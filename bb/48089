	До г-н Горан Благоев
	I-ва програма на Българска национална телевизия, София

	Уважаеми господин Благоев,
	Току-що приключи Вашето предаване от 8 часа тази сутрин и с възторг Ви приветствам. Трудно мога да следя предаванията Ви, които с въодушевление се приемат от гражданството ни. На моята възраст — вече 88 години и здравословно състояние телевизионните излъчвания ми влияят зле. Но…
	Вие отстоявате кауза, която достойно се приема, но ще ли се отзоват онези, които отговорно са задължени за това?
	Следях Вашия опит да интервюирате владика Григори и неговото предизвикателно хамалско отхвърляне и държание на непочтеност. Аз лично не съм изненадан от това негово поведение. Изпитах го на своя гръб. И не само лично аз. А цялото гражданство и енориаши на възрожденска Трявна.
	Неговото държание тук по повод опитите да бъде привикан по повод отправените обращения към него от енориашите за вземане отношение към нередности и слабости в църквата „Св. Арх. Михаил“ са безсрамни.
	За да не изпадам в подробни изяснения, ще си позволя да Ви запозная с ксерокопия от част от мои многократни обръщения към него, част от издадената моя книга „По стръмните пътеки“ (стр. 218–221). Вярвам, ще добиете представа, колко жалко постъпи този църковен първенец. Той е бил неслучайно и деец на БКП като кандидат за общ. съветник от нейно име. Допускам, че също е информиран за мен като репресиран от комунистическия режим. Но обществото на Трявна се опита да го развенчае безуспешно… Обратно, той се помъчи мен да изобличи пред църковния клир във Великотърновския район и Габровски също, въпреки че бях редовно избиран и за църковен настоятел в църквата, а също и представител на Трявна във Великотърновската митрополия.
	От своя страна, уважаеми господин Благоев, разбирам колко вещо и чутно Вие се мъчите да изясните поведението на визираните като сътрудници на ДС митрополити. В очакване да се получи разкаяние и още нещо, но аз виждам колко е деликатно тяхното държание да напуснат този техен живот на излишество и разкош в разрез с онова, което учи българското християнство. Но откъде да вземат пример днес, когато обществото ни във висините живее в забрава, без да се интересува как е народът ни в низините.
	Препоръчвам Ви да се запознаете с публикацията на сп. „Борба“ на БНФ в нейния бр. 4 от юли 2012 г., за митр. Доминикат и неговото братско предателство.


	Позволявам си да продължа моите мисли, г-н Благоев с моя реплика тук: тези разкрития, които са обект на Вашите проучвания и заключение, не Ви ли застрашават лично в това общество на пълна изневяра. Не са ли все още обезценени човешките добродетели в обществото ни. Та тази ДС, която още я има тук-там в различните форми, виждате ли как продължава да руши съвест и човечност в хората. Когато успяха след 09.09.1944 г. да репресират елита на българската нация, та тя, нацията ни, е обезглавена. Тогава в репресивните заведери-затвори, лагери, арести не само подлагаха на физически насилия и ликвидация. Те полагаха всички други опити и начини да подлагат освен тези насилия физически върху затворници, лагеристи, но и тотален стремеж да ликвидират съвестите в останалите живи хора. Този натиск бе употребяван към всички, за да ги принудят към сътрудничество срещу жалки облаги и обещания за въздух и живот. И вижте как и там, в църковните дейци, блюстители на християнската добродетелност, успяват. Ако в обикновените редовни хора и дейци те успяваха и не, как да приемем предателството на тези, които бяха заможни, облагодетелствани в обществото ни… Ето тази коварна роля на ДС и грехът, който носи БСП продължат да властват, без да се изчисти обществото ни от тежките злочестия, които десетилетия бяха нанасяни у нас. И знае ли се добре това от новите поколения на страната ни и от къде и как да го научи…
	Вие г-н Благоев, със своя лицеизраз на благородство ме изпълвате с благодарност за Вашето достойнство!
@	Костадин Семерджиев
@@	Гр. Трявна, 28.08.2012 г.
