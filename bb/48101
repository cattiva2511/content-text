	Наскоро България отбеляза стогодишнината от Балканската война — знаменателно събитие в родната ни история. Безброй са случаите на героизъм и саможертва, за които големия български писател и участник в тази война Йордан Йовков споделя: „Ние ще се удавим, но вие минете по нас“. Каква жертвоготовност и каква чиста, безпределна вяра, надежда и доброта има в тия думи. А големия немски кореспондент Курт Арам, наблюдател на битката при Чаталджа пише: „Бият се човек срещу човек. Не стрелят, ами си прехапват гръкляните, бият се с приклади, саби, зъби, мушкат се с щиковете… Биеха се и смъртта за тях е нищо…“ На този героизъм посвещаваме нашия юбилеен концерт, на 85-те свидни жертви от Трявна и Тревненско, загинали в тази славна война, на всички българи, които отдадоха себе си, за да я има нашата Родина! Паметните плочи не стигат за всички, но те живеят в народната памет и техният подвиг не бива да бъде забравян.
	Живеем в друга епоха, не може да говорим и се готвим за война и конфликти, но за родолюбие и национални идеали, за правда и свобода — трябва и следва да говорим. Трябва да превъзмогнем апатията, алчността, омразата, ненавистта, корупцията и безразличието към проблемите на народа. Надяваме се с нашето певческо изкуство да внесем радост и наслада в душите на хората, за да останем верни на онова, което великите творци на песента, музиката, словото са ни завещали: „Музиката е най-поетичното, най-могъщото и най-живото от всички изкуства“ (Берлиоз); „От всички изкуства музиката е най-човешкото и най-разпространеното“ (Рихтер); „Музиката можем да я наречем въплъщение на всичко прекрасно и възвишено“ (Платон)…
@	Костадин Семерджиев
@@	МВГ „Здравец“, в."Тревненска седмица", бр.7/07.11.2012 г.
