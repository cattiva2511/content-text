P>
	Платното с рамката ми имат своя тайна —
	пейзаж вековен, но в един миг уловен.
	Поле ли, езеро ли съм? Не съм издайна.
	Не бе създателят ми също убеден.

	Уви! Той неизвестен мина по земята,
	с мен, в глуха самота, за близост закопнял;
	и се прости завинаги накрай с мечтата
	похвала да получи, камо ли медал.

	Туристите, в крак със съвременната мода,
	ме отминават, глухи за екскурзовода…
	Без отзвук глъхне моят вик пред мен да спрат!

	Накрая в бара, взели пълни халби с пиво,
	ще се попитат, пиейки благочестиво:
	„Какъв е тоз боклук“… И не ще разберат.
@@	Превод от френски — 2013 г.
P$
