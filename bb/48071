	Съществуването на бурни процеси на диференциация и интеграция на съвременното научно познание, на прехвърлянето на концептуални мостове между най-различни области на науката днес вече е тривиална истина. Съвременният подход на комплексност и междудисциплинарност в медицинската наука е най-отличителният белег на книгата „Биорегулация на стареенето“. Авторите се докосват до най-новите научни постижения, разкриващи механизмите на стареенето при човека, както и биорегулацията и забавянето на стареенето, т.нар. процеси на „витаукт“. Направен е кратък теоретичен обзор на взаимовръзката между психичните явления (човешкото съзнание), витаукта и избрани фитопродукти. Процесите на стареене и на витаукта са разгледани на клетъчно и организмово и биосоциално ниво. Избраните прицелни структури на витаукта на клетъчно ниво са: енергийни структури — митохондрии и биомембранни системи; операторни структури — за синтез на белтъци и ензими. Авторите посочват функционални взаимовръзки между тях и чрез целесъобразно създадени и прилагани от собствени експериментални фитопродукти се стремят към биорегулация на тези процеси. Чрез обективното прилагане на „биосоциалния системен подход“, и „фармакотаксономичния“ метод, синергетиката и холистичният начин на мислене и терапия, като методологични инструменти за изучаването на метасистемата „психични явления — витаукт — фитопродукти“ и нейното използване за подобряване на биорегулацията и самообновяването на структурните нива на организация в човешкия организъм, авторите постигат високо поставените си цели. Основната цел на авторите на книгата е без да дават конкретни програми за дълголетие, да предоставят научна информация за някои избрани аспекти на функционирането, биорегулацията на стареенето и използването на научно-приложната система „психични явления — витаукт — фитопродукти“ за постигането на биологично и психично дълголетие. Друга важна цел на авторите е чрез интерпретирания фактически материал в произведението да се стремят да помогнат на отделната личност да направи своя съзнателен, информиран и свободен избор на поведение и своя програма за продължителен живот с добро качество. В заключение се посочва, че чрез комплексни биорегулаторни холистични въздействия, темпа на стареенето може да се забави и стареенето да се направи хармонично, което е общо-екологична и общо-социална задача на съвременното човечество.
@	доц. д-р Борислав Попов,
@	дм Ръководител секция „Медицинска генетика“ при Медицински факултет на Тракийски Университет гр. Стара Загора
@@	септември 2014 г.
