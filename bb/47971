P>
	Един младеж лежи на тротоара,
	ранен при злополука със кола,
	до него аз се боря в надпревара
	с изтичащата кръв и със смъртта.

	До преди миг това красиво тяло,
	изпълнено със здраве и живот,
	сега лежи отпуснато и вяло,
	без пулс, без дъх, обляно в хладна пот.

	Секундите в забързан бяг отлитат,
	а раната не спира да кърви…
	Родителите с поглед ням ме питат
	и молят помощта ми през сълзи.

	Аз толкоз много искам да помогна,
	но как? На улицата… с две ръце!
	Как трудностите сам да превъзмогна,
	за да разбудя спрялото сърце?!

	…………………………………..

	В един младеж животът се възвръща
	с неравен ритъм, с пулс забавен, мек —
	вълнение безкрайно ме обгръща,
	аз лекар съм, но първо съм човек!
@@	с. Лехчево — 1986 г.
P$
