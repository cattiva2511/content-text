P>
	Недей обръща погледи назад
	към дните, отлетели безвъзвратно!
	Което е било на този свят,
	не ще се върне никога обратно.

	Щом птичката загине, нов живот
	и Бог дори не може да й вдъхне,
	ще се стопи обруленият плод,
	откъснатото цвете ще изсъхне.

	В една посока времето тече,
	годините напред са устремени;
	реките търсят морски брегове,
	мечтите гонят цели дръзновени.

	И ти върви по своя път избран
	към бъдещето в чуждата държава!
	Ще срещнеш там любов, живот мечтан…
	Не се обръщай! Не! Не заслужава!
@@	с. Лехчево — 1986 г.
P$
