P>
	Седя край твоя гроб
	със запалена свещичка
	и с пламнало сърце
	в мъка и вълнения по твоя край!
	С мисълта за онзи ден,
	когато в откровение
	с гордост и със болка
	пред мен те назоваха
	сияние и звезда!
	Тогава сякаш по-добре
	и аз почувствах това сияние,
	и разбрах
	за обаянието на твоя образ мил
	и твоята съдба!
	Почувствах
	с колко обич
	обграждат твоето име
	именни и безименни лица,
	разкрили от душа
	и от сърце
	онова,
	голямото,
	безсмъртното,
	което за тези хора бе!
	Напразно, може би
	те търся тук
	всред млъкналите камъни.
	Аз знам,
	видях и чух
	в разказите
	за онези деца,
	за които ти
	с пламъка
	на слънце и звезда
	горя и изгоря!
	Остана в паметта
	и в детските очи,
	разплакани и мили,
	всред майчините грижи и сълзи.
	Не ще забравя!
	Безсънната ти нощ,
	когато бдя над моя син —
	успя да го спасиш
	в миговете на
	първите му жизнени искрици.
	С неугасимия си ум
	и вещина на всички
	ти даряваше спокойствие,
	здраве, доброта
	и дни щастливи!
	За безброй синове,
	бащи и майки,
	нощ и ден,
	при всеки звън
	и всякаква покана
	ти ставаше от сън
	и никого не върна…
	И за всяка рана
	намираше отклик.
	И нито миг не закъсняваше за тях,
	защото всеки миг
	бе искрица
	живот…
	И всякога
	ти бе готов
	да се отдаваш всеотдайно
	на своя дълг и обич…
	Само в себе си смутено тайно
	криеше своите рани
	и болка на своето сърце.
	За да не отнемаш мигове,
	дни, часове
	на тези, които обичаше безкрайно.
	И пазеше от смут и искаше докрай
	за тях
	да бъдат твоите сили…
	Но… кажи ми
	сега кому да кажат
	своята болка
	от секналите дни
	и несподелените рани
	на твоето сърце…
	За таз съдба жестока!
	И купчината пръст,
	безмълвие и кръст…
	Свещичката догаря вече
	и пламъкът й мъжделее.
	И тук наблизо сякаш чувам
	гласа на птичка…
	тихо пее и прошепва:
	Не, не ще угасне!
	Ще свети…
	Свещичката ще свети…
	Той бе звезда!!!
	Той е сияние!
@@	04.10.1987 г., 10 ч. на гроба му в софийските гробища, парцел 31*
	[* Написах го след посещението ми в Окръжна болница — София, където той беше завеждащ детското отделение. Посетих всички лекари и сестри — с всички, с които успях да разговарям, и бях поразен от онова, което чух за него. Прекрасен човек, скъп колега и то след като бяха минали месеци след неочакваната му смърт.]
P$
