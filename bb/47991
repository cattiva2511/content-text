P>
	Съпругът в своя дом не бива
		от работа да бяга;
	жена му, за да е красива,
		ще трябва да помага.

	Да готви, да пере и чисти
		без признак на умора,
	килими тежки обемисти
		да тупа на простора.

	След работа със пълни мрежи
		продукти да донася,
	подаръци сюрприз и свежи
		цветя да й поднася.

	Да храни бебето кърмаче
		с бутилка през нощите,
	да скача като се разплаче
		и сменя пеленките.

	Чиниите да не забравя
		и кофата с боклука;
	самотна да не я оставя
		за да почувства скука.

	Да я ухажва и развлича,
		от „вълци“ да я пази;
	в колежки да не се увлича,
		че яко ще загази.

	Заплатата си да й дава
		за грим и тоалети,
	в леглото да я забавлява —
		за друг да се не сети.

	Пред тъщата си да не мръщи
		лице благоговейно…
	Така ще има сговор вкъщи
		и щастие семейно!
@@	София — 1986 г.
P$
