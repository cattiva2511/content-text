P>
	Маша, кръгла сиракиня
	с мащеха живее зла.
	Тя момичето измъчва,
	кара й се без вина.

	И доведената щерка
	с Маша лошо се държи;
	плаче Маша тихомълком
	скришом ронейки сълзи.

	С дръзки думи не отвръща
	и тормоза им търпи,
	а сестрицата отбива
	кандидатите момци.

	Злата мащеха отнела
	Машиния нов сукман,
	ходи Маша, поглед свела
	пред момчетата от свян.

	Ходи в стари дрехи с кръпки
	от износен евтин плат,
	а гердани по сестра й
	с обеци дрънчат, лъщят.

	Маша нов сукман ушила
	от парчета плат сама
	и забрадила със синя
	кърпа своята глава.

	Иска й се да отиде
	в църква с новия сукман;
	плахо мащехата моли
	да й подари гердан.

	Ала тя с нескрита злоба
	„Вън!“ — й креснала, така
	че молбата й замряла
	на сирашките уста.

	Маша горко заридала!
	Где да иде? Сам-сама?
	В гробището? Гробът майчин
	не ще найде под снега.

	Вън фъртуната, полето
	бе покрила с бял саван;
	пътят с трапища дълбоки
	цял бе от снега застлан.

	На верандата се спряла
	с болка в своята немощ,
	а край нея вие вятър,
	а наоколо е нощ.

	Плаче Маша, дъх стаила
	в ъгъл свита на студа
	и подсмърчайки с ръкава
	бърше мокри бузки тя.

	Плаче Маша. Застудява,
	дядо Мразко се гневи,
	а от милите очички
	капят бисерни сълзи.

	Месец иззад тъмен облак
	с ярка светлина изгрял.
	Гледа тя — на пода леден
	някой перли разпилял.

	И от ненадейно щастие
	там приклекнала сама,
	и с ръце от студ сковани
	перлите събира тя.

	Машенка резето дръпва
	и врата отваря в миг
	а от преспа сняг към нея
	тича беловлас старик.

	„Ей, красавице, почакай!
	В този сняг и зимен мраз,
	на верандата, тук нейде,
	перли съм забравил аз.“

	Маша със тревога скрита
	му отправя поглед плах
	и запъвайки се, рекла
	„Аз в престилка ги събрах.“

	От престилката свенливо,
	скривайки лице с ръка,
	перлите на пода леден
	тя изсипала сама.

	„Спри, дете, не ги изсипвай! —
	благо старецът мълви —
	тези перлени гердани
	са за теб, вземи ги ти!“

	Маша радостно се смее
	с бяло румени страни,
	а старикът мил до нея
	с нежни думи я теши:

	„О, дете, видях, видях аз,
	колко сълзи ти проля
	и как мащехата злобна
	те изгони от дома.

	А сестра ти със злорадство,
	вкъщи решейки коси,
	се надсмиваше над тебе
	и над твоите беди.

	На верандата ти плака,
	а навред бе студ и мраз,
	твоите сълзи превърнах
	за награда в перли аз.

	Зарад тебе, рожбо мила,
	зарад твоя живот клет,
	майката и дъщерята
	замразих с дъх хладен в лед.

	Ето моята награда
	за потоците сълзи…
	Аз, нали добър съм, Маша,
	Дядо Мраз съм аз, нали?“

	И изчезнал той безследно.
	Перлите прибрала тя,
	постояла вън, накрая
	се прибрала у дома.

	Сутринта на гроба рано
	тя разровила снега;
	по туй време кралска свита
	за сватосване дошла.

	Кралят заповед им връчил:
	вред по цялата страна
	да вървят и му намерят
	хубавица за жена.

	Скоро Машенка видяли,
	заговорили я те;
	тя на мъртвите решила
	храна първо да даде.

	И направила тих помен,
	стихнала моминска жал.
	С Маша, кръглото сираче
	кралят руски се венчал!
@	С. Есенин — 1914 г.
@@	Превод от руски — 2011 г.
P$
