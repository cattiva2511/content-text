>	Благодарности

	Изпитвам дълбока благодарност към следните хора, помогнали ми в предварителните проучвания за написването на _Третия близнак_:
	__От Балтиморската общинска полиция__ — лейтенант Фредрик Тейбър, лейтенант Пари Лийсън, сержант Сю Йънг, детектив Алексис Ръсел, детектив Ейрън Стюърт, детектив Андреа Нолън, детектив Ленард Дъглас.
	__От Балтиморската областна полиция__ — сержант Дейвид Моксли и детектив Карен Джентри;
	Съдебен комисионер Черил Алстън, съдия Барбара Беър Уокслхън, заместник щатски прокурор Марк Коън;
	Керъл Киллър — медсестра от болницата „Мърси“, професор Триш ван Занд и нейните колеги от университета „Джонс Хоркинс“, г-жа Бони Ариано — изпълнителен директор на центъра „Сексуални престъпления и битово насилие“ в Балтимор;
	__От университета в Минесота__ — професор Томас Баучър, професор Матю Макгю, професор Дейвид Ликън.
	__От Пентагона__ — подполковник Летуич, капитан Ригнър.
	__От Форт Детрик, Мериленд__ — г-жа Ейлийн Мичъл, г-н Чък Дейзи, полковник Дейвид Франз;
	Питър Д. Мартин от градската полицейска съдебномедицинска лаборатория, Рут и Норман Глик, компютърните специалисти Уейд Чеймбърс, Роб Кук и Алън Голд и особено на професионалния проучвател Дан Стерър от „Предварителни проучвания за писатели“, който ме свърза с повечето от изброените по-горе хора.
	Благодарен съм също на редакторите ми Сюзън Бабоно, Марджъри Чапман и Ан Пати, на приятели и на членове на семейството, които четяха черновите на тази книга и правеха забележки, а именно: Барбара Фолет, Именюъл Фолет, Катя Фолет, Джон Търнър, Ким Търнър, Джон Евънс, Джордж Бренън и Кен Бъроус, на агентите Ейми Беркоуър, Боб Букман и най-вече на моя стар сътрудник и най-безмилостен критик Ал Зъкърман.


>	Неделя

>>	1.

	Жегата покриваше Балтимор като лепкав саван. Зелените площи в града се освежаваха от около сто хиляди пръскачки, но онези негови жители, които можеха да си го позволят, си седяха вкъщи при надутите докрай климатици. Неуморните проститутки по Норт Авеню се бутаха под сенките и се потяха под пищните си прически, а хлапетата по ъглите вадеха дрога от джобовете на торбести бермуди. Беше краят на септември, но есента изглеждаше безкрайно далеч.
	Един очукан бял датсун, с лепенка върху счупеното стъкло на единия фар, бавно се влачеше по улиците на работнически квартал, северно от центъра на града. Колата нямаше климатик и шофьорът й бе свалил стъклата. Бе хубав млад мъж на двайсет и две години, облечен в отрязани джинси и тениска, а на главата му се мъдреше червена бейзболна шапка с надпис „Охрана“. Изкуствената тапицерия под бедрата му бе хлъзгава от пот, но това не го притесняваше. Настроението му бе отлично. Радиото бе настроено на 92Q — „Двайсет хита накуп!“ На дясната седалка лежеше отворена папка. Той поглеждаше в нея от време на време, запомняйки напечатаните на страницата технически термини. Утре му предстоеше контролно. Лесно научаваше прочетеното и след няколко минути материалът щеше да бъде усвоен.
	На следващия светофар до него спря порше кабриолет, карано от руса жена. Той й се усмихна:
	— Чудесна кола!
	Тя отвърна поглед, без да отговори, но на него му се стори, че видя зараждащата се усмивка в ъгълчетата на устните й. Скрита зад огромни черни очила, жената вероятно бе два пъти по-възрастна от него. Повечето дами, каращи поршета, бяха такива.
	— Искате ли да се надбягваме до следващия светофар? — попита я той.
	Тя се засмя с музикален, приемащ флирта смях. Сетне с малката си, добре гледана ръка включи на първа. Колата ревна и изхвърча от светофара като ракета.
	Той присви рамене. Просто се упражняваше.
	Мина покрай потъналото в зеленина градче на университета „Джоунс Фолс“. — Айви Лиг* колеж, много по-престижен от този, в който той следваше. Докато подминаваше помпозния портал, покрай него претича групичка от десетина млади жени в спортно облекло: къси клинове, маратонки, влажни тениски и ленти на главите. Отборът по хокей на трева тренира, каза си той, а добре сложеното момиче отпред е сигурно капитанът им. Трябва да са във форма за сезона.
	[* Група престижни университети. — Б.пр.]
	Когато свиха в университетското градче, изведнъж младият мъж бе обхванат от толкова мощно и възбуждащо видение, че едва виждаше къде кара. Представи си ги в съблекалнята: онази набитата се търкаше със сапун под душа, червенокосата бършеше медната си грива с хавлията, чернокожата грациозно навличаше чифт ослепителнобели дантелени гащички, капитанката се разхождаше наоколо гола, демонстрирайки мускули и съвършена фигура… Тогава стана нещо страшно и те полудяха от ужас. Представи си виковете и писъците им, представи си ги, блъскащи се насам-натам, с изхвръкнали от ужас очи, на ръба на истерията. Набитото момиче падна и остана да лежи, плачейки безпомощно, докато останалите го тъпчеха в отчаяното си желание да се скрият, да намерят вратата на всяка цена и да избягат от това, което ги бе изплашило.
	Той спря колата встрани от пътя. Дишаше тежко, сърцето му блъскаше в гърдите. Това беше най-доброто видение, което бе преживявал. Но все пак нещо в него — нещо съвсем малко — липсваше. Какво ги бе изплашило? Той прерови богатото си въображение за отговора и изстена от удоволствие, когато го намери — пожар. Съблекалнята бе обхваната от пламъци и те се мъчеха да се скрият от тях. Лутайки се като овце, се давеха и кашляха в пушека, полуголи и полудели от страх.
	— Божичко! — прошепна той, втренчен право пред себе си, виждайки сцената във въображението си като на филм, прожектиран на предното стъкло на датсуна.
	След малко се поуспокои. Желанието му все още бе силно, но въображението вече не му бе достатъчно — все едно да мислиш за леденостудена бира, когато умираш от жажда. С края на тениската той избърса потта по лицето си. Знаеше, че трябва да забрави фантазиите си и да си продължи по пътя, но бе твърде прекрасно, за да го стори. Щеше да е много опасно, ако го хванеха. Щеше да се озове в затвора за доста години. Но опасността никога в живота му не го бе спирала.
	— Искам го — промърмори той, направи обратен завой и влезе през портала на градчето.
	Бе идвал тук и преди. Университетският комплекс се простираше върху сто акра ливади, градини и гори. Повечето сгради бяха построени от тухли, но имаше и няколко модернистични от стъкло и бетон, като всички бяха свързани помежду си с гъста мрежа тесни алеи, обрамчени от паркинг апарати.
	Отборът по хокей не се виждаше, но той лесно намери спортния комплекс — ниска сграда, покрай която се точеше писта за бягане, със статуя на дискохвъргач пред входа. Спря пред един паркинг апарат, но не пусна монета в него — никога не пускаше пари в паркинг апарати. Мускулестата капитанка на отбора стоеше на стълбите и разговаряше с някакъв тип в размъкнат анцуг. Той изтича по стълбите, усмихна й се, докато минаваше покрай нея, и бутна входната врата.
	Фоайето бе пълно с влизащи и излизащи млади мъже и жени по шорти и с ленти на главите, с ракети в ръце, преметнали чанти през рамо. Без съмнение повечето отбори от този университет тренираха в неделя. Зад бюрото в средата на фоайето седеше човек от охраната и проверяваше студентските карти, но в този момент влезе голяма група спортисти и мина покрай охраната. Някои размахаха картите си, без да спират, а други не си дадоха и този труд, явно забравили. Пазачът само ги погледна и продължи да чете „Мъртва зона“.
	Новодошлият се обърна и се загледа във витрините, пълни със сребърни и кристални купи — трофеи, спечелени от атлетите на „Джоунс Фолс“. Миг по-късно във фоайето влезе отбор по футбол — десет млади мъже и кльощава жена с високи обувки. Той побърза да се смеси с тях. Прекоси фоайето като член от групата им и ги последва по широка стълба, слизаща надолу към сутерена. Коментирайки оживено изминалата тренировка, футболистите не му обърнаха внимание.
	Походката му бе небрежна, но от очите му не убягваше нищо. Краят на стълбата свършваше в малко фоайе с машина за кока-кола и пластмасова раковина на обществен телефон. Мъжката съблекалня бе от другата страна на фоайето. Жената от футболния отбор пое по дълъг коридор, водещ вероятно към дамската съблекалня.
	Непознатият се приближи към телефона, вдигна слушалката и се престори, че търси монета по джобовете си. Мъжете един по един влязоха в съблекалнята. Той видя девойката да отваря една врата и да изчезва зад нея. Това сигурно бе дамската съблекалня. Ония момичета са там, помисли си той възбудено, събличат се, плискат се под душовете и се бършат с хавлиите. Само при мисълта, че се намира толкова близо до тях, го заляха горещи вълни. Избърса чело с опакото на ръката си. Това, което му оставаше да направи, за да превърне видението в действителност, бе да ги изкара оттам, полудели от страх.
	Наложи си да се успокои. С бързане нищо нямаше да постигне. Трябваха му няколко минути, за да измисли план.
	Пое по коридора и видя три врати: по една от двете страни и една в дъното. В тази отдясно бе хлътнало момичето. Той продължи и отвори вратата в дъното. Намираше се на прага на голяма и прашна стая, претъпкана с обемисти машини, бойлери и филтри, вероятно това бе оборудването на плувния басейн. Влезе и затвори вратата зад себе си. Чуваше се ниско и равномерно електрическо бръмчене. Той си представи момиче, побъркано от страх, само по сутиен и гащички на цветенца, легнало на пода и вдигнало към него изпълнен с животински ужас поглед, докато той разкопчава колана си. Остана усмихнат няколко секунди, наслаждавайки се на представата. Та тя бе само на няколко метра от него и сигурно в момента мисли за предстоящата вечер — вероятно си има приятел и си представя как довечера ще му позволи да отиде докрай. А може да е и свенливо и самотно новобранче, което няма какво да прави в неделя вечерта, освен да седне и да гледа „Коломбо“. Може пък да се кани да работи до късно през нощта. _Нищо такова няма да стане, маце. Време е за малко кошмар_, помисли той.
	Беше правил такива неща и преди, но не и в такъв мащаб. Всъщност, откакто се помнеше, бе обичал да плаши момичетата. Докато учеше в гимназията, за него нямаше нищо по-хубаво от това да примъкне някое девойче зад ъгъла и да я стресне така, че да го моли за милост със сълзи на очи. Затова непрекъснато трябваше да сменя училищата. Понякога се срещаше с момичета просто за да прилича на останалите момчета и от време на време излизаше с някоя от тях. Ако очакваха от него да го направи, той го правеше, но му изглеждаше безцелно.
	Всеки си е луд посвоему, мислеше си той. Някои мъже обичаха да се обличат с женски дрехи, други искаха мацката да се кипри с кожено облекло и да ходи с високи токчета. Негов познат пък твърдеше, че най-силно у жената го възбуждали ходилата й — ставало му само като гледал как дамите обуват и събуват обувките в някой магазин.
	А това, което него го възбуждаше, бе страхът. Гледката на трепереща жена. Без страх нямаше и наслада.
	Оглеждайки се внимателно наоколо, той забеляза закрепена към стената стълба, водеща към железен люк, затворен отвътре. Бързо се изкачи по нея, бутна резетата и вдигна люка. Пред очите му се появиха гумите на паркиран крайслер. Вероятно се намираше откъм задната страна на сградата. Отново затвори люка и се смъкна по стълбата. После излезе от машинната зала.
	Докато вървеше по коридора, го срещна една жена и му отправи враждебен поглед. За момент той се разтревожи: можеше като нищо да го попита защо, по дяволите, се размотава пред дамската съблекалня, а това го нямаше в сценария. Но погледът й се вдигна малко по-нагоре и се спря на надписа „Охрана“ на шапката му. Без да каже дума, жената извърна очи и влезе в съблекалнята.
	Той се усмихна. Бе купил шапката от магазинче за сувенири за 8,99 долара. Но хората бяха свикнали да виждат охранители на рок концерти, облечени в дънки, детективи, приличащи на престъпници. Твърде много време щяха да губят, ако караха всеки задник, наричащ себе си „Охрана“, да си показва документите.
	Той открехна вратата срещу съблекалнята и се намери в нещо като малък склад. Светна лампата. Около него на купчини бе събрано старо спортно оборудване: огромни медицински топки, износени гумени стелки, разсъхнати боксови ръкавици, очукани дървени сгъваеми столове. В стаята миришеше на влага. Под тавана минаваше голяма ламаринена тръба, навярно осигуряваща вентилацията на дамската съблекалня, пресичайки коридора.
	Той вдигна ръка и опита болтовете, закрепящи тръбата към нещо, приличащо на перка на вентилатор. Не можеше да ги развие с пръсти, но в багажа на датсуна имаше ключ. Ако успееше да я откачи, вентилаторът щеше да засмуче въздух от склада, вместо отвън.
	Щеше да запали огъня именно под вентилатора. Щеше да си отлее малко бензин в една бутилка и щеше да я донесе тук заедно с няколко клечки кибрит и един вестник. Да не забрави и гаечния ключ.
	Огънят бързо щеше да се разгори и да забълва гъсти кълбета дим. Той щеше да си увие мокра кърпа около носа и устата и щеше да изчака, докато целият склад се задими. Тогава щеше да откачи тръбата. Вентилаторът щеше да засмуче пушеците и да ги вкара в дамската съблекалня. Отначало никой нямаше да забележи, после една-две щяха да вдигнат глави и да помиришат въздуха: Абе някой да не пуши тук?
	Той щеше да отвори вратата на склада, за да се напълни с дим коридорът. Когато момичетата разберяха, че нещо наистина не е наред, щяха да нахълтат в изпълнения с пушек коридор и да изпаднат в паника, мислейки, че цялата сграда е пламнала.
	Тогава той щеше да влезе в съблекалнята. Щеше да се озове в бушуващо море от сутиени, чорапи, бикини, голи гърди и дупета. Някои от тях щяха да изхвърчат изпод душовете голи и мокри, трескаво търсещи хавлиите си, но по-голямата част щяха да се лутат наоколо, дирейки вратата, заслепени от дима. Навсякъде щяха да се чуват хлипове, писъци и викове. Той щеше да се преструва, че е от охраната, крещейки заповеди:
	— Не спирай, за да се обличаш! Действай бързо! Излизай! Цялата сграда гори! Бегом! Бегом!
	Щеше да ги пляска по голите дупета, да ги бута, да рита дрехите им настрани и да ги опипва. Щяха да са побъркани от страх, за да му се противопоставят. Ако мускулестата капитанка бе все още вътре, може би щеше да запази присъствие на духа, но той просто щеше да я избута навън.
	Оглеждайки внимателно ужасените момичета, щеше да си избере жертвата. Трябваше да е някое хубаво девойче, изглеждащо лесно уязвимо. Щеше да я хване за ръката:
	— Оттук, моля! Аз съм от охраната.
	Извеждайки я в коридора, щеше да свърне в погрешна посока — към машинната зала. И там — точно когато тя ще си помисли, че вече е в безопасност — той щеше да я зашлеви, да й удари един юмрук в корема и да я събори на мръсния бетонен под. Щеше да я гледа как се въргаля долу, после сяда задъхана и разплакана и му отправя поглед, преливащ от ужас.
	Тогава той щеше да се усмихне и да разкопчае колана си.


>>	2.

	Госпожа Ферами каза:
	— Искам да си отида вкъщи.
	Дъщеря й Джийни отвърна:
	— Не се притеснявай, мамо, ще те измъкнем оттук по-бързо, отколкото си мислиш.
	По-младата сестра на Джийни, Пати, я стрелна с поглед, който сякаш казваше: „Как, по дяволите, смяташ да го направиш?“
	Домът за стари хора „Бела Виста“ бе всичко, което здравната застраховка на мама можеше да покрие, и бе, кажи-речи, дъното. В стаята имаше две високи болнични легла, две шкафчета и телевизор. Стените бяха боядисани в светлокафяво, а подът бе покрит с плочки в бяло с оранжеви ивици. Прозорецът бе с решетки, но без пердета, и гледаше към някаква бензиностанция. В ъгъла имаше мивка, а в дъното на коридора бе тоалетната.
	— Искам да си отида вкъщи — повтори майка им.
	— Но, мамо — отвърна Пати, — ти непрекъснато забравяш какво ли не и вече не можеш да се грижиш сама за себе си.
	— Разбира се, че мога. И не смей да ми говориш така!
	Джийни прехапа устни. Загледана в развалината, която до съвсем неотдавна бе нейна майка, тя едва сдържаше сълзите си. Мама имаше строго изрязано лице — черни вежди, тъмни очи, прав нос, голяма уста и волева брадичка. Същото се забелязваше и у Джийни, и у Пати, въпреки че майката бе дребна жена, а те и двете бяха високи като татко си. И трите бяха волеви натури, както го предполагаше външният им вид — забележителни бе думата, с която обикновено описваха жените от семейство Ферами. Но мама вече никога нямаше да бъде _забележителна_. Беше болна от болестта на алцхаймер.
	А още нямаше шейсет години. Джийни, която бе на двайсет и девет, и Пати — на двайсет и шест, се бяха надявали до последно, че тя ще може да се грижи за себе си поне още някое време, но надеждите им бяха разбити днес в пет часа сутринта, когато един полицай от Вашингтон бе позвънил, че е намерил мама да се разхожда по 18-а улица в размъкната нощница, плачеща и непрекъснато повтаряща, че не можела да си спомни къде живее.
	Джийни бе скочила в колата и бе отишла до Вашингтон, на час път с кола от Балтимор в спокойно неделно утро. Взе мама от участъка, закара я вкъщи, изми я и я облече, после се обади на Пати. Двете сестри я уредиха да бъде приета в „Бела Виста“. Домът се намираше в градчето Колумбия, между Вашингтон и Балтимор. Леля им Роза бе прекарала последните си години тук и бе имала същата застрахователна полица като на мама.
	— Не ми харесва тук — каза майка им.
	— На нас също — отвърна Джийни, — но в момента това е всичко, което можем да си позволим.
	Помъчи се да прозвучи делово и разумно, но излезе грубо.
	Пати я погледна с укор:
	— Хайде, мамо, живели сме и в по-лоши места.
	Това беше вярно. След като баща им влезе в затвора за втори път, двете момичета и мама бяха живели в една стая с котлонче и мивка в коридора. И това бяха добрите години! Мама обаче бе борбена като лъвица. Още щом Джийни и Пати тръгнаха на училище, тя намери една възрастна почтена дама да посреща момичетата, като се връщат вкъщи, после се хвана на работа. Бе фризьорка, при това доста добра, макар и малко старомодна — след което трите се преместиха в малък апартамент с две стаи в „Адамс — Морган“, който тогава минаваше за приличен работнически квартал.
	За закуска им правеше препечени филийки с масло и ги изпращаше на училище в чисти дрешки, след което се заемаше с косата и лицето си — щом работиш във фризьорски салон, трябва да изглеждаш добре. Винаги оставяше кухнята блестяща от чистота, с чиния сладки на масата — за момичетата, като се върнат. Всяка неделя трите почистваха апартамента основно и перяха заедно. Мама винаги бе била толкова способна, толкова надеждна и неуморна, че сърцето им се късаше, като я гледаха в такова състояние — забравяща, безпомощна и хленчеща стара жена на легло.
	Сега тя се намръщи, като че ли се мъчеше да се сети за нещо:
	— Джийни, защо си сложила халка на носа си?
	Джийни докосна деликатната сребърна халкичка и се усмихна уморено:
	— Мамо, пробих ноздрата си още като малка. Не си ли спомняш как се ядоса, като ме видя? Помислих си, че ще ме изгониш от къщи.
	— Забравям някои неща — отвърна мама.
	— Затова пък аз си спомням — каза Пати. — За мен това бе най-голямото събитие в живота ми. Но тогава бях на единадесет, а ти — на четиринайсет, и всичко, което правеше, на мен ми изглеждаше смело, стилно и умно.
	— Може и да е било — отвърна Джийни с преувеличена суетност.
	Пати се изкиска.
	— Обаче оранжевото яке със сигурност не беше стилно.
	— О, боже, това прословуто яке! Мама най-накрая го изгори, след като преспах с него в една изоставена сграда и хванах бълхи.
	— Това си го спомням — каза майка им. — Бълхи! Дъщеря ми с бълхи!
	Тонът й отново бе възмутен, както преди петнадесет години.
	Внезапно атмосферата като че ли се проясни. Спомените им припомниха колко близки всъщност са. Моментът бе удобен да си тръгнат.
	— Трябва да тръгвам — каза Джийни и се изправи.
	— Аз също — обади се и Пати. — Трябва да приготвя вечеря.
	Обаче нито една от тях не тръгна към вратата. Джийни чувстваше, че сякаш изоставя майка си, обръщайки й гръб в нужда. Тук никой не я обичаше. Семейството й трябваше да я гледа, а не чужди хора. Джийни и Пати трябваше да са тук, да й готвят, да гладят бельото й и да включват телевизора на любимата й станция.
	Майка им се обади:
	— Кога ще ви видя пак?
	Джийни се поколеба. Искаше й се да каже: „Утре. Ще ти донеса закуска и цял ден ще остана при теб“. Но това бе невъзможно — предстоеше й претоварена работна седмица. Заля я чувство на вина. _Как мога да съм толкова жестока?_
	Пати я спаси с думите:
	— Утре ще дойда пак и ще доведа и децата.
	Мама обаче не бе склонна да остави Джийни да се отърве толкова лесно.
	— А ти ще дойдеш ли, Джийни?
	Джийни едва проговори:
	— Ако мога. — Задавена от мъка, тя се наведе и целуна майка си. — Обичам те, мамо. Постарай се да не го забравиш.
	Още щом излязоха от стаята, Пати избухна в сълзи.
	На Джийни също й се плачеше, но тя бе по-голямата сестра и отдавна бе свикнала да потиска чувствата си, когато се налагаше да се грижи за Пати. Без да спира, тя прегърна Пати през раменете и двете продължиха по болничния коридор. Пати не бе слаба, но бе по-податлива от Джийни, която бе борбена и волева натура. Мама винаги се бе карала на Пати и все й казваше, че трябва да взема пример от Джийни.
	— Иска ми се да я доведа вкъщи, но не мога — каза Пати с нещастен глас.
	Джийни се съгласи. Пати бе омъжена за дърводелеца Зип. Живееха в малка дървена къща с две спални. В едната спяха трите им момчета. Дейви бе на шест години, Мел — на четири, а Том — на две. Къде да сложат баба?
	Джийни бе неомъжена. Като асистент — преподавател в университета „Джоунс Фолс“ тя печелеше по трийсет хиляди годишно — много по-малко от мъжа на Пати, и тъкмо бе изтеглила първата ипотека, с която си бе купила малък двустаен апартамент, и го бе обзавела на кредит. Едната стая представляваше хол с кухненски бокс, а другата — спалня с килер и миниатюрна баня. Ако настанеше майка си на своето легло, тя трябваше да се премести да спи на дивана. Освен това през деня нямаше кой да се грижи за сама възрастна жена, болна от алцхаймер.
	— И аз не мога — каза тя.
	Пати гневно я изгледа през сълзи:
	— Ами тогава защо й каза, че ще я изкараме оттук? Просто не можем да го направим!
	Излязоха навън в убийствената жега.
	— Утре ще отида до банката и ще тегля заем — рече Джийни. — Ще я настаним на по-добро място и ще допълним разликата с парите от застраховката й.
	— Но как ще го връщаш този заем? — Пати се опита да бъде по-практична.
	— Ще ме повишат в специализиран преподавател, после в преподавател — титуляр, след това ще ми възложат да напиша учебник и три могъщи фирми ще се сбият за мен коя да ме наеме за консултант.
	Пати се усмихна през сълзи:
	— Аз ти вярвам, обаче банката ще повярва ли?
	Пати винаги бе вярвала на Джийни. Самата Пати никога не бе проявявала каквито и да било амбиции. В училище бе под средното ниво, бе се омъжила на деветнадесет години и се бе заела да възпитава децата си, без да съжалява за нищо. Джийни бе точно обратното. Отличничка на класа и капитан на всички спортни отбори, тя бе шампион по тенис и бе изкарала колеж с помощта на спортна стипендия. Каквото и да кажеше, че ще направи, Пати винаги й бе вярвала.
	Но в случая Пати бе права — банката никога нямаше да й даде заем, след като съвсем наскоро бе финансирала покупката на апартамента й. Освен това току-що бе започнала като асистент — преподавател — трябваше да минат поне три години, преди да я включат в списъците за повишение. Докато вървяха към паркинга, Джийни въздъхна примирено:
	— Е, добре, ще продам колата си.
	Обичаше колата си. Беше двайсетгодишен „Мерцедес 230C“, червено купе с две врати и черни кожени седалки. Беше го купила преди осем години с парите от наградата на тенис турнира, организиран от колежа „Мейфеър Лайтс“ — пет хиляди долара. Тогава още не бе модерно да притежаваш стар мерцедес.
	— Вероятно цената му сега е двойно по-висока — добави тя.
	— Но след това пак трябва да си купиш кола — прекъсна я Пати.
	— Права си — съгласи се Джийни. — Е, сигурно мога да давам частни уроци, нищо, че е против правилата в „Джоунс Фолс“, и вероятно ще вземам по четиридесет долара на час от богати студенти, пропаднали на изпити в други университети. Сигурно ще ми се събират по триста долара на седмица. Необлагаеми, ако не ги декларирам. — Погледна сестра си в очите. — Ти можеш ли да отделиш нещо?
	Пати отклони поглед:
	— Не знам.
	— Зип печели повече от мен.
	— Ще ме убие, ако му го кажа, но сигурно ще можем да заделяме по седемдесет и пет — осемдесет на седмица — каза Пати след дълга пауза. — Ще гледам да го накарам да помоли за увеличение. Някак си му е неудобно, но знам, че го заслужава и шефът му го харесва.
	Джийни се почувства по-бодра, въпреки че перспективата да прекарва уикендите си в преподаване на закъсали студенти изглеждаше мрачна.
	— С четиристотин долара на седмица повече можем да намерим на мама самостоятелна стая с баня към нея.
	— И тогава ще може да си я обзаведе с някои мебели от къщи.
	— Нека поразпитаме тук-там и да видим дали някой не знае по-добро място.
	— Добре — размисляйки, отвърна Пати. — Болестта на мама е наследствена, нали? Гледах нещо подобно по телевизията.
	Джийни кимна.
	— Има дефект на ген AD3, който е свързан с ранното развитие на болестта на алцхаймер.
	Намираше се в хромозома 14q24.3, спомни си Джийни, но това нямаше да говори нищо на Пати.
	— Означава ли, че и двете ще свършим като мама?
	— Вероятността за такова нещо е доста голяма.
	Известно време мълчаха. Мисълта да си изгубиш ума бе твърде мрачна тема за разговор.
	— Радвам се, че родих децата на млади години — каза най-сетне Пати. — Докато това стане с мен, те ще са достатъчно пораснали, за да се грижат сами за себе си.
	Джийни усети намека. Както и мама, Пати смяташе, че има нещо нередно в това да си на двайсет и девет години и да нямаш деца.
	— Фактът, че са открили гена, също дава повод за надежда — каза тя. — Докато стигнем мамината възраст, те вече може би ще могат да ни инжектират променена версия на собствената ни ДНК, в която дефектния ген го няма.
	— Споменаха за това по телевизията. Технология на рекомбинираната ДНК, така ли се казваше?
	Джийни се усмихна широко:
	— Точно така.
	— Видя ли, че не съм толкова глупава?
	— Никога не съм те мислела за глупава.
	Пати продължи:
	— Въпросът е, че нашата ДНК ни прави такива, каквито сме. Така че ако променят състава на ДНК-то ми, от мен няма ли да излезе друга личност?
	— Не само ДНК-то ти те прави да си това, което си. Зависи и от възпитанието ти. Точно в това се състои и работата ми.
	— Как си на новото място?
	— Интересно е. Това е големият ми шанс, Пати. Много хора прочетоха статията ми за престъпността и за това дали тя е заложена в гените.
	Статията, публикувана миналата година, когато тя все още бе в университета в Минесота, носеше името на рецензиращия преподавател и едва под него бе написано нейното собствено, но цялата работа бе извършена от нея.
	— Не можах да разбера какво искаш да кажеш с нея — престъпността, наследствена ли е или не?
	— Посочих четири наследствени черти в характера, които _водят_ до престъпно поведение — импулсивност, безстрашие, агресивност и хиперактивност. Но моята голяма теория се състои в това, че някои начини на възпитание при децата противодействат на тези черти и превръщат потенциалния престъпник в добър гражданин.
	— И как ще успееш да докажеш такова нещо?
	— Чрез изследване поведението на еднояйчни близнаци, отгледани отделно един от друг. Еднояйчните близнаци имат еднаква ДНК. И ако при раждането им поради някаква причина ги осиновят на различни места, те получават различно възпитание. Затова търся такива близнаци, при които единият е престъпник, а другият е нормален. После проучвам условията, при които са отгледани, сравнявам и търся разликите във възпитанието, дадено им от родителите.
	— Работата ти наистина е важна — каза Пати.
	— И аз така мисля.
	— _Трябва_ да разберем защо напоследък толкова много американци стават престъпници.
	Джийни кимна. Казано с две думи, точно в това се състоеше работата.
	Пати свърна към колата си — огромен стар форд комби, чийто багажник бе пълен с детски играчки — триколесно велосипедче, топки и ракети от най-различен калибър, голям камион със счупено колело…
	— Целуни децата от мен — каза Джийни.
	— Благодаря. Ще ти се обадя утре, след като мина през мама.
	Джийни извади ключовете си, поколеба се, после отиде до Пати и я прегърна.
	— Обичам те, сестричке — прошепна в ухото й тя.
	— И аз те обичам.
	Джийни се качи в колата и потегли.
	Чувстваше се разбита и неспокойна, изпълнена с неизяснени чувства към мама, към Пати и към отсъстващия си баща. Пое по I-70 и подкара бързо, заобикаляйки отляво и отдясно по-бавно движещите се коли. Чудеше се какво да прави през останалата част от деня, после си спомни, че има среща по тенис в шест, а след това щеше да отиде на бира и пица със студенти и по-млади преподаватели от факултета по психология при „Джоунс Фолс“. Първата й мисъл бе да отмени всичко. Но не искаше да остава сама вкъщи и да си мисли глупости. Щеше да поиграе тенис — умората от красивата игра щеше да я накара да се почувства по-добре. После щеше да постои в бара на Анди час — час и нещо, а след това щеше да се прибере и да си легне рано.
	Но не стана така.


	Противникът й по тенис бе Джек Бъджън, шеф на университетската библиотека. Едно време бе играл на Уимбълдън и въпреки че сега вече бе на петдесет години и плешив, все още бе в добра форма и не бе забравил нищо от майсторството си. Джийни никога не бе играла на Уимбълдън. Върхът в спортната й кариера бе, когато я включиха в олимпийския отбор на Съединените щати по тенис. Тогава беше още студентка. Но пък беше по-бърза и по-силна от Джек.
	Играеха на един от кортовете в университетското градче. Силите им бяха равни и играта им привлече малка публика. Нямаше правила кой как да се облича, но Джийни по навик бе със снежнобели шорти и бяла поло фланелка. Косата й бе дълга и тъмна, не копринена като на Пати, но къдрава и трудна за оправяне, затова я бе натъпкала под бейзболна шапка.
	Сервисът й бе експлозивен, а диагоналният й бекхенд — убиец. Със сервиса й Джек не можеше да се пребори, но след първите няколко гейма направи така, че да не й дава възможност да прилага убийствения си бекхенд. Той играеше на сигурно, запазвайки силите си, и оставяше Джийни сама да греши. Тя бе твърде агресивна, сервираше почти винаги двойно и изтичваше към мрежата твърде рано. В друг ден щеше да го бие, но днес концентрацията й съвсем не бе на висота и не успяваше да предвиди ходовете му. И двамата спечелиха по сет, после третият стигна до 5–4 за него и тя изравни само благодарение на това че бе неин ред да сервира.
	Геймът стигна до две равенства, после Джек спечели точка и предимството бе на негова страна. Сервисът на Джийни намери мрежата и откъм малобройната публика долетя разочарована въздишка. Вместо да бие нормален и по-бавен втори сервис, тя забрави всякаква предпазливост и го би така, сякаш бе първи. Джек едва го хвана и успя да го върне с бекхенд. Джийни върна топката със силно забиване и изтича до мрежата. Джек обаче не бе загубил равновесие, както се бе престорил, върна с елегантна дъга над главата й и топката се приземи зад нея, почти на линията — победа за Джек.
	Отпуснала ръце, Джийни стоеше и гледаше топката, ядосана на себе си. Въпреки че от години не бе играла сериозно, спортният хъс, който я караше трудно да преглъща загубите, не бе изчезнал. Потисна емоциите си и лепна приветлива усмивка на лицето си.
	— Прекрасен удар! — подвикна тя.
	После се приближи до мрежата, стисна ръката му, а от публиката се чуха откъслечни ръкопляскания.
	Към нея се приближи млад мъж.
	— Хей, това беше страхотен мач! — възкликна той.
	Джийни му хвърли бегъл поглед. Беше страхотно парче — висок, с атлетично телосложение, късо подстригана къдрава руса коса, хубави сини очи, които направо я изяждаха.
	Да, но тя днес не бе в настроение.
	— Благодаря — отвърна Джийни кратко.
	Той се усмихна — самоуверено, спокойно, даваше й да разбере, че повечето момичета изпадат във възторг, когато ги заговори.
	— Знаете ли, аз също играя малко тенис и си помислих…
	— Ако играете _малко_ тенис, значи вероятно не сте в моята категория — прекъсна го тя и отмина.
	Зад гърба й той обаче продължи с весел глас:
	— В такъв случай да смятам ли, че едно предложение за романтична вечеря, последвана от страстна нощ, също не подлежи на обсъждане?
	Тя не можа да сдържи усмивката си, дори и само заради настойчивостта му и за това, че се бе държала малко по-грубо, отколкото бе необходимо. Обърна поглед към него и отвърна, без да спира:
	— Да, но все пак благодаря за предложението.
	Джийни излезе от корта и се отправи към съблекалните. Какво ли ставаше с майка й сега? Сигурно вече е вечеряла — беше седем и половина, а в подобни заведения сервираха вечерята рано. Може би е седнала във фоайето и гледа телевизия. А може и да е намерила някоя приятелка на нейна възраст, която да не обръща внимание на това, че забравя, и да гледа с интерес снимките на внуците й. Едно време майка й имаше много приятелки — колежките й от фризьорския салон, две-три клиентки, съседки, хора, с които се познаваше от двайсет и пет години, но вече бе трудно да се поддържа дружба с човек, който непрекъснато забравя кой, по дяволите, си.
	Минавайки покрай игрището за хокей, тя се сблъска с Лайза Хокстън. Лайза бе станала най-добрата й приятелка, откакто преди месец Джийни постъпи на работа в „Джоунс Фолс“. Работеше като лаборантка по психология. Имаше научна степен, но не искаше да се занимава с академична работа. Както и Джийни, и тя идваше от бедно семейство и се чувстваше потисната от аристократичната атмосфера в „Джоунс Фолс“. Двете млади жени се сближиха много бързо.
	— Едно _хлапе_ току-що се опита да ме свали — каза Джийни с усмивка.
	— Как изглеждаше?
	— Приличаше на Брад Пит, но бе по-висок.
	— Каза ли му, че имаш приятелка на възраст, по-близка до неговата? — попита я Лайза.
	Тя бе на двайсет и четири.
	— Не. — Джийни погледна назад, но младежът не се виждаше никакъв. — Не спирай, може да е тръгнал след мен.
	— Е, и какво от това?
	— Хайде, хайде…
	— Джийни, бягаш си от късмета.
	— О, я стига!
	— Би могла да му дадеш поне телефонния ми номер.
	— Може би трябваше да му дам бележка с номера на сутиена ти и това сигурно щеше да свърши работа.
	Лайза имаше голям бюст.
	Приятелката й спря. За момент Джийни си помисли, че е отишла твърде далеч и Лайза се е обидила. Тъкмо понечи да й се извини, когато Лайза продължи:
	— Хей, знаеш ли, че това е идея? _Номерът на сутиена ми е 36D, за повече информация се обадете на този телефон._ Хитро, а?
	— Завиждам ти. Винаги съм мечтала за секси сутиени — каза Джийни и двете се изкискаха. — Вярно е, молила съм се за големи цици. Всъщност бях, кажи-речи, последното момиче в класа, на което му дойде цикълът, и ме беше много срам:
	— Наистина ли си казвала _Боже Господи, прати ми големи цици_, коленичила до леглото?
	— Всъщност молех се на Дева Мария. Мислех си, че това е женска работа. И не казвах „цици“, разбира се.
	— А какво, „гърди“ ли?
	— Не, според мен не трябваше да казвам „гърди“ на Светата Майка.
	— Тогава как си ги наричала?
	— Нянки.
	Лайза избухна в смях.
	— Изобщо не се сещам откъде може да съм научила тая дума, сигурно съм я чула, без да искам, в някой мъжки разговор, но тогава ми се стори много учтив евфемизъм. На никого не съм говорила за това преди.
	Лайза се обърна назад.
	— Е, не виждам никакви красавци зад нас. Май се отървахме от Брад Пит.
	— Това е добре. Точно моят тип беше — хубав, секси, прекалено самоуверен и абсолютно ненадежден.
	— Как можеш да кажеш, че е ненадежден, като си го видяла само за двайсет секунди?
	— Всички мъже са ненадеждни.
	— Може би си права. Довечера ще дойдеш ли в бара на Анди?
	— Да, за час — час и нещо. Първо трябва да се изкъпя.
	Тениската й бе мокра от пот.
	— Аз също. — Лайза бе по шорти и маратонки. — Имах тренировка с отбора по хокей. А защо само за един час?
	— Имах труден ден. — Тенисът бе поразсеял Джийни, но сега сърцето й се сви при спомена за майка й. — Трябваше да настаня мама в дом за стари хора.
	— О, Джийни, съжалявам.
	Докато влязат във физкултурния салон и се спуснат по стълбите в сутерена, Джийни й разказа всичко. Когато нахълтаха в съблекалнята, в огледалата се мерна отражението им. По външен вид бяха толкова различни, че приличаха на артистки от комедийно шоу. Лайза бе малко под среден ръст, а Джийни бе почти метър и осемдесет. Лайза бе руса и закръглена, докато Джийни бе тъмнокоса и мускулеста. Лайза имаше хубаво лице, леко напръскан с лунички чип нос и извита като лък уста. Повечето хора описваха Джийни като зашеметяваща и понякога мъжете й казваха, че е красива, но никой досега не я бе нарекъл хубава.
	Докато сваляха потните си дрехи, Лайза попита:
	— А баща ти? Нищо не казваш за него.
	Джийни въздъхна. Това бе въпрос, от който се бе научила да се страхува още от малка, но рано или късно й го задаваха. Дълго време бе лъгала, че баща й е мъртъв, че е изчезнал и се е оженил повторно, че е отишъл да работи в Саудитска Арабия. Напоследък обаче се придържаше към истината.
	— Баща ми е в затвора — отвърна тя.
	— О, боже! Не трябваше да те питам.
	— Всичко е наред. Почти през целия ми живот е бил в затвора. Той е крадец. Това е третата му присъда.
	— На колко го осъдиха?
	— Не си спомням. Няма значение. Никаква полза от него, като е навън. Не се е грижил за нас и няма намерение да започва.
	— Никога ли не се е хващал на редовна работа?
	— Само когато хвърли око на някое място. Започва като портиер, метач или дори охрана в някоя фирма, работи седмица-две, после я ограбва.
	Лайза я погледна с интерес:
	— Затова ли толкова те интересува генетичната престъпност?
	— Може би…
	Влязоха под душовете. Джийни не бързаше, бавно и с наслада миеше косата си. Бе благодарна на Лайза за дружбата й. Момичето работеше в „Джоунс Фолс“ малко повече от година и когато Джийни пристигна тук в началото на семестъра, то я разведе навсякъде. Харесваше й да работи заедно с Лайза в лабораторията, защото тя бе човек, на когото спокойно можеш да разчиташ. Обичаше и да излиза с нея след работа, защото чувстваше, че може да й каже всичко, каквото й дойде наум, без да се страхува, че ще я шокира.
	Джийни тъкмо натъркваше шампоана в косата си, когато отвън се чуха странни звуци. Тя спря и се ослуша. Приличаха й на уплашени писъци. През тялото й като хладна вълна премина тревога и тя потрепери. Изведнъж се почувства ужасно уязвима — гола, мокра и на един етаж под земята. Поколеба се, после бързо изплакна косата си и надзърна от кабинката, за да види какво става.
	Още щом подаде глава изпод душа, й замириса на изгоряло. Пламъци не се виждаха, но под тавана се събираха гъсти облаци сиво-черен дим. Идваше сякаш от вентилацията.
	Уплаши се. Никога не бе попадала в горяща сграда.
	По-хладнокръвните жени събираха багажа си и се отправяха към вратата. Истеричките крещяха ужасено и се щураха безцелно насам-натам. Някакъв задник от охраната със завързана на устата кърпичка на точки всяваше още по-голяма паника, блъскаше ги и ги навикваше като луд.
	Джийни разбра, че няма време за обличане, но пък и не можеше да излезе гола навън. Страхът плъзна по вените й, но тя си наложи да се успокои. После намери шкафчето си. Лайза не се виждаше никаква. Тя сграби дрехите си, навлече дънките и намъкна тениската.
	Това й отне само няколко секунди, но в туй време момичетата опразниха съблекалнята, а димът я изпълни почти изцяло. Вратата вече не се виждаше и тя се закашля. Мисълта, че след малко ще започне да се задушава, я изплаши. Знам къде е вратата, каза си, трябва само да се успокоя. Ключовете и парите й бяха в дънките. Взе ракетата си и мъчейки се да не диша, се отправи към изхода.
	Коридорът бе изцяло задимен, очите й се насълзиха и тя вече не можеше да вижда. По-добре да бе изхвърчала гола навън, за да спечели няколко ценни секунди. Дънките не й помагаха да вижда или да диша. По-добре гола, отколкото мъртва.
	Все още сдържайки дъха си, тя напипа стената, за да определи посоката, и хукна. Помисли си, че може да се блъсне в някой, но явно всички вече бяха далеч пред нея. Когато стената свърши, тя разбра, че се намира в малкото фоайе, въпреки че нищо не се виждаше. Стълбите трябваше да са право пред нея. Пресече фоайето и се блъсна в машината за кока-кола. Стълбите вече отдясно ли се падаха или отляво? Отляво, каза си тя. Тръгна натам, стигна до вратата за мъжката съблекалня и разбра, че е сбъркала.
	Повече не можеше да сдържа дъха си. Със стон пое въздух, но вдъхна дим и се закашля. Заклатушка се обратно по стената, разтърсвана от кашлица, с парещи ноздри и потънало в сълзи лице. Цялото й същество крещеше за глътка чист въздух — нещо, което бе считала за неотменно право през целия си двайсет и девет годишен живот. Отново стигна до машината за кока-кола, заобиколи я и когато се спъна в най-долното стъпало, разбра, че е до стълбището. Изтърва ракетата си и тя изчезна от погледа й. Много държеше на нея — с тази ракета бе спечелила турнира „Мейфеър Лайт“, но я изостави и запълзя по стълбите на четири крака.
	Димът внезапно се разреди, когато се изкачи в просторното фоайе на приземния етаж. Видя входа към сградата, чиито врати бяха отворени. Отвън имаше човек от охраната, който й махна и извика:
	— Насам!
	Давейки се в кашлица, тя се заклатушка през фоайето и излезе навън, с благодарност поемайки чистия въздух.
	Две-три минути стоя превита, вдишвайки дълбоко, като се мъчеше да изчисти пушека от дробовете си. Накрая, когато дишането й се нормализира, до ушите й долетя воят от сирената на пожарната. Огледа се за Лайза, но не я видя.
	Да не е останала долу? Все още треперейки, Джийни заоглежда лицата в тълпата. По-голямата част от студентките бяха повече или по-малко голи и се бе създала странно интимна атмосфера. Тия, които бяха успели да спасят багажа си, даваха дрехите си на онези, които нямаха това щастие. Голите момичета бяха благодарни и на мръсна и потна тениска. Някои бяха само с увити около телата им хавлии.
	Лайза я нямаше. С нарастваща тревога Джийни се върна при охраната на входа.
	— Струва ми се, че приятелката ми е все още вътре — каза тя, усещайки как гласът й започва да трепери от страх.
	— Вътре не влизам — отвърна оня веднага.
	— Какъв храбрец! — сопна му се Джийни.
	Не знаеше какво точно иска да направи той, но пък и не бе очаквала да стои напълно бездеен.
	На лицето му бе изписано съжаление.
	— Това е тяхна работа — посочи мъжът към пожарната, завила вече към сградата.
	Джийни започна да се страхува за живота на Лайза, но не знаеше какво да стори. Отправи нетърпелив поглед към пожарникарите, които слизаха от колата и в движение си слагаха противогазите. Стори й се, че се движат съвсем бавно и й се прииска да им викне: „По-бързо! По-бързо!“ Пристигна още една пожарна, а след нея бял полицейски автомобил със сребърносинята лента на балтиморското полицейско управление.
	Докато пожарникарите разпъваха маркучите, един офицер се приближи до човека от охраната и попита:
	— Къде според вас е започнало?
	— В дамската съблекалня — отвърна му онзи.
	— А къде точно се намира това?
	— В сутерена, откъм задната страна.
	— А колко изхода има от този сутерен?
	— Само един — стълбището, което излиза в това фоайе.
	Един човек от поддръжката, застанал наблизо, възрази:
	— Откъм машинната зала на басейна има стълба, която излиза до люк откъм задната страна.
	Джийни се обади:
	— Приятелката ми май все още е вътре.
	— На колко години е?
	— Двайсет и четири, ниска, руса.
	— Ако е вътре, ще я намерим.
	За миг Джийни се поуспокои. После се сети, че той не бе казал дали ще я намерят жива или мъртва.
	Онзи от охраната, когото бе срещнала в съблекалнята, бе изчезнал. Джийни се обърна към офицера от пожарната:
	— Долу имаше още един човек от охраната. Не го виждам никъде. Високо момче.
	Пазачът от фоайето се намеси:
	— Други от охраната в тази сграда няма.
	— Но на главата си имаше шапка с надпис „Охрана“ и крещеше на момичетата да напуснат сградата.
	— Изобщо не ме интересува какво е пишело…
	— О, за бога, стига си спорил! — тросна му се Джийни. — Може и да ми се е сторило, но така или иначе животът му е в опасност.
	До тях се бе приближило момиче, облечено в мъжка риза, с навити до лакътя ръкави.
	— И аз го видях. Голяма гадина — каза то. — Опипа ме цялата.
	— Запазете спокойствие — каза пожарникарят. — Всички ще намерим. Благодаря за съдействието.
	Той се отдалечи.
	За момент Джийни впи сърдит поглед в пазача. Почувства, че пожарникарят я бе помислил за истеричка, защото се бе развикала на охраната. После отвърна поглед ядосана. И какво да прави сега? Пожарникарите тичаха, дрънчейки с шлемовете и ботушите си. Тя бе боса и само по тениска. Ако хукнеше с тях, щяха веднага да я изхвърлят. Стисна внезапно юмруци. Мисли, мисли! Къде може да бъде Лайза?
	До спортния салон бе сградата по психология „Рут У. Ейкорн“, кръстена така на жената на някакъв богат меценат, но всички, дори и преподавателите, й викаха Лудницата. Дали Лайза не е отишла там? Входната врата сигурно е затворена, неделя е, но тя може да има ключ. Може да е изтичала до лабораторията, за да вземе нещо да се наметне, а може и просто да е седнала вътре, за да се съвземе. Джийни реши да провери. Все пак бе по-добре, отколкото да седи и нищо да не прави.
	Тя се спусна през зелените площи, спря се на входа на Лудницата и надникна през стъклените врати. Във фоайето нямаше никой. Извади от джоба си пластмасовата карта, която й служеше вместо ключ, и я прекара през четящото устройство. Вратата се отвори. Джийни влетя вътре и извика:
	— Лайза? Тук ли си?
	Лабораторията бе пуста. Столът на Лайза бе прилежно пъхнат под бюрото, а екранът на компютъра й бе тъмен. Джийни провери и в дамската тоалетна в края на коридора отвън. Нищо.
	— Мамка му! — каза с нарастваща паника. — Къде си, по дяволите?
	Задъхана, изтича обратно навън. Реши да обиколи спортната зала, в случай че Лайза е успяла да се измъкне и сега лежи някъде. Мина покрай огромните боклукчийски казани отзад и излезе на малък паркинг, точно на гърба на залата. В далечния край на алеята забеляза отдалечаваща се фигура, но бе твърде висока, за да е Лайза, сетне разбра, че фигурата е на мъж. Мина й през ума, че това може да е изчезналият човек от охраната, но той сви зад ъгъла на съседната сграда и изчезна, преди Джийни да го е познала.
	Тя продължи. От другата страна бе полосата за бягане, пуста по това време. Завършвайки пълния кръг, се озова пред входа на спортната зала.
	Тълпата бе станала по-голяма, бяха дошли още пожарни и полицейски коли, но Лайза я нямаше. Изглежда, наистина бе останала в горящата сграда. Джийни бе обхваната от чувство на обреченост, но опита да го сподави. _Не бива да го допускаш!_
	Тя забеляза пожарникаря, с когото бе разговаряла, и го хвана за лакътя.
	— Почти съм сигурна, че Лайза Хокстън е вътре — каза тя напрегнато. — Търсих я навсякъде.
	Той я изгледа изпитателно, мъчейки се да прецени дали информацията идва от надежден източник. Без да й отговори, вдигна радиото до устата си.
	— Търсете бяла млада жена, която може да е вътре. Името й е Лайза, повтарям: Лайза.
	— Благодаря — каза Джийни.
	Той кимна рязко и се отдалечи.
	Джийни за миг изпита облекчение, но само за миг. Представи си как Лайза лежи някъде там долу в безсъзнание, а пожарът се промъква към нея с всяка секунда. Спомни си какво бе казал човекът от поддръжката — че имало още един вход към сутерена. Не го бе забелязала, докато обикаляше. Реши да провери още веднъж и се върна откъм задната страна на сградата.
	Веднага го забеляза. Люкът бе там, близо до сградата, отчасти скрит от паркирания над него крайслер. Зееше широко отворен, стоманеният капак бе облегнат на стената. Джийни коленичи до квадратната дупка и се наведе да погледне.
	Вътре се виждаше стълба, слизаща в мръсна стая — луминесцентните лампи осветяваха всякакви машинарии и тръби. В застоялия въздух се носеха откъслечни валма пушек — явно стаята бе затворена откъм останалата част на сутерена. Миризмата на дим й напомни как се бе влачила слепешком по изпълнения с дим коридор и сърцето й заби по-бързо.
	— Има ли някой вътре? — подвикна тя.
	Стори й се, че чу нещо, но не бе сигурна и извика още веднъж, този път по-силно.
	Никакъв отговор.
	Тя се поколеба. Най-разумното бе да викне някой пожарникар, но това й се стори много бавно, особено пък ако пожарникарят решеше първо да я разпита. Другият вариант бе да слезе долу сама и да види какво става.
	При мисълта, че трябва пак да влиза вътре, коленете й омекнаха. Гърдите й още я боляха от жестоките напъни на кашлицата. Но Лайза може би бе вътре, ранена и неспособна да се движи. Припаднала, затисната от нещо. Трябваше да го направи.
	Тя пое дъх и сложи крак на първото стъпало. Краката й отново се подгънаха от страх. Поколеба се. Изчака пристъпът да премине, после слезе още едно стъпало. Ако пушекът ме накара отново да се закашлям, помисли си тя, веднага ще изляза. Третата стъпка беше по-лесна, заслиза по-бързо надолу, прескочи последните две стъпала и стъпи на бетонния под.
	Намираше се в голяма стая, пълна с помпи, филтри и всякакви други машини — вероятно всичко това бе за басейна. Миришеше силно на пушек, но можеше да се диша.
	Веднага видя Лайза и гледката я накара да затаи дъх.
	Лежеше на едната си страна, свита в ембрионална поза, гола. По бедрото й като че ли имаше кръв. Не мърдаше.
	Джийни замръзна на място. С усилие запази самообладание и извика:
	— Лайза! — Усети, че е на ръба на истерията и вдъхна дълбоко, за да се успокои. _Боже, дано да е жива!_ — прошепна. Бързо се приближи и коленичи до приятелката си. — Лайза?
	Тя отвори очи.
	— Слава богу! — Джийни я погледна облекчено. — Мислех, че си мъртва.
	Лайза бавно се изправи и седна. После вдигна очи, устните й бяха подути.
	— Той ме… изнасили — отрони тя.
	Сърцето на Джийни замря в предчувствие за нещо ужасно.
	— Боже господи! Сред дима?
	Лайза кимна.
	— Каза ми, че изходът бил оттук.
	Джийни притвори очи. Усети болката на Лайза — унижението, омерзението… Очите й се напълниха със сълзи, но тя се опита да ги преглътне. За миг се почувства слаба, повдигна й се и не можа да промълви дума.
	— Кой беше? — попита Джийни, опитвайки се да бъде силна.
	— Някакъв тип от охраната.
	— С кърпа на точки на лицето?
	— Той я свали. — Лайза извърна очи. — Непрекъснато се усмихваше.
	Всичко съвпадаше. Момичето с мъжката риза бе казало, че някакъв тип от охраната я опипал. Пазачът от фоайето пък твърдеше, че други, освен него в сградата няма.
	— Не е бил от охраната — каза Джийни.
	Беше го видяла да изчезва зад ъгъла на съседната сграда. В гърдите й се надигна вълна от гняв. Тоя отвратителен тип го е сторил в центъра на градчето, в спортния салон, където всички се чувстваха в безопасност, събличаха се и се къпеха. Ръцете й се разтрепериха — прииска й се да го настигне и да го удуши.
	Отвън долетя шум — мъжки гласове, топуркане и шуртене на вода. Пожарникарите продължаваха да гасят.
	— Слушай, тук сме в опасност — каза Джийни напрегнато. — Трябва да излезем от сградата.
	— Нямам никакви дрехи — продума приглушено Лайза.
	Можем да умрем тук! — ужаси се Джийни.
	— Не се тревожи за дрехи, вън всички са полуголи. — Тя огледа стаята и зърна червения дантелен сутиен и бикините, захвърлени в мръсна купчинка в единия ъгъл. Вдигна ги. — Сложи си бельото. Мръсно е, но е по-добре от нищо.
	Лайза не помръдна от мястото си и продължи да се взира с празен поглед пред себе си.
	Джийни потисна надигналата се паника. Ами какво ще прави, ако Лайза откаже да се движи? Вероятно можеше да я вдигне, но би ли могла да я качи по тази стълба? Тя повиши глас:
	— Хайде! Ставай!
	Хвана я за ръцете й я изправи на крака.
	Най-сетне очите на Лайза срещнаха погледа й.
	— Джийни, беше ужасно — промълви тя.
	Джийни притисна приятелката си силно към себе си.
	— Съжалявам, Лайза! Много съжалявам!
	Димът започна да става по-плътен, прониквайки изпод тежката врата.
	— Трябва да се измъкваме оттук. Всичко гори. За бога, облечи си бельото! — Страхът й вдъхна решимост.
	Лайза се размърда, вяло намъкна бикините и закопча сутиена си. Джийни я хвана за ръката, придърпа я до стълбата и я накара да се качи първа. Докато се изкачваше подире й, вратата с трясък се отвори и в стаята влетя пожарникар, обгърнат от облак дим. Изглеждаше стреснат, че ги сварва тук.
	— Всичко е наред, излизаме — извика му Джийни и посочи изхода.
	Секунди по-късно и двете бяха вече на чист въздух.
	Джийни примря от облекчение — най-сетне бе измъкнала Лайза. Прегърна я и я заведе пред входа на сградата, където бяха безразборно паркирани пожарни и полицейски коли. Повечето от момичетата вече бяха намерили какво да облекат и Лайза изглеждаше малко странно с червеното си бельо.
	— Има ли някой шорти или каквото и да било? — питаше Джийни, промъквайки се през тълпата.
	Хората обаче бяха раздали всичките си излишни дрехи. Джийни би дала тениската си на Лайза, но отдолу нямаше сутиен.
	Най-сетне висок чернокож мъж свали ризата си и я даде на Лайза.
	— Но си я искам обратно — каза той. — Мичъл Уотърфийлд, математически факултет.
	— Ще запомня — отвърна Джийни с благодарност.
	Лайза навлече ризата. Добре че момчето бе високо — ризата му стигна до коленете й.
	Усетила, че кошмарът отминава, Джийни отведе Лайза при полицейските коли. На една от тях се бяха облегнали три ченгета и бездействаха. Джийни се обърна към най-възрастния от тях — дебел бял мъж със сиви мустаци.
	— Името на тази жена е Лайза Хокстън. Изнасилена е.
	Тя очакваше тримата да подскочат, като чуят, че е извършено тежко престъпление, но реакцията им бе изненадващо обикновена. Секунда-две постояха, без да помръднат, сякаш смилаха информацията. Джийни вече се канеше да се развика, когато онзи с мустаците се отдели от колата и бавно попита:
	— Къде стана това?
	— В сутерена на сградата. В машинното отделение на басейна.
	Един от другите полицаи — млад чернокож мъж — се намеси:
	— Тия пожарникари ще отмият всички следи долу, сержант.
	— Прав си — отвърна по-възрастният. — Трябва да слезеш долу, Лени, и да отцепиш мястото на престъплението.
	Лени се отдалечи забързано, а сержантът се обърна към Лайза:
	— Познавате ли мъжа, който ви стори това, госпожице Хокстън?
	Лайза поклати глава.
	Джийни не издържа:
	— Висок бял мъж, с червена бейзболна шапка, на която пише „Охрана“ — изрече припряно тя. — Видях го в дамската съблекалня по време на пожара и ми се струва, че го зърнах да бяга малко преди да намеря Лайза.
	Ченгето бръкна в колата през отворения прозорец и извади микрофон. Каза няколко думи пред него, после отново го остави.
	— Ако прояви глупостта още да носи тази шапка, може и да го хванем — каза той и се обърна към третото ченге: — Макхенти, заведи жертвата в болницата.
	Макхенти бе млад бял мъж с очила. Той учтиво попита Лайза:
	— Отпред ли искате да седнете или отзад?
	Лайза не отвърна, гледайки ченгето с празен поглед.
	Джийни й се притече на помощ:
	— Седни отпред, отзад ще изглеждаш като арестувана.
	По лицето на Лайза пробяга страх и тя най-сетне продума:
	— Няма ли да дойдеш с мен?
	— Ако искаш, ще дойда — успокои я Джийни. — Или пък бих могла да мина през къщи и да взема нещо да облечеш в болницата.
	Лайза измери Макхенти с уплашен поглед.
	— Всичко е наред, Лайза — каза Джийни.
	Макхенти вече бе отворил вратата на колата и Лайза се вмъкна вътре.
	— В коя болница отивате? — попита го Джийни.
	— „Санта Тереза“ — отвърна той и се качи в автомобила.
	— След няколко минути съм там — подвикна Джийни в затвореното стъкло, докато колата потегляше.
	Тя изтича до служебния паркинг. Вече съжаляваше, че не придружи Лайза. Бе видяла изражението на лицето й — уплашено, помръкнало. Разбира се, че имаше нужда от чисти дрехи, но много по-наложително бе някой да стои до нея и да държи ръката й за успокоение. Сигурно последното нещо, което би искала, е да бъде оставена насаме с въоръжен мъжкар. Джийни скочи в колата си, чувстваше се като предателка.
	— Божичко, какъв ден! — промълви тя и изхвърча от паркинга.
	Живееше недалеч от университетското градче. Апартаментът й бе на горния етаж в малка къща. Джийни паркира отпред и изтича вътре.
	Изми ръцете и лицето си, после набързо се преоблече. За момент се замисли кои от дрехите й биха паснали на закръглената, ниска фигура на Лайза. Извади едно поло и долнището на анцуг. Виж, с бельото бе по-трудно. Намери някакви боксьорски мъжки шорти, но сутиените й до един бяха малки. „Лайза ще мине и без сутиен!“ — рече си тя. Добави чифт маратонки, натъпка всичко в една чанта и отново изтича навън.
	Докато караше към болницата, настроението й се промени. Откакто лумна пожарът, цялото й съзнание бе съсредоточено в мисълта как да спаси себе си и Лайза. Сега у нея започна да се надига гняв. Лайза бе щастливо и весело момиче, но шокът от кошмара я беше зомбирал — страхуваше се да се качи дори в полицейска кола. Пръстите й се вкопчиха във волана с такава сила, че ръцете й потрепериха.
	„Санта Тереза“ бе голяма крайградска болница в северния край на града. Джийни остави колата на паркинга и намери спешното отделение. Облякла болничен халат, Лайза вече бе в леглото и се взираше в тавана. В ъгъла работеше телевизор, чийто звук бе изключен. Показваха раздаването на наградите „Еми“ — стотици холивудски знаменитости се поздравяваха и пиеха шампанско, облечени в официални дрехи. До леглото бе седнал Макхенти с разтворен бележник на коленете си.
	Джийни хвърли чантата на пода.
	— Ето ти дрехите. Но какво става тук?
	Лайза не отговори, лицето й остана безизразно. Сигурно е още в шок, помисли си Джийни. С неимоверно усилие се опитваше да запази спокойствие. Но по някое време гневът й сигурно щеше да избие…
	— Трябва да запиша някои основни данни на случая, госпожице… — каза Макхенти. — Бихте ли ни извинили за малко?
	— О, разбира се — отвърна Джийни, но после погледна Лайза и се поколеба. Само преди няколко минути се проклинаше, че я е оставила сама с мъж. Сега не биваше да повтаря грешката си. — Всъщност — поправи се тя — може би Лайза предпочита да остана.
	Лайза кимна едва забележимо. Джийни седна на леглото и я хвана за ръката.
	Макхенти изглеждаше недоволен, но не каза нищо.
	— Тъкмо питах госпожица Хокстън по какъв начин се е опитала да окаже съпротива — рече той. — Викаше ли. Лайза?
	— Веднъж. Когато ме бутна на пода — отвърна тя тихо. — После извади ножа…
	Макхенти зададе следващия въпрос с равен глас, загледан в тефтера си:
	— Опитахте ли се да го отблъснете?
	Тя поклати глава.
	— Страхувах се да не ме намушка.
	— Значи след първия вик не сте оказали никаква съпротива?
	Лайза поклати глава и заплака. Джийни стисна по-силно ръката й. _А какво, по дяволите, е трябвало да направи!_ — искаше й се да извика на Макхенти, но се сдържа. Трудно се оправяше с униформени служители, но този тук просто си вършеше работата.
	— Преди да проникне, разтвори ли ви краката? — продължи Макхенти невъзмутимо.
	Джийни се намръщи: такива въпроси трябваше да се задават от жена.
	— Той докосна бедрата ми с острието на ножа — отвърна Лайза.
	— Поряза ли ги?
	— Не.
	— Значи сте си разтворили краката доброволно.
	Джийни избухна:
	— Ако някой престъпник извади оръжие срещу полицай, вие обикновено го застрелвате, нали? На това _доброволно_ ли му викате?
	Макхенти я изгледа ядосано.
	— Моля ви, оставете това на мен, госпожице. — Той отново се обърна към Лайза: — Имате ли изобщо някакви наранявания?
	— Да, тече ми кръв.
	— Това резултат от принудителното сношение ли е?
	— Да.
	— Къде точно сте ранена?
	Джийни не можа да се стърпи повече:
	— Защо не оставим докторът да установи това?
	Ченгето я изгледа така, като че ли имаше пред себе си олигофрен.
	— Трябва да съставя предварителния доклад.
	— Тогава нека да кажем, че има вътрешни наранявания в резултат от изнасилването.
	— Разговорът водя аз.
	— Аз пък ви казвам да спрете, господине — настоя Джийни, едва потискайки желанието си да се развика. — Приятелката ми е в шок и според мен не й се ще да ви описва вътрешните си наранявания, след като всеки момент ще бъде прегледана от лекар.
	Макхенти побесня, но се сдържа и продължи:
	— Забелязах, че носите червено дантелено бельо. Мислите ли, че това е оказало влияние върху случката?
	Лайза отвърна поглед, очите й се напълниха със сълзи.
	— Ако подам жалба — обади се Джийни, — че червеният ми мерцедес е откраднат, щяхте ли да ме питате дали не съм провокирала кражбата?
	Макхенти не й обърна внимание.
	— Не ви ли се струва, че може да сте срещали извършителя и преди, Лайза?
	— Не.
	— Но от дима сигурно не сте виждали ясно. Освен това той е имал и кърпа на лицето.
	— Отначало бях фактически сляпа. Но стаята, където той… го направи, беше слабо задимена, и аз го видях съвсем ясно. — Тя кимна. — Да, видях го.
	— Значи ще го познаете, ако пак го видите, така ли?
	Лайза потрепери.
	— О, да!
	— Обаче никога преди това не си го виждала… ни в бар, ни в кръчма, никъде, така ли? — Полицаят изведнъж изостави учтивата форма, явно губеше търпение.
	— Да.
	— Ходиш ли по барове, Лайза?
	— Разбира се.
	— Барове за самотници, нещо такова, а?
	Джийни отново кипна:
	— Това пък що за въпрос е?
	— Въпрос, какъвто задават адвокатите на защитата — отвърна Макхенти.
	— Лайза не е пред съда, тя не е извършител, тя е жертва!
	— Девствена ли беше, Лайза?
	Джийни се изправи заплашително:
	— Достатъчно! Просто не мога да повярвам, че й задавате такива въпроси.
	Макхенти повиши глас:
	— Опитвам се да установя надеждността й.
	— Час след като е била изнасилена? Забравете!
	— Върша си работата…
	— Тъй както гледам, не знаете как да си я вършите. И ми се струва, че не знаете да вършите нищо, Макхенти.
	Преди ченгето да успее да отговори, в стаята влезе лекар, без да почука. Бе млад и изглеждаше объркан и уморен.
	— Това ли е изнасилването? — попита той.
	— Това е госпожица Лайза Хокстън — отвърна Джийни с леден глас. — Да, била е изнасилена.
	— Трябва да взема вагинална проба.
	Нямаше капка чар, но поне измисли извинение да се отърве от Макхенти. Джийни вдигна поглед към ченгето. Оня си седеше на мястото без никакво намерение да става, като че ли лично щеше да наглежда вземането на пробата.
	— Преди да направите това, докторе, може би полицай Макхенти ще ни извини за малко — вметна Джийни.
	Лекарят погледна към Макхенти, ченгето сви рамене и излезе.
	С рязък жест докторът свали чаршафа, покриващ Лайза.
	— Вдигнете халата си и разкрачете нозе! — нареди той.
	Лайза захлипа.
	Джийни не можеше да повярва — какво им става на тия мъже?
	— Извинете ме, сър — обърна се тя към лекаря.
	Той я изгледа сърдито и нетърпеливо:
	— Имате ли някакъв проблем?
	— Бихте ли се опитали да бъдете малко по-учтив?
	Лекарят почервеня.
	— Тази болница е пълна с хора с най-различни травми и болести, застрашаващи живота им — отвърна той. — В момента в спешно отделение има три деца, извадени от автомобилна катастрофа, и те всички ще умрат. А вие ми се лигавите, че не съм бил _вежлив_ с момиче, което не знае с кого да си легне.
	Джийни онемя.
	— Не знае с кого да си легне? — повтори хипнотизирана тя.
	Лайза рязко се изправи и седна в леглото.
	— Искам да си ида у дома — каза тя.
	— Това е чудесна идея — отвърна Джийни.
	Тя отвори чантата и започна да изважда дрехите, слагайки ги на леглото.
	За момент докторът не каза нищо.
	— Правете каквото искате — промърмори после сърдито и излезе.
	Джийни и Лайза се спогледаха.
	— Просто не мога да повярвам, че това се случва.
	— Добре че си отидоха — каза Лайза и се смъкна от леглото.
	Джийни й помогна да свали болничния халат. Лайза бързо облече чистите дрехи и обу маратонките.
	— Ще те откарам до вас — каза Джийни.
	— А защо не останеш да спиш при мен? — попита я Лайза. — Не ми се иска да съм сама нощес.
	— Разбира се, ще се радвам да сме заедно.
	Макхенти ги чакаше отвън. Изглеждаше по-малко уверен, вероятно усещаше, че е подхванал разговора лошо.
	— Трябва да задам още някоя въпроси — каза той.
	Джийни заговори тихо и спокойно:
	— Ние си тръгваме. В момента Лайза е твърде обезпокоена, за да отговаря.
	Ченгето почти се изплаши:
	— Но трябва… Подала е оплакване.
	Лайза се намеси:
	— Никой не ме е изнасилвал. Стана грешка. Сега просто искам да си ида у дома.
	— Сигурно знаете, че е подсъдно да се дават фалшиви обвинения?
	— Тази жена тук не е престъпничка — каза сърдито Джийни. — Точно обратното — жертва е на криминално деяние. Ако шефът ви пита защо тя оттегля оплакването си, кажете му, че по най-некадърен начин е била тормозена от полицай Макхенти от балтиморското полицейско управление. А сега я водя вкъщи, моля да ни извините. — Тя прегърна Лайза, двете заобиколиха полицая и се насочиха към изхода.
	Докато минаваха покрай него, го чуха да промърморва:
	— Какво толкова съм направил?


>>	3.

	Берингтън Джоунс се обърна към двамата си стари приятели.
	— Не мога да повярвам — каза той. — Почти на шейсет години сме. Никой от нас не е получавал повече от двеста хиляди долара на година. Сега ни предлагат _по_ шейсет милиона, а ние седим тука и обсъждаме как да отхвърлим офертата!
	— Не сме го правили за пари — каза Престън Барк.
	— Все още не разбирам — обади се и сенатор Пруст. — След като притежавам една трета от компания, струваща сто и осемдесет милиона долара, как така все още карам тригодишна „Краун Виктория“
	Тримата приятели притежаваха малка компания по биотехнологии — „Дженетико“, ООД. Престън въртеше какъвто му попадне бизнес, Джим бе политик, а Берингтън — учен. Но продажбата на компанията бе дело на Берингтън. В един самолет за Сан Франциско той се бе запознал с изпълнителния директор на „Ландсман“ — немски фармацевтичен конгломерат, и успя да го накара да прояви интерес. Сега трябваше да убеди приятелите си да приемат офертата. Да, но му бе по-трудно, отколкото бе очаквал.
	Намираха се в кабинета на къща в Роланд Парк, богаташки квартал на Балтимор. Къщата бе притежание на университета „Джоунс Фолс“ и служеше за приемна на гостуващи преподаватели. Берингтън, който бе професор в Бъркли, Калифорния, Харвард и в „Джоунс Фолс“, ползваше винаги къщата за през шестте седмици, когато се намираше в Балтимор. Много малко негови неща имаше вътре — преносим компютър, снимка с бившата му жена и сина им, както и купчина от неговата най-нова книга — _Да наследиш бъдещето: Как генетичното инженерство ще преобрази Америка._ Телевизорът работеше без звук и предаваше церемонията по раздаването на наградите „Еми“.
	Престън бе слаб, енергичен мъж. Въпреки че бе един от най-забележителните учени на своето време, приличаше на счетоводител.
	— Клиниките винаги са правили добри пари — каза той.
	„Дженетико“ притежаваше три клиники за борба с безплодието, специализирани по метода _in vitro_ — бебета в епруветка. Тази технология стана възможна благодарение на научните изследвания на Престън през седемдесетте години.
	— Борбата с безплодието е най-бързо развиващата се област в американската медицина. „Дженетико“ ще послужи на Ландсман за трамплин в този голям и нов пазар. Искат от нас да отворим още пет клиники през идните десет години.
	Джим Пруст бе плешив, загорял от слънцето мъж с голям нос и тежки очила. Волевото му грозно лице бе дар Божи за карикатуристите. Той и Берингтън бяха приятели от двайсет и пет години.
	— Е как така досега не сме видели никакви пари?
	— Харчехме ги за научни изследвания.
	„Дженетико“ имаше собствени лаборатории, а също така сключваше договори за научни изследвания с факултетите по биология и психология при различни университети. Берингтън се занимаваше с връзките на компанията с научния свят.
	Той се обади раздразнено:
	— Не мога да разбера защо не проумявате, че това е нашият голям шанс.
	Джим посочи телевизора.
	— Пусни звука му. Бери. Тебе дават.
	Церемонията „Еми“ бе отстъпила мястото си на _Лари Кинг на живо_ и гост в студиото беше Берингтън. Всъщност той не обичаше Лари Кинг — по негово мнение Лари беше червен либерал, но това бе възможност да го чуят милиони американци.
	Взискателно огледа изображението си и това, което видя, му хареса. Всъщност бе нисък мъж, но телевизията правеше всички да изглеждат еднакво високи. Тъмносиният костюм му стоеше добре, небесносинята риза бе в тон с очите му, а тъмночервената му връзка не изпъкваше на екрана. Тъй като бе много придирчив, стори му се, че сребристата му коса е прекалено добре подредена — имаше опасност да заприлича на телевизионен евангелист.
	Кинг, останал по прословутите си тиранти, бе агресивно настроен.
	— Професоре, вие отново предизвикахте противоречиви изказвания с последната си книга и някои хора твърдят, че това вече не е наука, а политика. Как бихте го коментирали?
	Берингтън със задоволство чу, че отговорът му прозвуча със сочен и спокоен глас.
	— Това, което се опитвам да кажа, е, че политическите решения трябва да се базират на здрава научна основа, Лари. Оставена сама на себе си, природата насърчава добрите гени и убива лошите. Нашата социална политика работи против естествения подбор. Ето защо ние спомагаме за израстването на поколение от второкласни американци.
	Джим доволно отпи от уискито:
	— Добре казано — поколение от второкласни американци. Става за цитат.
	Лари Кинг продължи:
	— Ако се работи по вашия почин, какво ще стане с децата на бедните? Ще гладуват, така ли?
	Лицето на Берингтън Джоунс от екрана придоби тържествено изражение:
	— Баща ми загина през 1942 година, когато самолетоносачът „Уосп“ бе потопен от японска подводница при Гуадалканал. Тогава бях на шест години. Майка ми ме възпита, борейки се с лишенията, и ме изпрати да уча. Аз _съм_ дете от беднотията.
	Бе доста близо до истината. Баща му, способен инженер, бе оставил на майка му малък доход — не беше кой знае какво, но бе достатъчен, за да не я принуждава да работи или отново да се омъжи. Бе пратила Берингтън да учи в скъпи частни училища, а после и в Харвард, но борба наистина имаше.
	Престън се обади:
	— Изглеждаш добре. Бери. Само дето прическата ти е малко селска.
	Барк, най-младият от тримата със своите петдесет и пет години, имаше къса черна коса, която лежеше на черепа му като шапка.
	Берингтън недоволно изръмжа. Чувстваше същото, но се дразнеше да го чуе от друг. Той си наля още малко уиски. И тримата пиеха чист малцов „Спрингбанк“.
	От екрана Лари Кинг продължи:
	— От чисто философска гледна точка по какво вашите възгледи се различават от тези на… нацистите, да речем?
	Берингтън натисна копчето на дистанционното и изключи телевизора.
	— От десет години се занимавам с това нещо — каза той. — Три книги и милион приказки по медиите… И какво промених с това? Нищо.
	— Промяна има — каза Престън. — Посочи, че генетиката и расата са някакъв изход. Ти просто си нетърпелив.
	— Нетърпелив ли? — раздразнено възкликна Берингтън. — Разбира се, че съм нетърпелив. След две седмици ставам на шейсет години. Всички остаряваме, не ни остава много време.
	— Прав е, Престън — намеси се и Джим. — Не си ли спомняш, когато бяхме млади? Просто виждахме как Америка отива на кино. Дадоха човешки права на негрите, мексиканците заляха страната ни, най-добрите училища се напълниха с децата на еврейски комунисти, собствените ни чада пропушиха трева. И, боже господи, не бяхме ли прави? Вижте какво стана оттогава! И в най-лошите си кошмари не сме могли и да допуснем, че наркотиците ще се превърнат в най-големия бизнес и че една трета от децата ни ще се раждат от майки на „Медикейд“*. А ние сме единствените, които имат куража да гледат проблемите право в очите — ние и неколцина наши съмишленици. Останалите се правят на слепи и се надяват на най-доброто.
	[* Програма в САЩ за социална медицинска помощ. — Б.пр.]
	Не са се променили, помисли си Берингтън. Престън винаги си е бил предпазлив и страхлив, а Джим — бомбастично сигурен в себе си. Познаваше ги от толкова отдавна, че приемаше недостатъците им с приятелско снизхождение — е, поне през повечето време. Вече бе свикнал с ролята си на арбитър, който да ги подтиква към златната среда.
	— Докъде сме стигнали с германците, Престън? — попита той. — Постави ни в течение.
	— Съвсем близо сме до успешно приключване — отвърна Престън. — Искат да обявят покупката на пресконференция след една седмица, смятано от утре.
	— Една седмица, смятано от утре! — възкликна Берингтън възбудено. — Страхотно!
	Престън поклати глава.
	— Трябва да ти кажа, че все още изпитвам някои съмнения.
	Берингтън изпъшка отчаяно, но Престън побърза да продължи:
	— Знаеш, че трябва да преминем през процедура „запознаване“. Това означава да отворим бумагите си пред счетоводителите на „Ландсман“ и да ги предупредим за всичко, което може да навреди на бъдещи печалби, като например длъжници, на които предстои банкрут, висящи съдебни процеси и други подобни.
	— Доколкото съм запознат, нямаме такива проблеми, нали? — попита Джим.
	Престън му отправи злокобен поглед.
	— Всички знаем, че компанията ни си има своите тайни.
	За момент в стаята се възцари тишина.
	— По дяволите! — обади се Джим. — Това беше толкова отдавна.
	— Какво като е било отдавна? Резултатът от действията ни се разхожда някъде в момента.
	— Но няма никакъв начин „Ландсман“ да разбере за това, особено пък за една седмица.
	Престън сви рамене, сякаш казвайки _Кой знае?_
	— Трябва да поемем този риск — каза Берингтън твърдо. — Инжекцията от капитал от „Ландсман“ ще ни позволи да ускорим научноизследователската си програма. За две години ще успеем да предложим на всеки бял американец, който дойде в клиниките ни, генетично създадено и съвършено бебе.
	— Е, и каква ще бъде разликата? — възрази Престън. — Бедните ще продължат да се размножават по-бързо от богатите.
	— Забравяш политическата платформа на Джим — каза Берингтън.
	Джим веднага започна:
	— Твърд данък общ доход от десет процента и задължителни контрацептивни инжекции за жените на социална помощ.
	— Само си помисли, Престън — отново подхвана Берингтън. — Съвършени бебета за средната класа и стерилизация за бедните. Можем отново да започнем да създаваме расов баланс в Америка. Нали точно това бе целта ни още като започнахме преди толкова години.
	— Бяхме големи идеалисти тогава — въздъхна Престън.
	— Бяхме прави! — натърти Берингтън.
	— Да, бяхме прави. Но докато остарявам, все повече и повече си мисля, че светът все някак ще се оправи, дори и да не постигна всичко, което планирахме на двайсет и пет години.
	Този разговор можеше да срути всички положени усилия.
	— Но ние можем да постигнем всичко, което сме планирали — каза Берингтън уверено. — Всичко, за което работихме през последните тридесет години, е вече в обсега ни. Рисковете, поети от нас на младини, годините научноизследователска дейност, похарчените от нас пари — всичко това най-сетне започна да дава плодове. Не проявявай слабите си нерви точно сега, Престън!
	— Нервите ми не са слаби. Аз просто се мъча да ви посоча действителните ни практически проблеми — докачливо каза Престън. — Джим може да предложи политическата си платформа, но това не означава, че всичко ще стане така, както той предлага.
	— Точно в този момент се намесва „Ландсман“ — рече Джим. — Парите, които ще вземем за дяловете си от компанията, ще ни дадат възможност да се прицелим за най-голямата награда.
	— Какво искаш да кажеш? — изненадано го изгледа Престън, но Берингтън знаеше какво ще последва и се усмихна.
	— Белият дом — каза Джим. — Ще се кандидатирам за президент.


>>	4.

	Няколко минути преди полунощ Стив Логън паркира очукания си датсун на Лексингтън Стрийт в Холинс Маркет — квартал на Балтимор, западно от центъра. Щеше да прекара нощта при братовчед си Рики Мензис, който учеше медицина в мерилендския университет в Балтимор. Домът на Рики бе стая, намираща се в голяма стара къща, давана под наем на студенти.
	Рики бе най-големият дивак, когото Стив познаваше. Обичаше да пие, да танцува и да купонясва, приятелите му бяха същите. Стив отдавна искаше да прекара тази нощ при него, но проблемът с подобни купонджии бе, че те обикновено са и много несериозни. Миналия път Рики си уреди среща с някаква страхотна мацка и се обади в последната минута, за да го предупреди да не идва.
	Стив взе чантата си с чисти дрехи за следващия ден. Нощта бе топла. Той заключи колата и закрачи към ъгъла. Групичка чернокожи младежи — четири-пет момичета и момчета, висяха пред една видеотека и пушеха. Стив не се притесняваше — въпреки че беше бял, с очуканата си кола и избелелите дънки той сякаш принадлежеше към този квартал. Освен това бе с няколко инча по-висок и от най-голямото момче от компанията. Минавайки покрай тях, чу съвсем отчетливо:
	— Не щеш ли да си купиш твърдо гориво, пич?
	Без да спира, Стив поклати глава и отмина.
	Срещу него вървеше много висока чернокожа жена. Беше страхотно облечена — минижуп и високи токчета, събрана на кок коса, силно начервени устни и сини сенки. Не се стърпя и впери поглед в нея.
	— Здрасти, хубавец! — каза тя, когато я приближи.
	Гласът й бе дълбок. По мъжкия баритон Стив разбра, че това е мъж, ухили се и отмина.
	Чу как младежите поздравяват травестита с добросърдечна фамилиарност:
	— Здрасти, Дороти!
	— Здравейте, момчета.
	Миг по-късно се чу писък на гуми и Стив се обърна. До тротоара тъкмо спираше бяла полицейска кола. Някои от младежите се стопиха в тъмнината, а други останаха. Без да бързат, с лениви движения, от колата излязоха двама чернокожи полицаи. Стив се спря и се загледа. Като видя мъжа, наречен Дороти, един от полицаите се изплю и храчката се залепи на носа на обувката с високото токче.
	Стив бе потресен. Деянието бе колкото унизително, толкова и безполезно. Обаче Дороти изобщо не спря.
	— Чукай се в гъза, задник такъв — промърмори той.
	Забележката прозвуча едва-едва, но полицаят имаше добър слух. Той сграби Дороти за ръката и го блъсна във витрината на един магазин. Дороти едва не падна с тези високи токчета.
	— Никога повече да не съм те чул да говориш така, лайно мръсно! — изсъска ченгето.
	Стив се възмути. А какво, за бога, очакваше, като плюе така по хората?
	В главата му звънна предупредително звънче. _Не се меси. Стив!_
	Другият полицай се бе облегнал на капака и наблюдаваше сцената с безизразно лице.
	— Какво ти става, братко? — попита Дороти с прелъстителна нотка в гласа. — Да не би нещо да те _смущавам_?
	Полицаят го удари в стомаха. Бе як мъжага с бичи врат и в удара му се бе събрала цялата му тежест. Дороти се преви одве, задъха се.
	— Майната му! — промърмори тихо Стив и се отправи към ъгъла.
	_Но какви ги вършиш. Стив?_ — укори се мислено той.
	Дороти бе все още превит и се мъчеше да си поеме дъх. Стив се приближи:
	— Добър вечер, полицай.
	Ченгето го погледна бегло:
	— Изчезвай, гомньо!
	— Няма — кротко отвърна Стив.
	— Какво каза?
	— Казах „няма“, полицай. Оставете на мира този човек.
	_Махай се, Стив, глупак такъв, махай се!_ — нареждаше си безмълвно той.
	Откритото му опълчване окуражи хлапетата.
	— Пра’илно — обади се високо момче с бръсната глава. — Дороти нищо не ти е напраил да съ ебаваш с него. И никакъв закон не е нарушил.
	Ченгето насочи заканително пръст към хлапака:
	— Ако искаш набърже да те пребарам за дрога, продължавай по същия начин.
	Момчето сведе очи.
	— Прав е — каза Стив. — Дороти не нарушава никакъв закон.
	Ченгето се приближи към Стив. _Не го удряй! Каквото и да стане, не го удряй. Не забравяй Тип Хендрикс!_
	— Ти сляп ли си бе? — попита го полицаят.
	Другото ченге се намеси:
	— Хей, Лени, на кого му пука? Хайде да си ходим. — Явно изпитваше неудобство.
	Лени не му обърна внимание и заговори на Стив:
	— Не виждаш ли? Ти си единственият бледолик в картинката. Не си оттук.
	— Но аз току-що станах свидетел на извършено престъпление.
	Ченгето се приближи съвсем близо до Стив, смущаващо близо.
	— Искаш да те повозим до центъра — каза заплашително — или ще се ометеш оттук, и то веднага?
	Стив не искаше да се вози до центъра. Беше им толкова лесно да подхвърлят малко дрога в джоба му, да го спукат от бой и да твърдят, че е оказал съпротива при арест. Стив учеше право — ако го осъдеха, никога нямаше да може да стане адвокат. Щеше му се да не се бе намесвал в тази работа. Не си струваше да се проваля цяла кариера просто защото някакъв си полицай е решил да усложни живота на някакъв травестит.
	Но това не бе _право_. Сега вече животът на двама души се усложняваше — на Стив и на Дороти. Ченгето нарушаваше закона и затова Стив не можеше да си тръгне просто така.
	Все пак се постара гласът му да прозвучи примирително:
	— Не искам да ти създавам проблеми, Лени — каза той. — Защо не пуснеш Дороти да си върви и аз ще забравя, че съм видял как го тормозиш.
	— Ама ти заплашваш ли ме бе, шибан задник такъв?
	_Един удар в стомаха, а след това ляв, последван от десен в главата. Един за парите и един просто за хубавото шоу. Ченгето ще се стовари на земята като кон със счупен крак._ Тази сцена светкавично се разигра във въображението на Стив.
	— Само ти правя приятелско предложение.
	Това ченге просто търсеше да си го изкара на някого. Стив не виждаше как може да избегне конфронтацията. Щеше му се Дороти да се измъкне крадешком, докато ченгето бе с гръб към него, но той стоеше, търкаше удареното място и се наслаждаваше на яростта му.
	Спаси го късметът. Радиото в колата изпука и заговори. Двете ченгета замръзнаха на място и се заслушаха. Стив не можа нищо да разбере от закодираната реч, но партньорът на Лени каза:
	— Полицай в беда. Тръгваме.
	Лени се поколеба, но Стив видя проблесналото в очите му облекчение. Той май също се измъкваше от неудобна ситуация. Но когато проговори, в гласа му имаше само злоба.
	— Запомни ме хубавичко — закани се той. — Щото аз ще те запомня.
	С тези думи скочи в колата и тресна вратата, когато вече потегляха със свистящи гуми.
	Хлапетата заръкопляскаха и заподсвиркваха.
	— Доста се озорих — изпъшка Стив.
	_Освен това видя, че е глупаво, нали? Знаеш какво можеше да стане. Знаеш какъв си_ — продължаваше да се кори той наум.
	В този момент се появи братовчед му Рики.
	— Какво става тук? — попита, загледан след отдалечаващата се полицейска кола.
	Дороти се приближи и сложи ръце на раменете на Стив.
	— Моят герой — каза той кокетно. — Джон Уейн.
	Стив се смути.
	— Е-е, какво толкова направих?
	— Винаги когато пожелаеш, можеш да дойдеш при мен, Джон Уейн. Пълна програма. И то безплатно.
	— Благодаря.
	— Бих те целунала, но виждам, че си срамежлив, затова ще ти кажа просто довиждане.
	Травеститът щракна с пръсти и червеният му лак проблесна на уличното осветление. После с грациозна походка се отдалечи.
	— Довиждане, Дороти.
	Рики и Стив тръгнаха в обратната посока и Рики забеляза:
	— Виждам, че вече имаш приятели от квартала.
	Стив се засмя облекчено:
	— Малко остана да загазя здравата. Някакво тъпо ченге започна да бие оня тип с минижупа и аз проявих глупостта да му кажа да спре.
	Рики се стресна не на шега:
	— Голям късмет си извадил.
	— Знам.
	Пристигнаха пред къщата на Рики и влязоха. Миришеше на развалено сирене или на пресечено мляко. По боядисаните в зелено стени имаше драсканици. Коридорът бе наблъскан с велосипеди и двамата се промъкнаха покрай тях.
	— Просто побеснях от яд — продължи Стив. — Защо трябваше да удря Дороти в корема? Той обича да носи минижуп и да си слага червило… Кого засяга това?
	— Прав си.
	— И защо на Лени трябва да му се размине? Защото носи полицейска униформа ли? Та именно полицаите са длъжни да имат по-високи стандарти — заради привилегированото им положение.
	— Има да чакаш.
	— Точно затова искам да стана адвокат. За да спирам забъркването на такива лайна. Имаш ли някой герой, някой, на когото ти се иска да приличаш?
	— Казанова може би…
	— Ралф Нейдър. Той е адвокат. Това е моят образец. Опълчи се срещу най-силните корпорации на Америка и спечели!
	Рики се засмя, прегърна Стив през раменете и така влязоха в стаята му.
	— Братовчед ми идеалистът.
	— О-о, я стига?
	— Искаш ли малко кафе?
	— Да.
	Малката стая на Рики бе обзаведена с изхвърлени мебели — легло, очукано бюро, изтърбушен диван и огромен телевизор. На стената бе закачен плакат на гола жена с описание на всички кости на човешкото тяло. Имаше и климатик, но май бе счупен и не работеше.
	Стив седна на дивана.
	— Как беше мацката?
	— Не беше толкова страхотна, колкото се рекламираше. — Рики наля вода в чайника. — Мелиса е сладур, но нямаше да си бъда вкъщи толкова рано, ако бе така луда по мен, колкото искаше да ме накара да повярвам. А ти какво правиш напоследък?
	— Днес се поразходих из университетското градче на „Джоунс Фолс“. Голяма класа! Освен това видях и едно момиче. — Той се оживи при спомена. — Играеше тенис. Беше убиец — висока, стегната, в страхотна форма. Изстрелваше сервиса като с базука, ей богу!
	— Никога не бях чувал човек да си пада по някое момиче само заради това, че играе добре тенис — усмихна се Рики. — Хубава ли е?
	— Има наистина силно и волево лице. — Сега Стив я виждаше много ясно. — Тъмнокафяви очи, черни вежди, цели водопади тъмна коса… и съвсем мъничка сребърна халка на лявата ноздра.
	— Без майтап? Доста необичайно, а?
	— Ти ли го казваш!
	— Как й е името?
	— Не знам — усмихна се Стив съжалително. — Отряза ми квитанциите даже, без да се спира. Повече сигурно няма да я видя.
	Рики наля кафето.
	— Може да е за добро. Ти си имаш стабилна връзка, нали?
	— Нещо такова. — Стив се чувстваше малко виновен, че тенисистката го е омаяла толкова. — Казва се Селин — продължи той. — Учим заедно.
	Стив ходеше на училище във Вашингтон.
	— Лягате ли си?
	— Не.
	— Защо?
	— Не се чувствам обвързан дотолкова, че да си легна с нея.
	Рики вдигна учудено поглед.
	— Тоя език аз не го разбирам. Трябва ли да се чувстваш обвързан към едно момиче, за да го чукаш?
	— Е, ами поне аз така го чувствам. — Стив се смути.
	— Винаги ли така го чувстваш?
	— Не, като бях в гимназията, правех с момичетата онова, което те ми позволяваха. Това бе нещо като състезание. Натисках се на всяко хубаво момиче, изглеждащо готово да си свали гащичките… Но това беше тогава, сега вече не съм хлапак… Поне така си мисля.
	— На колко години си, на двайсет и две?
	— Точно на толкова.
	— Аз съм на двайсет и пет, но не се чувствам порасъл колкото теб.
	Стив усети намека.
	— Хей, та аз не те критикувам!
	Но Рики не изглеждаше обиден.
	— Е, и какво направи, след като тя ти отряза квитанциите? — полюбопитства той.
	— Отидох в един бар в Чарлз Вилидж, изпих две бири и изядох един хамбургер.
	— Добре че ми напомни — гладен съм. Искаш ли да хапнеш нещо?
	Като свършиха с яденето, двамата измиха чиниите си и си легнаха. Стив — на дивана по гащета, бе твърде топло за завивка. Рики се просна на леглото и преди да заспят, попита:
	— Какво ще правиш в „Джоунс Фолс“?
	— Помолиха ме да бъда обект на някакво научно изследване. Ще попълвам психологически тестове и други подобни.
	— Защо пък точно теб са избрали?
	— Не знам. Казаха ми, че съм някакъв специален случай и че щели всичко да ми обяснят, когато отида при тях.
	— Какво те накара да се съгласиш? На мен ми изглежда като загуба на време.
	Стив си имаше основателна причина, но нямаше да я разкрие на Рики.
	— Любопитството сигурно. — Отговорът му все пак бе част от истината. — Искам да кажа, че се интересувам от себе си. Например що за личност съм в действителност и какво искам от живота.
	— Аз искам да съм нашумял хирург, да правя един милион кинта годишно от присаждане на гърди. Сигурно не искам много, а?
	— Не се ли питаш за какво си на този свят?
	Рики се засмя.
	— Не, Стив, не се питам. Но ти се питаш. Винаги си бил мислител. Дори и когато бяхме деца, ти се питаше какво е Бог и какво ли не още.
	Това беше вярно. Стив бе станал религиозен, когато бе на около тринадесет години. Бе ходил в няколко различни църкви, в една синагога и в една джамия и бе разпитвал смаяните свещеници за вероизповеданието им. Това бе изненадало родителите му, които бяха необвързани с религии.
	— Винаги си бил малко различен — продължи Рики. — Никога не съм виждал някой, който, без да полага кой знае какво усилие, вади толкова високи бележки на контролно.
	И това бе вярно. Стив научаваше уроците си бързо и без усилие ставаше първенец на класа, с изключение на случаите, когато другите деца му се подиграваха и се налагаше да греши нарочно, за да изглежда по-малко подозрителен.
	Но имаше и още една причина да се интересува от психиката си. Рики не я знаеше, никой от училището по право не я знаеше. Само родителите му бяха посветени в тайната.
	Стив едва не беше убил човек.
	Тогава бе на петнайсет години — висок, но слаб. Бе капитан на отбора по баскетбол. През онази година „Хилсфилд Хай“ успя да се класира на полуфиналите за градското първенство. Играха с отбор от безскрупулни улични побойници от някакво квартално училище във Вашингтон. Един от играчите му, Тип Хендрикс, през целия мач преследваше Стив и непрекъснато го фаулираше. Тип беше добър, но използваше цялото си умение, за да мами. И всеки път, като го направеше, се ухилваше до ушите, като че ли казваше: „Пак те оправих, некадърник.“ Това подлудяваше Стив, но се налагаше да потиска чувствата си. Така или иначе игра лошо, отборът му загуби и изпусна шанса си за купата.
	За лош късмет, на паркинга, където се събираха автобусите, за да откарат момчетата в училищата им, Стив се сблъска с Тип. Един от шофьорите монтираше гума и инструментите му бяха пръснати на земята.
	Стив не обърна внимание на Тип, но противниковият играч перна цигарата си и фасът падна на якето му.
	Якето означаваше много за него. През неделите бе работил в Макдоналдс, бе пестил и си го бе купил едва предния ден. Бе хубаво яке — дълго, от светла кожа, обаче сега точно в средата на гърдите му се мъдреше дупка с обгорели краища и нямаше начин да се закърпи. Бе съсипано. Затова Стив го удари.
	Тип се отбраняваше упорито, ритайки и замахвайки с юмруци, но от гняв Стив не чувстваше ударите. Лицето на Тип бе цялото в кръв, когато погледът му падна на пръснатите по земята инструменти, наведе се и грабна една щанга. Два пъти удари Стив през лицето с нея. Много го заболя и гневът му се превърна в заслепяваща ярост. Той издърпа щангата от Тип… След това не помнеше нищо до момента, когато се съвзе, наведен над тялото на Тип с кървава щанга в ръце, и чу някой да казва: „Боже всемогъщи, май е мъртъв.“
	Тип не бе мъртъв. Умря две години след случката, убит от един вносител на марихуана от Ямайка, на когото дължеше осемдесет и пет долара. Стив обаче бе искал да го убие, бе се _опитал_ да го убие. Освен това нямаше и никакво реално извинение — той бе нанесъл първия удар, въпреки че Тип бе този, който посегна пръв с щангата. Но Стив я бе използвал много грубо.
	Осъдиха го на шест месеца затвор, но условно. След съдебния процес той смени училището и си взе всички изпити, както обикновено. Тъй като по време на побоя е бил непълнолетен, криминалното му досие нямаше да бъде отваряно, затова присъдата не му попречи да се запише в училището по право. Майка му и баща му мислеха за това като за някакъв отминал кошмар. Но съмненията не напуснаха Стив. Знаеше, че само късметът и издръжливостта на Тип го спасиха от присъда за убийство. Момчето бе човешко същество, а Стив едва не го затри заради някакво си яке. Докато лежеше в тъмното, заслушан в равномерното дишане на Рики, той бе вперил в тавана невиждащ поглед и не можеше да се отърве от въпроса _Какъв съм?_


>	Понеделник

>>	5.

	— Срещала ли си някога мъж, за когото да ти се е искало да се омъжиш? — попита Лайза.
	Двете седяха на масата в апартамента й и пиеха нескафе. Всичко наоколо бе хубаво, както и самата Лайза — тапети на цветя, орнаменти от порцелан и плюшено мече с папийонка на точици.
	Днес Лайза щеше да си вземе отпуск, но Джийни бе облечена за работа — тъмносиня пола и бяла памучна блуза. Беше много важен ден и тя гореше от нетърпение. Първият й обект за изследване днес трябваше да пристигне в лабораторията и тестовете щяха да започнат. Дали те щяха да потвърдят теорията й, или да я отхвърлят? В края на днешния следобед или щеше да се чувства удовлетворена, или щеше да прави болезнена преоценка на идеите си.
	Все пак й се искаше да тръгне в последния момент. Лайза още бе много напрегната. Джийни си казваше, че най-доброто нещо, което може да направи за нея, е да й говори за мъже и за секс, както го правеха всеки ден. Това вероятно щеше да я вкара пак в релсите. Искаше й се да остане тук цяла сутрин и да си бъбрят двете с Лайза, но не можеше. Наистина съжаляваше, че приятелката й днес нямаше да бъде в лабораторията и да й помага в тестовете, но за това въобще не можеше да става въпрос.
	— Имаше един тип, за когото исках да се омъжа — отговори Джийни на въпроса. — Името му беше Уил Темпъл. Беше антрополог. И все още е.
	Джийни го виждаше пред себе си — висок мъж с руса брада, дънки и рибарски пуловер, който носи десетскоростния си велосипед по коридорите на университета.
	— Споменавала си го и преди — рече Лайза. — Как изглеждаше?
	— Беше страхотен — въздъхна носталгично Джийни. — Караше ме да се смея, грижеше се за мен, докато бях болна, гладеше си сам ризите и издържаше на оная работа като бик.
	Лайза не се усмихна на сравнението.
	— И какво се обърка?
	Джийни се направи на безгрижна, но я заболя при спомена.
	— Напусна ме заради Джорджина Тинкертън Рос. — И като обяснение додаде: — Една от питсбъргските Тинкертън Рос.
	— Как изглеждаше?
	Последното нещо, което Джийни искаше, беше да си спомня за Джорджина. Обаче това отклоняваше Лайза от мислите й за преживения кошмар, затова надмогна нежеланието си.
	— Съвършена — каза тя. Но сарказмът, който долови в собствения си глас, никак не й хареса. — Сламеноруса, стругована фигура, безукорен вкус към кашмирени пуловери и обувки от крокодилска кожа. Грам мозък нямаше, но затова пък фондовете й бяха неизчерпаеми.
	— Кога стана това?
	— Уил и аз живяхме заедно цяла година, докато се занимавах с доктората си. — Това бе най-щастливото време в живота й. — Той се изнесе, когато пишех статията си за това дали престъпността се наследява генетично. — _Страхотно точно подбираш времето, Уил. Щеше ми се да можех да те мразя повече_ — помисли си Джийни. — После Берингтън ми предложи работа тук, в „Джоунс Фолс“, и аз откачих от радост при тази възможност.
	— Напротив, мъжете са откачалки.
	— Не можеше да се каже, че Уил е шемет. Красив тип беше. Просто се влюби в друга и това е всичко. Изборът му според мен не бе много удачен. Но ние не бяхме женени. Той не наруши никакво обещание. Дори не ми е изневерявал, с изключение на може би един-два пъти, преди да ми признае. — Джийни се хвана, че повтаря думите, с които Уил някога се оправда пред нея. — Не знам, може в крайна сметка и откачалка да е бил.
	— Може би трябва да се върнем във викторианските времена. Тогава щом един мъж целунел една жена, те трябвало да се считат сгодени. Момичетата са знаели в каква ситуация се намират.
	Точно сега Лайза едва ли можеше да мисли за близка връзка, но Джийни не й го каза. Вместо това попита:
	— А ти? Срещала ли си се с някого, за когото си искала да се омъжиш?
	— Никога.
	— Двете имаме много високи стандарти. Но не се безпокой, когато го видиш, ще го познаеш.
	Домофонът иззвъня и така ги стресна, че Лайза подскочи и бутна масата. Една порцеланова ваза се разби на пода.
	— По дяволите! — изруга тя.
	Все още бе много напрегната.
	— Аз ще събера парчетата — успокои я Джийни. — Ти виж кой звъни?
	Лайза вдигна слушалката. Лицето й се намръщи и очите й внимателно огледаха изображението на монитора.
	— Май нищо — каза тя колебливо и натисна бутона за отключване на входната врата.
	— Кой е? — попита Джийни.
	— Детектив от Отдела за сексуални престъпления.
	Джийни се опасяваше, че в края на краищата ще изпратят някого, който да принуди Лайза да даде показания. Обаче се уверяваше, че няма да им се удаде. Последното нещо, от което Лайза се нуждаеше в момента, бяха тъкмо такива въпроси.
	— Защо не го отпрати на майната си?
	— Може би защото е чернокожа — отвърна Лайза.
	— Сериозно! — възкликна Джийни.
	Колко умно, помисли си, събирайки парченцата порцелан. Ченгетата знаеха, че тя и Лайза са враждебно настроени. Ако изпратеха някой бял полицай, те просто нямаше да го пуснат да влезе. А две жени от средната класа ще направят всичко, само и само да се покажат учтиви с чернокожа. Въпреки това, ако започне да додява с досадни въпроси, ще я изхвърля оттук, реши Джийни.
	Оказа се ниска, набита жена на около четиридесет години, облечена с вкус в кремава блуза с живописен копринен шал около врата. Носеше куфарче.
	— Аз съм сержант Мишел Делауеър — представи се тя. — Наричат ме Миш.
	Джийни се запита какво ли има в куфарчето. Детективите обикновено носеха пищови, а не документи.
	— Аз съм доктор Джийн Ферами — отвърна Джийни. Винаги се представяше с пълната си титла, когато се канеше да се кара с някого. — Това е Лайза Хокстън.
	— Госпожице Хокстън — подхвана детективката, — искам да ви кажа колко съжалявам за случилото се с вас вчера. Отделът ми се занимава средно с по едно изнасилване на ден и всяко от тях представлява ужасна трагедия за жертвата. Знам, че в момента изпитвате болка и ви разбирам напълно.
	Я, колко е различно от вчера, помисли си Джийни.
	— Опитвам се да го забравя — отвърна храбро Лайза, но в крайчеца на очите й избиха сълзи.
	— Може ли да седна?
	— Разбира се.
	Жената се настани до кухненската маса.
	Джийни предпазливо я огледа.
	— Вашият подход е съвсем различен от този на полицая вчера — вметна тя.
	Миш кимна:
	— Съжалявам за начина, по който полицай Макхенти се е отнесъл с вас. Като всички полицаи, и той е учил как да води разпит на жертви на изнасилване, но, изглежда, е забравил наученото. Чувствам се неудобно за целия полицейски отдел.
	— При разпита сякаш отново ме изнасилваха — обади се Лайза с треперлив глас.
	— Това повече няма да се повтори — каза Миш и в гласа й се промъкна гневна нотка. — Затова и толкова много случаи на изнасилване свършват в чекмеджетата с надпис „Необосновано“. Но не защото жените лъжат, а защото правораздавателната система се отнася с тях толкова брутално, че те оттеглят оплакването си.
	— Мога да ги разбера — каза Джийни, но си помисли, че трябва да внимава. Миш й говореше като сестра, но все пак беше и ченге.
	От чантичката си чернокожата извади някаква визитна картичка.
	— Това е номерът на доброволен център за жертви на изнасилване и малтретирани деца — каза тя. — Рано или късно всеки започва да изпитва нужда от съвет.
	Лайза взе визитката:
	— В момента искам само да забравя.
	— Послушайте ме, сложете я в някое чекмедже. Чувствата ви са на приливи и отливи и вероятно ще дойде време, когато наистина ще имате нужда от помощ — убедително заговори полицайката.
	— Добре — съгласи се Лайза.
	Джийни реши, че Миш заслужава малко по-добро отношение.
	— Искате ли кафе? — предложи й тя.
	— С удоволствие.
	Джийни стана и напълни кафеварката.
	Миш подхвана:
	— Заедно ли работите?
	— Да — отвърна Джийни. — Изучаваме близнаци.
	— Близнаци?
	— Измерваме им разликите и приликите и се опитваме да разберем колко от тях са наследени и колко се дължат на възпитанието.
	— Какво е участието ви в това, Лайза?
	— Работата ми е да намеря близнаци и да ги посоча на учените.
	— И как правите това?
	— Започвам с досиетата от кръщелните свидетелства, което в повечето щати представлява общодостъпна информация. Ражданията на близнаци е около един процент от всички раждания, така че от около сто прегледани кръщелни свидетелства едно от тях е на близнаци. В кръщелното са записани мястото и датата на раждане. Правим фотокопие и след това ги издирваме.
	— Как?
	— Разполагаме с всички телефонни указатели в Щатите, записани на компактдиск. Освен това можем да използваме и шофьорски книжки или кредитни карти.
	— Винаги ли ги намирате?
	— Божичко, не! Успехът ни зависи от възрастта им. Деветдесет процента от десет годишните ги намираме, но от осемдесет годишните — само около петдесет процента. При по-възрастните вероятността да са се местили няколко пъти, да са си сменили имената или да са умрели е по-голяма.
	Миш отправи поглед към Джийни.
	— А след това вие ги изучавате.
	— Специализирам еднояйчни близнаци, отгледани отделно един от друг — поясни Джийни. — А те се намират много по-трудно. — Тя сипа кафе на Миш. Ако тази детективка се канеше да досажда на Лайза с въпросите си, то тя не бързаше.
	Чернокожата отпи от кафето си и се обърна към Лайза:
	— В болницата дадоха ли ви някакво лекарство?
	— Не, не стоях много дълго.
	— Трябвало е да ви дадат хапче за сутринта. Не искате да забременеете, нали?
	— Разбира се, че не искам! — Лайза потрепери. — Тъкмо се чудех какво да правя.
	— Обърнете се към вашия лекар. Той трябва да ви го даде, ако няма религиозни предразсъдъци, като някои доктори католици. В този случай центърът ще ви предложи друга алтернатива.
	— Добре е да разговаряш с човек, запознат с тези работи — отбеляза Лайза.
	— Пожарът съвсем не е бил случаен — продължи Миш. — Разговаряхме с шефа на пожарната. Някой запалил огън в съседен на съблекалнята склад и демонтирал вентилационните тръби, за да вкара дима в съблекалнята. Трябва да знаете, че самите похитители не се интересуват от секс. Всъщност страхът е това, което ги възбужда. Затова си мисля, че този пожар е бил плод на фантазията на ненормалник.
	Джийни не бе помислила за тази възможност.
	— Сметнах, че е някой, който случайно се възползва от суматохата при пожара.
	Миш поклати глава.
	— Изнасилването на жени, с които мъжът излиза, наистина носи случаен характер — жената може например да е пияна и да не успее да го отблъсне. Мъжете, които изнасилват непознати, обаче не са такива. Те планират всичко предварително. Представят си събитието, а след това измислят начин как да го претворят в действителност. Понякога са много изобретателни и това ги прави още по-ужасни.
	Джийни отново се ядоса, като си спомни как кашляше.
	— Замалко не се задуших — оплака се тя.
	Миш се обърна към Лайза:
	— Не си срещала този мъж преди, нали? Напълно непознат ти е, така ли?
	— Мисля, че го видях около час преди това — отвърна тя. — Когато тичах с отбора. Една кола се приближи, намали и отвътре някакъв тип се вторачи в нас. Имам чувството, че беше той.
	— Каква кола?
	— Беше стара, сигурна съм в това, бяла и много ръждясала. Може би датсун.
	Джийни очакваше Миш да запише информацията, но тя продължи:
	— Добивам впечатление, че това е интелигентен и напълно безскрупулен перверзен тип, който е готов да направи всичко, само и само да постигне целите си.
	Джийни се обади с горчивина в гласа:
	— Трябва да го затворят някъде до края на дните му.
	— Но няма да стане. Той е на свобода. И пак ще го направи.
	Този път Миш изигра коза си.
	Джийни бе настроена скептично.
	— Откъде сте толкова сигурна?
	— Повечето насилници са серийни, единственото изключение са онези мъже, които изнасилват познати жени. Правят го само веднъж. Обаче мъжете, изнасилващи непознати, го правят непрекъснато, докато не ги хванат. — Миш впери тежък поглед в Лайза. — До седемдесет дни този мъж ще подложи друга жена на същите мъчения… Ако преди това не го заловим.
	— О, боже! — простена Лайза.
	Джийни разбираше много добре накъде бие Миш. Както бе предчувствала, Миш щеше да убеди приятелката й да помогне при разследването. Джийни все още имаше намерение да не позволява Лайза да бъде принуждавана или изнудвана. Но й бе трудно да възрази срещу фактите, които току-що изтъкна детективката.
	— Ще ни трябва проба от неговата ДНК — каза Миш.
	Лайза присви вежди:
	— Искате да кажете от спермата му?
	— Да.
	— Измих се под душа, след това се потопих във ваната и се надявам нищо от него да няма в мен.
	Но Миш настоя спокойно:
	— Следи могат да останат от четиридесет и осем до седемдесет и два час след това. Трябва да ви вземем проба от вагината, да прегледаме космите ви и да дадете кръв.
	— Докторът, който ни посрещна вчера в „Санта Тереза“, беше истински задник — вметна Джийни.
	— Лекарите никак не обичат да се занимават с жертви на изнасилване — рече Миш. — Ако се налага да свидетелстват пред съда, губят време и пари. Обаче вас изобщо не е трябвало да ви водят в „Санта Тереза“. Това е една от многото грешки на Макхенти. В града има три болници, определени като Център за приемане жертви на сексуални престъпления, и „Санта Тереза“ не е между тях.
	— Къде трябва да отида? — попита Лайза.
	— В болницата „Мърси“ има отделение за съдебномедицинско изследване на жертви от сексуално престъпление. Наричаме го СИЖС.
	Джийни кимна. „Мърси“ бе голямата болница в центъра на града.
	— Ще ви посрещне сестра — продължи Миш, — там мъже няма. Тя е специално обучена да се разправя с уликите, което докторът, с когото сте се видели вчера, не умее и вероятно и без това щеше да прецака всичко.
	Миш явно нямаше високо мнение за лекарите.
	Тя отвори куфарчето си. Джийни любопитно се наведе напред. Вътре имаше преносим компютър. Миш вдигна капака му и го включи.
	— Имаме програма, която се нарича ТЕЛИ, тоест „Техника на електронната лицева идентификация“. Много си падаме по съкращенията — усмихна се иронично тя. — Всъщност е разработена от един детектив от Скотланд Ярд. Тя ни дава възможност да въведем данните на извършителя, без да използваме художник. — Тя отправи очакващ поглед към Лайза.
	Лайза погледна Джийни.
	— Какво ще кажеш?
	— Не искам да се чувстваш принуждавана — посъветва я Джийни. — Мисли за себе си и прави това, което ти се струва правилно.
	Миш я изгледа с открита враждебност и отново се обърна към Лайза:
	— Никой не ви принуждава. Ако искате да си тръгна, веднага ще го направя. Но много ви моля да ми помогнете. Трябва да хвана тоя тип, а без помощта ви нямам никакъв шанс.
	Джийни бе възхитена. Миш имаше дяволски силно присъствие, контролираше разговора още откакто бе влязла в стаята, и то без да си служи с принуда или манипулиране. Знаеше какво казва и какво иска.
	— Не знам… — поколеба се Лайза.
	— Защо не хвърлите едно око на тази програма? — попита я Миш. — Ако нещо в нея ви смущава, веднага спираме. Ако не, поне ще имам снимка на извършителя. После като свършим, можете да решавате дали да ходите до „Мърси“ или не.
	— Добре — уклончиво каза Лайза.
	— Не забравяй — напомни й Джийни, — че можеш да спреш, когато си поискаш.
	— Като начало — започна Миш — ще извадим едно лице. То няма да прилича на неговото, ще послужи само за основа. След това ще започнем да уточняваме подробностите. Искам да се съсредоточите добре върху лицето на извършителя и след това да ми направите общо описание. Не бързайте.
	Лайза затвори очи.
	— Бял мъж, горе-долу на моята възраст. Къса коса, нищо особено в цвета. Светли очи, сини, доколкото си спомням. Прав нос…
	Миш работеше с мишката. Джийни стана и се приближи зад гърба на детективката и се загледа в екрана. Това беше програма за Уиндоус. В горната дясна част на екрана имаше лице, разделено на осем части. Докато Лайза изброяваше чертите, Миш цъкваше на отделна част от лицето, оттам излизаше меню с различните черти и детективката само избираше съответната според коментара на Лайза.
	— Малко квадратна брадичка, без брада и мустаци и… Как се справям? — нетърпеливо попита Лайза.
	Миш цъкна още веднъж и на главния екран се появи лице. Това бе бял мъж на около трийсет години, с обикновени черти и би могъл да бъде като хиляди мъже наоколо. Миш обърна компютъра така, че Лайза да може да вижда екрана.
	— Сега ще започнем да го променяме стъпка по стъпка. Ще ти покажа няколко типа чела и ти ще ми кажеш кое е. Просто казваш да, не или може би. Готова ли си?
	Миш заработи с мишката. Лицето на екрана се промени и линията на косата изведнъж се отдръпна назад.
	— Не — каза Лайза.
	Детективката отново цъкна. Този път се появи лице с прав бретон като на някогашните Бийтълс.
	— Не.
	Следващата коса бе вълниста и Лайза се обади:
	— Така е по-добре. Но мисля, че имаше път.
	Следващия път косата се появи къдрава.
	— Още по-близо — каза Лайза. — По-добър е от миналия образ. Но косата е много тъмна.
	— След като ги прехвърлим всичките — каза Миш, — ще се върнем обратно и ще подберем онези, които са ти харесали най-много. Когато вече имаме цялото лице, можем да продължим с ретуша — да правим косата по-светла или по-тъмна, да сменяме местата на пътя, да подмладим лицето или да го състарим.
	Джийни бе очарована, но за това щеше да отиде повече от час, а тя имаше работа.
	— Трябва да вървя — каза тя. — Добре ли си, Лайза?
	— Добре съм.
	По тона й Джийни разбра, че казва истината.
	Навярно е по-добре за Лайза да се включи в залавянето на мъжа. Долови доволния проблясък в очите на Миш. Дали не допуснах грешка, каза си тя, като бях толкова враждебна към Миш и толкова майчински настроена към Лайза? Миш без съмнение бе симпатяга. Знаеше какво и кога да каже. И все пак целта й бе не Лайза да се чувства добре, а похитителят да бъде хванат. А Лайза имаше нужда от истински приятел.
	— Ще ти се обадя — обеща й Джийни.
	Лайза я прегърна.
	— Как да ги благодаря за това, че остана с мен снощи! — каза тя.
	Миш подаде ръка:
	— Приятно ми беше да се запознаем.
	Джийни пое ръката й.
	— Късмет! — пожела й тя. — Надявам се да го хванете.
	— И аз също — отвърна Миш.


>>	6.

	Стив спря на огромния студентски паркинг, разположен в югозападната част на простиращия се на сто акра университетски комплекс. Беше малко преди десет часа и алеите бяха препълнени от студенти, облечени в леки летни дрехи, запътили се за първите лекции за този ден. Смесил се със студентите, Стив се оглеждаше и търсеше тенисистката. Шансовете да я види бяха много малки, но той не можеше да се сдържи да се взира във всяка висока и тъмнокоса жена, мъчейки се да зърне малката сребърна халкичка на носа.
	Сградата „Рут У. Ейкорн“, в която се помещаваше факултетът по психология, бе модерно четириетажно съоръжение, но построено в тон с по-старите сгради на университетския комплекс. Каза си името във фоайето и му посочиха как да стигне до лабораторията.
	През следващите три часа той бе подложен на повече тестове, отколкото можеше да си представи, че съществуват. Премериха му теглото, височината и му взеха отпечатъци от пръстите. Лаборантите и студентите фотографираха ушите му, провериха силата му на стискане и тестуваха психическите му реакции, като му показваха снимки на полуизгорели трупове и обезобразени жертви. Отговори на въпроси, свързани с начина, по който прекарва свободното си време, вероизповедание, момичета, предпочитания за работа. Наложи се да отговори дали може да поправи звънец, счита ли себе си за добре възпитан, ще шамаросва ли децата си и дали дадена музика извиква у него съответен цвят. Обаче никой не му каза защо именно той е бил избран за тези изследвания.
	Но той не бе единственият обект на изследване. Освен него, в лабораторията имаше две малки момиченца, мъж на средна възраст с каубойски ботуши, дънки и дънкова риза. По обяд всички те се събраха в някаква гостна с дивани и телевизор, нахраниха ги с по една пица и ги почерпиха с кока-кола. Чак тогава Стив видя, че мъжете на средна възраст с каубойски ботуши са всъщност двама — те просто бяха близнаци, облечени еднакво.
	Той се представи и научи, че каубоите се казват Бени и Арнолд, а момиченцата — Сю и Елизабет.
	— Момчета, винаги ли се обличате еднакво? — попита Стив мъжете, докато похапваха от пицата.
	Двамата се спогледаха и Бени отговори:
	— Не знам. Току-що се видяхме за първи път.
	— Вие сте близнаци, а сега се виждате за първи път?
	— Когато сме били още бебета, са ни осиновили различни семейства.
	— И случайно сте се облекли еднакво?
	— Ами… май така излиза.
	— И двамата сме дърводелци — добави Арнолд, — и двамата пушим „Кемъл Лайтс“, и двамата имаме по две деца — момче и момиче.
	Бени продължи:
	— Нарекли сме момичетата Керълайн, но на моето момче името му е Джон, а на неговото — Ричард.
	— Исках да нарека сина си Джон — каза Арнолд, — но жена ми настоя да се казва Ричард.
	— Брей! — възкликна Стив. — Обаче не сте могли да наследите предпочитанието към едни и същи цигари.
	— Кой знае?
	Едно от момиченцата, Елизабет, се обърна към Стив:
	— А къде е твоят близнак?
	— Нямам такъв — отвърна той. — С това ли се занимават тук? Изучават близнаци?
	— Да — отговори момиченцето и гордо добави: — Сю и аз сме дизиготи.
	Стив вдигна учудено вежди. Малката бе на не повече от единадесет години.
	— Не съм сигурен дали съм чувал тази дума — каза той сериозно. — Какво означава?
	— Не сме еднояйчни близнаци. Затова не си приличаме. — Тя посочи Бени и Арнолд. — А те са монозиготи. Имат една и съща ДНК. Затова си приличат толкова много.
	— Май знаете доста неща — забеляза Стив. — Впечатлен съм.
	— Били сме и друг път тук — каза малката.
	Вратата зад Стив се отвори и Елизабет вдигна глава:
	— Здравейте, доктор Ферами.
	Стив се обърна и видя тенисистката.
	Стройното й тяло бе скрито под дълга до коляното бяла манта, но движенията й издаваха гъвкавостта й. Съсредоточеният израз, който го бе впечатлил на тенискорта, като че ли още стоеше на лицето й. Той се вторачи в нея, неспособен да повярва на късмета си.
	Тя поздрави децата и се представи на останалите. Стисна ръка и на Стив с думите:
	— Значи вие сте Стив Логън!
	— А вие играете чудесно тенис.
	— Да, но загубих.
	Тя седна. Гъстата й тъмна коса се спускаше свободно по раменете и в ярката светлина в лабораторията Стив забеляза няколко бели косъмчета. Вместо сребърната халкичка, в ноздрата й се мъдреше златно топченце. Този път бе гримирана и тъмните й очи изглеждаха още по-дълбоки.
	Благодари на всички за това, че са отделили от времето си за научни изследвания и попита дали пицата е вкусна. След още една-две любезни фрази тя изпрати момичетата и каубоите да продължат със следобедните тестове. После седна по-близо до Стив и на него му се стори, че жената се смущава от нещо. Сякаш се канеше да му съобщи някаква лоша новина.
	— Вие вече сигурно се чудите за какво е всичко това, нали? — започна тя.
	— Мислех, че сте ме избрали, защото винаги съм бил добре в училище.
	— Не — отвърна тя. — Вярно, че резултатите от тестовете ви за интелигентност са много високи. Успехите ви в училище всъщност дават съвсем бледа представа за вашите възможности. Резултатите ви от тестовете прескочиха всякакви възможни граници. Вие вероятно ставате първенец на класа, без да полагате кой знае какви усилия, права ли съм?
	— Но не съм тук за това, така ли да разбирам?
	— Да, нашата цел е да узнаем каква част от поведението на хората се определя от генетичното им наследство. — Смущението й изчезна, когато заобяснява със сърдечен глас: — Дали именно нашата ДНК е този фактор, който решава ще бъдем ли интелигентни, агресивни, романтични или атлетични? Или това се дължи на възпитанието? Ако пък се дължи и на двете, какво е взаимодействието помежду им?
	— Старо като света противоречие — каза Стив. В колежа бяха минали курс по философия и този разговор го очарова. — Дали съм такъв, какъвто съм, защото съм роден такъв? Или съм продукт на възпитанието и обществената среда, в която съм израсъл? — Спомни си една ключова фраза от този урок: — Природа или порода?
	Тя кимна и косата й се завълнува като море. Стив се запита каква ли е, ако я докосне.
	— Но се опитваме да разрешим въпроса чрез строг научен подход — каза тя. — Разбирате ли, еднояйчните близнаци имат едни и същи гени, абсолютно еднакви. Двуяйчните не са така, но обикновено израстват в една и съща среда. Изучаваме и двата вида и ги сравняваме с близнаци, отгледани отделно един от друг, и отчитаме приликите.
	Стив се чудеше какво общо има това с него. Освен това се питаше на колко ли години е Джийни. Докато я гледаше вчера да тича по корта с прибрана под шапката коса, му се стори, че е горе-долу на неговата възраст, но сега вече виждаше, че е по-скоро някъде около тридесетте. Това не промени отношението му към нея, но преди никога не му се бе случвало да хареса толкова възрастна жена.
	— Ако средата е по-важна — продължаваше тя междувременно, — близнаците, отгледани заедно, ще си приличат много, а раслите отделно един от друг близнаци ще бъдат доста различни, независимо дали са еднояйчни или двуяйчни. Всъщност обаче разбрахме, че е точно обратното. Еднояйчните близнаци си приличат много, независимо от това кой ги е отгледал. Даже еднояйчни близнаци, отгледани отделно един от друг, си приличат много повече и от двуяйчни близнаци, отгледани заедно.
	— Като Бени и Арнолд ли?
	— Точно така. Видяхте ги, че са като две капки вола, въпреки че са израсли в различни семейства. Това е типично. Този отдел е изследвал над сто двойки еднояйчни близнаци, възпитани в различни семейства. От тези двеста души двама са известни поети и са близнаци. Двама имат подобни професии, свързани с домашни любимци — единият обучава кучета, а другият ги развъжда. Те също са двойка близнаци. Имаме и двама музиканти — учител по пиано и учител по китара. Също близнаци. Но тези са най-ярките примери. Както сам видяхте тази сутрин, ние извършваме научни наблюдения над дадена личност, тестваме интелигентността и различните психологични измерения. Резултатите от тези изследвания често дават едни и същи показания: еднояйчните близнаци си приличат твърде много, независимо от възпитанието им.
	— Докато Сю и Елизабет са доста различни…
	— Точно така. И все пак те имат общи родители, живеят в общ дом, ходят в едно и също училище, ядат една и съща храна… Сигурно Сю е мълчала през цялото време, докато Елизабет ви е разказала целия си живот.
	— Всъщност тя ми обясни значението на думата „монозигот“.
	Д-р Ферами се засмя, показвайки равни бели зъби и връхчето на розовия си език. Стив изпита странно удоволствие от факта, че я е разсмял.
	— Но вие все още не сте ми обяснили какво общо имам с тези тестове.
	— Малко е трудничко — каза тя, едва преодолявайки смущението си. — Това преди никога не е ставало.
	Изведнъж всичко му се проясни. Беше толкова очевидно, но бе толкова невероятно, че в първия миг изобщо не можа да повярва.
	— Мислите, че имам брат — близнак, когото не познавам? — попита той смаяно.
	— Не можах да измисля начин, за да ви го кажа по-тактично — тъжно рече тя. — Да, така е.
	Главата му се замая, съзнанието му отказваше да смели информацията.
	— Наистина съжалявам — тихо продума д-р Ферами — Струва ми се, че няма за какво да се извинявате.
	— Обикновено хората, които идват при нас, знаят, че са близнаци. Обаче аз въведох нов начин за издирване на обекти за това изследване и вие сте първият. Всъщност фактът, че не подозирате, че имате брат — близнак, е огромно доказателство за ефективността на системата ми. Но не предвидих, че ще се наложи да смущаваме хората с тези разтърсващи новини.
	— Винаги съм искал да имам брат — каза Стив. Той бе единствено дете и се бе родил, когато родителите му наближаваха четиридесетте. — Брат ли имам?
	— Да, еднояйчни близнаци сте.
	— Но как така е станало, че не знам нищо! — прошепна Стив.
	Джийн бе загубила самообладание и неловко мълчеше.
	— Сам ще се сетя — размисли за момент Стив. — Вероятно съм бил осиновен?
	Тя кимна.
	Това бе още по-разтърсваща мисъл — мама и тате може би не му бяха родители.
	— А може и двамата с брат ми да сме били осиновени. Като Бени и Арнолд?
	— Така е — каза тя със сериозен глас.
	Взираше се в него с невероятните си тъмни очи. Въпреки бъркотията в съзнанието му, той успя да си помисли колко е хубава. Искаше му се да го гледа така вечно.
	— Според досегашния ми опит — подзе Джийни — дори един обект да не знае, че има близнак или близначка, обикновено е наясно дали е осиновен или не. Но дори и при това положение трябваше да се досетя, че при вас може да е различно.
	— Не мога да си представя, че мама и татко са пазили осиновяването ми в тайна от мен. Това не е в стила им — отрони Стив с болка в гласа.
	— Кажете ми нещо за родителите си.
	Той разбра, че тя се опитва да го откъсне от шока и с усилие събра мислите си.
	— Мама е изключителен човек. Вие сте чували за нея, казва се Лорейн Логън.
	— Тази, която води рубриката на самотниците?
	— Същата. Сътрудничи на четиристотин вестника, автор е на шест бестселъра за здравето на жената. Богата и известна е и напълно го заслужава. Наистина е загрижена за хората, отговаря на хиляди писма. Разбирате ли, жените си мислят, че щом мама махне с магическа пръчица — и нежеланата бременност изчезва, децата им спират наркотиците и свадливите им мъже се превръщат в любезни и грижовни съпрузи. Мама винаги им дава информацията, от която имат нужда, и им казва, че те самите трябва да решат какво да правят. Да се доверят на чувствата си и да не позволяват на никого да ги принуждава. Добра философия.
	— А баща ви?
	— Татко според мен е твърде обикновен човек. Работи в Пентагона, полковник е в отдела за връзки с обществеността, пише речи за генералите. Такива работи.
	— Любител на дисциплината?
	Стив се усмихна.
	— Има невероятно развито чувство за дълг, но никога не е проявявал насилие. Бил е на активна служба в Азия, преди да се родя, но не е пренасял проблемите от работата си вкъщи.
	— А вие харесвате ли чувството за дисциплина у човека?
	— Бях най-непослушното момче в клас — усмихна се иронично Стив. — Винаги измислях какви ли не лудории.
	— С каква цел?
	— Ами… просто да нарушавам правилника. Тичах по коридорите. Носех червени чорапи. Дъвчех дъвка в час. Целунах Уенди Паркър зад лавиците на училищната библиотека, когато бях на тринадесет години.
	— Защо?
	— Защото беше много хубава.
	Тя едва сдържа усмивката си:
	— Искам да кажа, защо си нарушавал правилника?
	Той поклати глава.
	— Просто не можех да бъда послушен. Правех това, което ми се искаше. Правилникът бе толкова глупав и скучен. Винаги съм бил на косъм от изхвърляне. Спасяваха ме само отличните ми бележки и фактът, че съм бил постоянно капитан на някой отбор — по футбол, по баскетбол, по бейзбол, по лека атлетика. Не мога да се разбера, мислите ли, че съм странна личност?
	— Всеки е странен по свой си начин.
	— Сигурно. Защо имате халка на носа?
	Вдигна вежди, сякаш да напомни, че тук тя задава въпросите, но все пак му отговори.
	— Като бях малка, на четиринадесет години, минах през фазата „пънк“… зелена коса, раздърпани чорапи, знаете как е. Част от тези атрибути беше и обичка на носа.
	— Ако не слагате нищо, дупчицата ще се затвори.
	— Знам, но сигурно я държа, защото мисля, че цялата тази сериозност в работата е наистина отегчителна.
	Стив се усмихна. Боже господи, харесвам тази жена, помисли си той, нищо, че е твърде възрастна за мен. След това мисълта му се върна на главната тема.
	— Откъде сте толкова сигурна, че имам брат — близнак?
	— Направих си компютърна програма, която може да търси хората по двойки от медицински досиета и от други данни. Еднояйчните близнаци имат подобни био вълни, електрокардиограми, пръстови отпечатъци и зъби. Програмата ми претърси огромната база от данни на една медицинска застрахователна компания и откри, че рентгеновата снимка на извивката на зъбите ви е същата, както на още един човек.
	— Не ми се струва убедително.
	— Може и да не е, въпреки че има празнини между зъбите на същите места, както при вас.
	— И кой е той?
	— Казва се Денис Пинкър.
	— И къде е сега?
	— В Ричмънд, Вирджиния.
	— Срещнахте ли се с него?
	— Утре ще отида до Вирджиния да се видим. И с него ще проведа същите тестове, както и с вас. Ще му взема кръвна проба, за да сравним неговата ДНК с вашата. Тогава вече ще знаем със сигурност.
	Стив се смръщи съсредоточено.
	— А има ли отделна област, в рамките на генетиката, разбира се, от която се интересувате?
	— Да, специалността ми е престъпност и дали тя е наследствена.
	— Разбирам. — Стив кимна. — И какво лошо е направил?
	— Моля?
	— Какво е направил Денис Пинкър?
	— Не разбирам какво искате да кажете.
	— Щом ще ходите при него да се видите, вместо да го извикате тук, това означава, че е в затвора.
	Тя леко се изчерви, сякаш я бяха хванали в лъжа. С почервенелите си страни изглеждаше още по-секси.
	— Да, прав сте — каза тя.
	— За какво е зад решетките?
	Тя се поколеба:
	— За убийство.
	— Боже! — Той отмести поглед от нея, опитвайки се да проумее думите й. — Не само че имам брат — близнак, ами и той се оказва убиец на това отгоре! Исусе Христе!
	— Съжалявам — каза доктор Ферами. — Лошо се получи… по моя вина. Вие сте първият обект, когото проучвам по този начин.
	— Дойдох тук да разбера нещо за себе си, а научавам много повече, отколкото бих искал да знам. — Джийни нямаше представа, пък и нямаше да узнае, че Стив замалко не уби момчето Тип Хендрикс.
	— А сте толкова важен за моите изследвания…
	— В какъв смисъл.
	— Въпросът е дали престъпността е наследствена. Публикувах една статия, в която твърдя, че някои характерни черти на дадена личност си идват по наследствен път — например комбинация от импулсивност, безразсъдство, агресивност и хиперактивност, — но това, от което зависи дали такава личност ще се превърне в престъпник или не, е начинът, по който родителите ще се справят с тези черти. За да докажа моята теория, трябва да намеря еднояйчни близнаци, единият от които е престъпник, а другият — почитащ законите гражданин. Вие с Денис сте първата ми двойка и сте съвършени за целта — той е в затвора, а вие, простете за израза, сте идеалното американско момче. Говоря ви истината. — Гласът й потреперваше от вълнение.
	Състоянието й развълнува и Стив. Той отклони поглед от нея, страхувайки се, че чувствата му могат да проличат. Разказът й обаче силно го обезпокои. Има същата ДНК като на някакъв убиец. Тогава какъв беше самият той?
	Вратата зад Стив се отвори и Джийни вдигна очи.
	— Здрасти, Бери! — поздрави тя. — Стив, бих искала да ви представя професор Берингтън Джоунс, шеф на програмата за близнаците в „Джоунс Фолс“.
	Професорът бе нисък човек, между петдесет и пет и шейсет години, хубав, с добре подредена сребриста коса. Бе облечен в скъп костюм, на врата му грееше червена папийонка на бели точици. Изглеждаше като излязъл от страниците на модно списание. Стив го беше виждал няколко пъти по телевизията да говори, че Америка пропада. Той не харесваше възгледите му, но възпитано стана и протегна ръка.
	Берингтън Джоунс се вторачи в него, сякаш виждаше призрак.
	— Боже всемогъщи! — изхриптя той и пребледня.
	— Бери! Какво има? — стреснато попита д-р Ферами.
	Стив също бе изненадан.
	— Да не съм направил нещо нередно?
	Известно време професорът не можа да продума. След това като че ли се съвзе.
	— Съжалявам, нищо ми няма — каза той, но изглеждаше разтърсен до дъното на душата си. — Просто изведнъж се сетих за една работа… Забравих да свърша нещо, досадна грешка. Моля да ме извините. — Той изчезна зад вратата, мърморейки: — Извинете ме… моля да ми простите.
	Стив погледна д-р Ферами.
	Тя разпери ръце безпомощно:
	— Да умра, ако разбрах нещо!


>>	7.

	Берингтън седеше на бюрото си и дишаше тежко.
	Кабинетът му бе в ъгъла на сградата и малко се различаваше от останалите стаи — плочки на пода, бели стени, обикновени метални шкафове, евтина библиотека. Екранът на компютъра му показваше бавно въртяща се спирала на молекула ДНК. На бюрото имаше негова снимка — бе сниман заедно с Джералдо Ривера, Нют Грингич и Ръш Лимбау. Прозорецът му, гледащ към спортната зала, бе затворен заради вчерашния пожар.
	Берингтън потърка очи.
	— По дяволите, по дяволите… — изсъска през стиснати зъби.
	Той бе придумал Джийни Ферами да дойде тук. Статията й за престъпността бе опитала да разясни компонентите, съставляващи криминалната проява на личността. Този въпрос бе ключов в дейността на „Дженетико“. Искаше тя да продължи изследванията си под неговото крило. И бе склонил „Джоунс Фолс“ да бъдат финансирани от „Дженетико“.
	С негова помощ тя щеше да открие велики неща. Фактът, че произлиза от бедно семейство, само щеше да направи достиженията й още по-впечатляващи. Първите й четири седмици в „Джоунс Фолс“ потвърдиха преценката му. Тя веднага се хвана за работа и проектът й заработи под пълна пара. Повечето от колегите й я харесваха, въпреки че бе малко конфликтна личност. Един лаборант с конска опашка, който си мислеше, че може да му се размине, ако работи немарливо, бе здравата стреснат от нея още на втория ден.
	Самият Берингтън бе поразен. Тя бе смайваща — и физически, и интелектуално. Той се разкъсваше между необходимостта да се отнася бащински с нея, да я напътства и мощното желание да я прелъсти.
	А сега изведнъж и това!
	Когато дишането му се нормализира, той вдигна телефона и се обади на Престън, най-стария приятел. Бяха се запознали още през шестдесетте, когато Берингтън защитаваше доктората си по психология, а Престън бе изтъкнат млад ембриолог. Двамата скоро разбраха, че споделят почти едни и същи възгледи — съвременният джаз беше измама, марихуаната бе първата стъпка по пътя към хероина и единственият честен политик в Америка бе Бари Голдуотър*. Дружбата им се бе оказала по-здрава и от браковете им. Берингтън вече не си задаваше въпроса дали харесва Престън, той просто бе някъде там, като Канада.
	[* Американски сенатор, кандидат за президент през шейсетте, известен с крайнодесните си убеждения. — Б.пр.]
	Сега би трябвало да се намира в централния офис на „Дженетико“ — комплекс от ниски сгради, северно от Балтимор. Секретарката на Престън му каза, че шефът й има съвещание, но Берингтън настоя да го свърже.
	— Добро утро, Бери. Какво става?
	— Има ли хора при теб?
	— Лий Хо е при мен, един от главните счетоводители на „Ландсман“ Обсъждаме последните подробности по обявяването на продажбата.
	— Разкарай го да върви на майната си.
	Гласът на Престън позаглъхна малко, докато, отдръпнал слушалката от лицето си, заобяснява на Лий:
	— Лий, съжалявам, но ми съобщиха нещо спешно. По-късно ще доуточним нещата. — Последва пауза и гласът на Престън отново прозвуча ясно, но този път раздразнено: — Това бе дясната ръка на Майкъл Мадигън и аз току-що го изхвърлих. В случай че си забравил, Мадигън е главен изпълнителен директор на „Ландсман“. Ако си все още така навит за продажбата, както беше снощи, то по-добре…
	Берингтън загуби търпение и го прекъсна:
	— Стивън Логън е тук.
	Последва тишина, после смаяният глас на Престън почти изпищя в слушалката:
	— В „Джоунс Фолс“?
	— Кажи-речи, в съседния кабинет.
	Престън моментално забрави Лий Хо.
	— Боже господи, как е възможно!
	— Нямам представа. Попаднах на него само преди пет минути. Можеш да си представиш изненадата ми.
	— Ама ти позна ли го?
	— Разбира се, че го _познах_.
	— И какво търси?
	— Подложен е на тестове.
	— За какво?
	— Като част от програмата ни за изследване на близнаци.
	— Близнаци? — писна отново Престън. — _Близнаци!_ А кой, по дяволите, е другият близнак?
	— Още не знам. Виж какво, това нещо трябваше да се случи рано или късно.
	— Но защо точно сега, по дяволите! Трябва да откажем сделката с „Ландсман“.
	— Не! Няма да ти позволя да използваш това като извинение и да провалиш продажбата. — Берингтън изведнъж съжали, че му се е обадил. Но пък изпитваше нужда да сподели шока си с някого. Освен това на Престън му сечеше пипето. — Просто трябва да намерим начин да овладеем ситуацията.
	— Кой е довел Стив Логън в университета?
	— Новият асистент — преподавател, когото наех, доктор Ферами.
	— Онова маце, дето написа страхотната статия за престъпността?
	— Да, само че тя е супержена. Много привлекателна и при това…
	— Ако ще да е Шарън Стоун, какво ме интересува!
	— Предполагам, че тя е извикала Стивън за програмата. Бяха заедно, когато го видях. Ще проверя.
	— Това е ключът, Бери. — Престън вече се успокояваше и се съсредоточаваше върху решението, а не върху проблема. — Разбери по какъв начин се е добрала до него. Тогава вече ще можем да оценим степента на опасност.
	— Още сега ще я извикам.
	— И след това веднага ми се обади, чу ли?
	— Разбира се. — Берингтън затвори.
	Но не извика Джийни веднага. Просто замря неподвижен и събра мислите си.
	Щеше да я попита за начина, по който подбира обектите си. „А след това ще я поканя на вечеря!“ — твърдо реши той.
	Позвъни на Джийни на вътрешния й номер. Тя вдигна слушалката веднага. Той сниши глас и заговори с тон, който бившата му жена Виви наричаше кадифен:
	— Джийни, Бери се обажда.
	С характерната за нея прямота тя запита направо:
	— Какво, по дяволите, ти стана?
	— Може ли да поговорим за малко с теб?
	— Разбира се.
	— Би ли наминала към кабинета ми?
	— Идвам веднага.
	Докато я чакаше, лениво се запита с колко ли жени бе спал. Твърде много време щеше да отиде, ако започнеше да ги изброява една по една, но може би щеше да налучка приблизителната бройка, подхождайки по научному. Със сигурност бяха повече от десет. А бяха ли повече от сто? Това се падаше по две цяло и пет на година, откакто бе навършил деветнадесет — значи бе имал повече жени. Хиляда? Двайсет и пет на година — това означаваше нова жена на всеки две седмици за период от четиридесет години. Не, чак толкова добър не беше. От тези четиридесет десет бе женен за Виви Елингтън и през това време едва ли бе имал повече от петнадесет-двадесет изневери общо. Но пък после си го бе наваксал. Значи някъде между сто и хиляда. Обаче с Джийни нямаше намерение да си ляга. Само трябваше да разбере как, по дяволите, се е добрала до Стивън Логън.
	Джийни почука на вратата и влезе. Над блузата и полата си бе облякла бяла лабораторна манта. Берингтън много обичаше, когато младите жени носеха тия манти като рокли — отдолу само по бельо. Намираше го за много секси.
	— Радвам се, че дойде — каза той и й подаде стол.
	После издърпа своя иззад бюрото и седна срещу нея така, че между двамата да няма бариера.
	Първата му работа бе да се погрижи да даде някакво убедително обяснение за държането си преди малко. Нямаше да е лесно да я излъже. Трябваше да го обмисли повече, вместо да брои завоеванията си.
	Той седна и й поднесе най-обезоръжаващата си усмивка:
	— Искам да се извиня за странното си поведение. Бях задал на компютъра да свали някои файлове от университета в Сидни, Австралия. — Посочи екрана. — И точно когато ме представяше на младия господин, се сетих, че съм оставил компютъра включен и съм забравил да затворя телефонната линия. Чувствам се малко глупаво, това е всичко. Извини ме, че бях груб.
	Обяснението бе съшито с бели конци, но тя като че ли го прие.
	— Успокоих се — каза тя откровено. — Бях започнала да си мисля, че съм те обидила.
	Дотук добре.
	— Тъкмо се бях наканил да поприказвам малко с теб за работата ти — подхвана той гладко. — Трябва да призная, започна с летящ старт. Тук си само от четири седмици, а програмата ти върви с пълна пара. Поздравления.
	Тя кимна сдържано.
	— Още през лятото, преди да започна официално при теб, разговарях надълго и нашироко с Хърб и Франк — каза тя. Хърб Диксън бе шефът на факултета, а Франк Демиденко — преподавател — титуляр. — Всички подробности от практически характер бяхме уточнили предварително.
	— Разкажи ми нещо повече за това. Сблъска ли се с някакви проблеми? С нещо да помогна?
	— Най-голям проблем ми е набирането на обекти — призна Джийни. — Тъй като обектите са доброволци, повечето от тях са като Стив Логън — почтени американци от средната класа, които вярват, че дълг на добрия гражданин е да помогне на науката. Тук рядко се мяркат сутеньори или търговци на наркотици.
	— Нещо, което нашите либерално настроени критици не закъсняха да посочат.
	— От друга страна, не можем да научим нищо за агресивността и престъпността, като изучаваме почитащи закона средни американски семейства. Затова разрешаването на проблема за набиране на обекти е от изключителна важност.
	— И разреши ли го?
	— Мисля, че да. Дойде ми наум, че медицинската информация за милиони хора се държи в огромни информационни банки от застрахователни компании и държавни институции. В тях са включени и онези данни, които ние използваме, за да определим дали близнаците са еднояйчни или двуяйчни — био вълни, електрокардиограми и други. Ако поръчаме на компютъра да търси двойки с еднакви електрокардиограми, да речем, това ще се окаже добър начин за идентифициране на близнаци. Ако информационната банка е достатъчно голяма, някои от откритите двойки ще се окажат отгледани отделно един от друг. Но тук пък изникна морална пречка — _някои от тях може изобщо да не знаят, че са близнаци_.
	— Забележително — каза Берингтън. — Просто, но оригинално и остроумно.
	Бе искрен в оценката си. Еднояйчните близнаци, отгледани отделно един от друг, бяха много важни за генетичните изследвания и учените губеха страшно много време в набирането на такива обекти. Доскоро единственият начин бе чрез реклама — хората четяха статии по вестниците и списанията за изследване на близнаци и се явяваха доброволно, за да вземат участие. Както Джийни бе казала, този начин даваше обекти само от средите на средностатистическия американец, за изследване на престъпността бе направо сразяваш недостатък.
	Лично за него обаче това бе катастрофа. Той я погледна в очите и се опита да скрие недоволството си. Бе по-лошо, отколкото си бе представял. Снощи Престън бе казал: _Всички знаем, че компанията си има своите тайни._ Джим Пруст бе отбелязал, че никой няма да разбере за тях. Но не бе имал предвид Джийни Ферами.
	— Да намериш еднакви данни в информационна банка не е толкова лесна работа. — Берингтън се хвана като удавник за сламка.
	— Вярно е. Графичните изображения заемат много мегабайта обем. Да търсиш такива данни е неизмеримо по-трудно, отколкото да си пуснеш курсовата работа на програмата за проверка на правописа.
	— Доколкото разбирам, проблемът значи е в софтуера. Как го разреши?
	— Сама си написах софтуер.
	— Наистина ли? — изненада се Берингтън.
	— Ами да, както знаеш, имам степен по компютърно програмиране от Принстън. Когато бях в Минесота, заедно с моя преподавател разработихме софтуер за шаблонно разпознаване.
	Толкова ли е умна тая жена? Берингтън я изгледа подозрително:
	— И на какъв принцип работи?
	— Използва принципа на избирателната логика, за да ускори сканирането на зададения шаблон. Двойките близнаци, които ни трябват, са подобни, но не и абсолютно идентични. Например рентгеновата снимка на идентични зъби, направени от различни лаборанти на различна апаратура, не съвпадат напълно. Човешкото око обаче ги вижда като еднакви и когато тези рентгенови снимки се сканират, дигитализират и съхранят по електронен път, всеки компютър, разполагащ със софтуер на принципа на избирателната логика, може да ги разпознае като двойка.
	— Обаче сигурно ти трябва компютър колкото Емпайър Стейт Билдинг.
	— Намерих начин да съкратя процеса за сканиране, като задавах да се търси само една малка част от цифровото изображение. Помисли си — за да познаеш приятеля си, на теб не ти е необходимо да сканираш цялото му тяло… Достатъчно е да го погледнеш в лицето. Автолюбителите познават дадена марка кола само като им покажеш снимка на единия й фар. Сестра ми например може да отличи всяка песен на Мадона, като изслуша само встъпителните акорди.
	— Но така е възможно да се допуснат грешки.
	Тя присви рамене.
	— Щом не сканираш цялото изображение, рискуваш да изпуснеш някои съвпадения със зададения шаблон. Разбрах, че можеш значително да съкратиш процеса на търсене, като при това възможността да се получи грешка с много малка. Това е въпрос на статистика и вероятности.
	Разбира се, всички психолози изучаваха и статистика.
	— Но как може една и съща програма да сканира и рентгенови снимки, и електрокардиограми, и пръстови отпечатъци?
	— Тя разпознава електронен шаблон. Изобщо не я интересува какво представлява той.
	— А твоята програма работи ли?
	— Така изглежда. Получих разрешение да я опитам върху информационната банка за зъбни данни на голяма медицинска застрахователна компания. Излязоха няколкостотин двойки. Но, разбира се, аз се интересувам само от близнаци, отгледани отделно един от друг.
	— А как ги отделяш от останалите?
	— Елиминирам всички двойки с еднакви фамилни имена, както и всички омъжени жени, тъй като повечето от тях са взели имената на мъжете си. Остават близнаците, които нямат причина да имат различни фамилни имена.
	Хитро, помисли си Берингтън. Разкъсваше се между възхищението си към Джийни и страха, че може да разбере тайната.
	— И колко останаха?
	— Три двойки. Не е много. Надявах се на повече. В единия от случаите близнак си бе сменил фамилията поради религиозни причини — бе станал мюсюлманин и бе приел арабско име. Друга двойка бяха изчезнали безследно. За щастие третата двойка бе точно такава, каквато търсех — Стивън Логън е почитащ законите гражданин, а Денис Пинкър е убиец.
	Берингтън знаеше това. Късно една вечер Денис Пинкър бе прекъснал електрическото захранване на едно кино точно в момента, в който вървяла прожекцията на „Петък, тринадесети“. В последвалата паника той бе нападнал няколко жени. Едно от момичетата явно се опитало да му окаже съпротива и той го бе убил.
	И така Джийни бе намерила Денис. Исусе Христе, помисли си той, ами че тя е опасна. Може да съсипе всичко — продажбата на „Дженетико“, политическата кариера на Джим, дори и репутацията на Берингтън като учен. Страхът го разгневи — как можа да стане така, че всичко, за което бе работил на този свят, изведнъж да се окаже застрашено от собственото му протеже? Но пък нямаше и начин да се предвиди. Изход от положението като че ли липсваше. Само ако можеше файловете й да изгорят при пожар или пък тя самата да загине при автомобилна катастрофа… Но това бяха глупости.
	Дали нямаше да е възможно да подкопае вярата й в нейния софтуер?
	— Знаеше ли Стивън Логън, че е бил осиновен? — каза той с внезапно злорадство.
	— Не. — Веждите на Джийни натъжено се свиха. — Знаем, че семействата често лъжат за осиновяването, но той мисли, че майка му би му казала истината. Може да има и друго обяснение. Ами ако поради някаква причина не са могли да осиновят дете по нормалната процедура и са си купили бебе? При това положение няма начин да не излъжат.
	— Или пък на твоята система нещо й куца — предположи Берингтън. — Това, че две момчета имат идентични зъби, не гарантира, че са близнаци.
	— Не мисля, че системата ми куца — възрази Джийни рязко. — Но ме притеснява фактът, че трябва да казвам на хората, че вероятно са осиновени. Аз дори не съм сигурна, че имам правото да нахълтвам в живота им по такъв начин. Чак сега осъзнах дълбочината на проблема.
	Той погледна часовника си.
	— За съжаление нямам повече време, но с удоволствие бих поприказвал още на тази тема. Свободна ли си за вечеря?
	— Довечера ли?
	Той усети колебанието й. Бяха вечеряли веднъж заедно на Международния конгрес по изследването на близнаците, където се бяха срещнали за първи път. Откакто тя дойде в „Джоунс Фолс“, бяха сядали само за по едно питие. Веднъж се бяха срещнали случайно в един магазин в Чарлз Вилидж и той я бе развел из балтиморския музей на изкуствата. Не бе влюбена в него, даже и дума не можеше да става за това, по Берингтън усещаше, че и при трите случая на нея й бе приятна компанията му. Освен това той й бе ментор — трудно би му отказала.
	— Добре — отвърна най-сетне тя.
	— Да отидем ли в Хамптънс, в хотел „Харбър Корт“? Според мен това е най-добрият ресторант в Балтимор.
	И със сигурност най-помпозният.
	— Чудесно — каза Джийни и се изправи.
	— Тогава ще те взема в осем.
	Докато тя се обръщаше към вратата, Берингтън изведнъж бе споходен от видение — голият й гръб, гладък и мускулест, плоското й дупе и предългите й крака — и гърлото му пресъхна от желание. После тя изчезна.
	Берингтън разтърси глава да прогони лъстивите си мисли и отново набра телефона на Престън.
	— По-зле е, отколкото мислехме — започна той без увод. — Написала е компютърна програма, която може да търси в медицински база данни и да намира двойки, чиито данни съвпадат. И още при първата проба на тази програма е открила Стивън и Денис.
	— Мамка му!
	— Трябва да кажем на Джим.
	— Тримата трябва да се съберем и да решим какво, по дяволите, ще правим. Какво ще кажеш за довечера?
	— Ще излизаме с Джийни на вечеря.
	— Мислиш ли, че това ще разреши проблема?
	— Няма да навреди.
	— Все още смятам, че трябва да се откажем от сделката с „Ландсман“.
	— Не съм съгласен — отсече Берингтън. — Тя е много умна, но не чак толкова, че да разкрие цялата работа за една седмица.
	Обаче докато затваряше телефона, се запита дали би трябвало да се чувства толкова сигурен.


>>	8.

	Студентите в залата по хуманна биология бяха неспокойни. Джийни знаеше защо. Тя също се чувстваше изнервена. Заради пожара и изнасилването. Уютната им академична атмосфера бе нарушена. Вниманието им непрекъснато се връщаше на неотдавнашната случка.
	— Наблюдаваните вариации в интелигентността на човека може да се обяснят чрез три фактора. Първо — различни гени. Второ — различна среда. Трето — грешки при замерването.
	Тя направи пауза. Всички пишеха в тетрадките си.
	Бе забелязала този ефект. Всеки път, когато говореше по точки — първо, второ, трето, — студентите се навеждаха и записваха. Ако бе казала просто _различни гени, различна среда и експериментална грешка_, повечето от тях нямаше да запишат нищо. Откакто бе открила този синдром, номерираните точки бяха започнали да се появяват в лекциите й по-често.
	Тя бе добра учителка — за нейна собствена изненада. Най-общо казано, според нея уменията на хората бяха ограничени. Тя бе нетърпелива и би могла да бъде и заядлива, както бе тази сутрин със сержант Делауеър. Затова пък беше общителна, изразяваше се ясно и точно и обичаше да обяснява. Нямаше нищо по-приятно от това да видиш как в погледа на студента просветва разбиране.
	— Това може да се изрази със следното равенство — каза тя, обърна се и с парче тебешир написа на дъската:
C>
	Vt = Vg + Ve + Vm
C$
	След което продължи:
	— Където Vt е общата сума от вариациите, Vg — генетичният компонент, а Vm — грешката при замерването. — Всички записаха равенството. — Същото важи и за всяка измерваема разлика между отделните индивиди, като се започне от височината и теглото и се стигне до склонността им да вярват в Бог. Може ли някой от вас да намери грешка в това? — Никой не продума и тя им подсказа: — Сумата може да е по-голяма от частите. Но защо?
	Един млад мъж се обади. Обикновено се обаждаха само мъжете — жените бяха дразнещо свенливи.
	— Защото гените и средата си влияят едно на друго и ефектът се умножава.
	— Точно така. Вашите гени ви водят към дадено поведение в дадена околна среда, а ви отклоняват от друго. Бебета с различни темпераменти предизвикват различен подход у родителите. Активните деца придобиват опит, различен от този на кротките, дори и да живеят в един и същи дом. Лудетините вземат повече наркотици от хористите в църковния хор в един и същи град. Затова откъм дясната страна на това равенство трябва да прибавим Cde, което означава „взаимодействие ген — среда“ — Тя го написа на дъската и погледна часовника си. Четири без пет. — Някакви въпроси?
	Този път се обади жена. Беше Дона-Мари Диксън, медсестра, която бе решила да се върне на училите на трийсет години, бе умна, но свенлива.
	— А какво ще кажете за семейство Озмънд?
	Всички се засмяха и младата жена се изчерви. Джийни я подкани търпеливо:
	— Обясни какво имаш предвид, Дона-Мари. Тук хората са доста млади, за да си спомнят Озмъндови.
	— Това са поп група от седемдесетте и са братя и сестри. Всичките са музиканти. Обаче нямат едни и същи гени, не са близнаци. Изглежда, семейната среда ги е направила музиканти. Същото е и с Джексън Файв. — Останалите отново се засмяха, жената се усмихна срамежливо и добави: — Така издавам възрастта си.
	— Госпожица Диксън посочва нещо много важно и съм изненадана, че никой не се сети за него. — Джийни изобщо не бе изненадана, но Дона-Мари имаше нужда от насърчение. — Влиятелните и настойчиви родители могат да накарат децата си да прегърнат даден идеал, независимо от това какви гени имат, точно както грубияните родители могат да превърнат едно цяло семейство в шизофреници. Това обаче са крайни случаи. Недохраненото дете ще бъде ниско, дори родителите и дядовците му да са високи хора. Обратното — прехраненото дете ще бъде дебело, въпреки че всичките му предци са били слаби хора. Обаче всяко ново изследване сочи, и то по-ясно и категорично от предходното, че при оформянето на характера на дадено дете именно генното наследство е това, което оказва по-голямо влияние от средата или възпитанието. — Джийни събра тетрадките си и добави: — Ако няма повече въпроси, ще се видим идния понеделник.
	Студентите започнаха да събират нещата си. Тя постоя още малко, за да даде възможност на по-плахите, които се смущаваха да задават въпроси пред всички, да дойдат и да го направят насаме. Затворените студенти често ставаха велики учени.
	Към катедрата се приближи Дона-Мари. Имаше кръгло лице и къдрава руса коса. Джийни си помисли, че сигурно е добра сестра — спокойна и надеждна.
	— Толкова съжалявам за бедната Лайза — прошепна Дона-Мари. — Какво ужасно преживяване!
	— А полицията го направи още по-ужасно — отвърна Джийни. — Откровено казано, ченгето, което я откара до болницата, бе истински задник.
	— Много неприятно. Но може би ще хванат оня тип, дето го е сторил. По цялото градче разнасят брошури с негова снимка.
	— Това е добре. — Снимката, за която говореше Дона-Мари, сигурно бе дело на компютърната програма на Миш Делауеър. — Сутринта, като тръгвах за работа, тя тъкмо работеше по тази снимка с един детектив.
	— Как се чувства Лайза?
	— Още е замаяна…
	— Преминават през няколко фази — обясни Дона-Мари. — И преди съм го виждала. Първата фаза е отрицанието. Казват: „Просто искам да оставя всичко зад себе си и да си продължа живота“. Но не е толкова лесно.
	— Трябва да говориш с нея. Ако знае какво да очаква, може би ще й бъде по-леко.
	— По всяко време — обеща Дона-Мари.
	Джийни се запъти към Лудницата. Все още бе горещо. Усети се, че върви напрегнато, като каубой в уестърн, очакващ всеки момент някой да изхвърчи иззад ъгъла и да го нападне. До този момент университетското градче представляваше оазис на старомодно спокойствие сред пустинята на съвременния американски град. Магазините и банките, спортните терени и паркинг апарати, баровете и ресторантите, офисите и домовете създаваха уют като в дом. Населението беше пет хиляди души, половината от които живееха в университетското градче. Но ето че и то се бе превърнало в опасно място. Този тип няма _право_ да върши такива неща — да ме кара да се чувствам несигурна на работата си, помисли си Джийни. Може би всяко престъпление оказваше такъв ефект — да усетиш, че земята под краката ти е нестабилна.
	Докато влизаше в кабинета си, мисълта й се насочи към Берингтън Джоунс. Той бе привлекателен мъж и много внимателен с жените. Колкото пъти бе излизала с него, винаги й бе приятно. Освен това му беше много задължена, задето й даде тази работа.
	От друга страна пък, като че ли бе малко превзет. Подозираше, че подходът му към жените бе манипулативен. Когато го видеше, винаги се сещаше за вица за мъжа, който казал на една жена: „Разкажи ми всичко за себе си. Какво ти е мнението, да речем, за мен?“
	Някак си не приличаше на учен. Джийни бе забелязала, че на истинските тузове в университетския свят определено им липсва смътната атмосфера на безпомощността на разсеяния професор. Берингтън изглеждаше и действаше като властен човек. От няколко години насам не бе свършил никаква значима научна работа, но това бе нормално — истинските велики открития се правеха от хора под трийсет и пет години. С остаряването си учените използваха натрупания опит да помагат и да насочват по-младите и свежи умове. Обаче Берингтън не бе толкова уважаван, колкото може би му се полагаше — другите учени не харесваха участието му в политиката. Лично Джийни смяташе, че с науката той се справя добре, а в политиката е некадърник.
	Отначало бе повярвала на Берингтън, че е свалял файлове от Австралия, но когато по-късно се замисли, вече не беше толкова сигурна. Щом погледът му попадна върху Стивън Логън, той сякаш видя призрак, а не телефонна сметка.
	В много семейства имаше тайни заради родителството. Една омъжена жена може да е имала любовник и в този случай само тя знае кой е истинският баща на детето й. Някое младо момиче може да роди бебе и да го даде на майка си, преструвайки се, че тя само е по-възрастната му сестра. Цялото семейство се сплотява около тази тайна и ревностно я пази. Деца се осиновяваха от съседи, а приятелите и роднините мълчаха за това до гроб. Лорейн Логън може и да не е такъв човек — да превръща най-обикновено осиновяване в държавна тайна, но е възможно да е имала десетки други причини, поради които е излъгала Стивън за произхода му. Но какво общо има тук Берингтън? Да не би да е истинският баща на Стивън? Мисълта накара Джийни да се усмихне. Бери бе хубав мъж, но бе поне петнайсет сантиметра по-нисък от Стивън. Въпреки че всичко бе възможно, специално това обяснение бе много малко вероятно.
	Наличието на някаква мистерия я притесняваше. Във всички други аспекти Стивън Логън за нея представляваше триумф. Той бе почтен гражданин и имаше еднояйчен брат — близнак, който бе жесток престъпник. Стив оправдаваше написването на програмата й за търсене и потвърждаваше теорията й за престъпността. Разбира се, преди да отвори дума за доказателства, тя трябваше да изследва още няколко двойки като Стив и Денис. Тъй или иначе, за по-добър старт от този не можеше и да се мечтае.
	Утре щеше да види Денис. Ако се окажеше някое тъмнокосо джудже, тя щеше да разбере, че нещо не е наред. Но ако бе права, Денис щеше да е двойник на Стивън Логън.
	Джийни бе разтърсена от откритието, че Стив Логън си няма и представа за това, че може да е осиновен. Трябваше да измисли нещо, за да се справя с подобни случаи. За в бъдеще щеше да се обажда най-напред на родителите, за да разбере какво са разказали на децата. Това щеше да забави работата й, но трябваше да се направи — не й се искаше да разкрива семейни тайни.
	Този проблем бе разрешим, но чувството за тревога, предизвикано от скептичните въпроси на Берингтън и огромната изненада на Стивън, не я напусна. Тя започна да се тревожи за следващия етап от програмата. Надяваше се да използва софтуера си, за да претърси файла с пръстовите отпечатъци на ФБР.
	Това за нея бе първокласен източник. Много от двайсет и двата милиона души, заведени в този файл, са извършили или са били заподозрени в извършването на престъпления. Ако програмата й работеше, от този файл щяха да излязат стотици близнаци, включително и няколко двойки, които са били отгледани отделно един от друг. Това щеше да означава гигантска крачка напред в изследването. Първо обаче трябваше да се сдобие с разрешението на Бюрото.
	Най-добрата й приятелка от училище беше Гита Сумра, математическо вундеркиндче от индийски произход, което сега бе шеф на отдел „Информация“ във ФБР. Работеше във Вашингтон, но живееше тук, в Балтимор. Гита вече се бе съгласила да помоли работодателите си да сътрудничат на Джийни и бе обещала, че до края на седмицата ще има отговор, но Джийни искаше да ускори работата. Тя набра номера й.
	— Хей, Джийни, как прекара уикенда? — попита я Гита, след като чу гласа й.
	— Ужасно — отвърна тя. — Мама най-накрая се пречупи и трябваше да я настаня в дом.
	— Съжалявам. Какво е направила?
	— Забравила, че е среднощ, станала, без да се облече, после излязла да си купи кутия мляко и не могла да се върне. После полицията я намерила. За щастие в чантичката й имало чек, подписан от мен, и по него ме откриха.
	— И как се чувстваш сега?
	Това бе женски въпрос. Мъжете — Джек Бъджън, Берингтън Джоунс — я бяха питали какво ще прави сега.
	— Зле — отвърна тя. — Ако аз се грижа за майка си, кой ще се грижи за мен? Знаеш как е…
	— Къде я настани?
	— На евтино място. Това е всичко, което застраховката й покрива. Веднага щом намеря пари, ще я изкарам оттам и ще й намеря по-добро. — Джийни почувства как оттатък тишината натежа — Гита мислеше, че Джийни ще й иска пари. — През уикендите ще давам малко уроци — побърза да добави тя. — Говори ли с шефа си за предложението ми?
	— Всъщност да.
	Джийни затаи дъх.
	— Всички тук силно се заинтересуваха от софтуера ти — каза Гита.
	— Да не би да нямате програми за търсене?
	— Имаме, но твоята е много по-бърза от нашите. Чувам, че ще те молят да им разрешиш лиценз.
	— Може би в края на краищата няма да ми се наложи да давам частни уроци.
	Гита се засмя.
	— Преди да гръмнеш шампанското, трябва да се убедим дали програмата наистина работи.
	— Кога можем да го направим?
	— През нощта, за да има колкото е възможно по-малко смущения. Ще трябва да изчакаме някоя спокойна нощ. Ще стане до една-две седмици.
	— По-рано не може ли?
	— Толкова ли е наложително?
	Не й се искаше да разказва на Гита за притесненията си.
	— Просто нямам търпение — излъга тя.
	— Ще го сторя при първа възможност, не се безпокой. Можеш ли да ми прехвърлиш програмата с помощта на модема?
	— Разбира се. Но не мислиш ли, че трябва да бъда там, когато я пуснеш?
	— Не, не мисля, Джийни — каза Гита с усмивка в гласа.
	— Е, ти знаеш много повече от мен за тия работи.
	— Ще я прехвърлиш на този адрес — каза Гита, издиктува адреса на Е-пощата и Джийни го записа. — Ще ти върна резултатите по същия начин.
	— Благодаря. Хей, Гита?
	— Какво?
	— Необходим ли ще ми е данъчен чадър?
	— О, я стига! — засмя си Гита и затвори.
	Джийни щракна бутона на мишката на „Америка Онлайн“ и влезе в Интернет. Докато програмата й се препращаше във ФБР, на вратата се почука — влезе Стивън Логън.
	Тя го огледа със задоволство. Бяха му съобщени смущаващи новини и това личеше по лицето му, но той бе млад и издръжлив и шокът не го бе съборил. Психически бе много стабилен. Ако беше криминален тип, какъвто бе брат му Денис, досега да се е сбил с някого.
	— Как си? — попита тя.
	Той блъсна вратата след себе си с пета.
	— Всичко свърши — отвърна. — Минах през тестовете, приключих с прегледите и попълних всички видове въпросници, които човечеството е измислило.
	— Значи си свободен да си ходиш.
	— Мислех си да прекарам вечерта в Балтимор. Всъщност чудех се дали не би излязла да вечеряме заедно…
	Предложението му я изненада.
	— Защо? — попита тя хладно.
	Въпросът го завари неподготвен.
	— Ами… например защото искам да науча нещо повече за проучването ти.
	— О! — възкликна тя. — Само че довечера съм ангажирана.
	Стив изглеждаше много разочарован.
	— Мислиш, че съм твърде млад?
	— За какво?
	— За да излизам с теб?
	Чак сега й светна пред очите.
	— Не разбрах, че ми определяш среща. — Не можа да прикрие иронията в гласа си.
	Младежът се притесни.
	— Нещо май не можем да се разберем.
	— Съжалявам.
	Тя не можеше да разбере. Вчера на тенискорта той се бе приближил до нея. После цял ден тя бе мислила за него като за обект на изследване. Сега обаче, като се замисли за това… Да бе твърде млад, за да излиза с нея. Той бе на двадесет и две, студент, а тя — седем години по-възрастна. Това бе голяма разлика.
	— На колко години ти е „ангажиментът“? — попита я той.
	— На петдесет или шейсет, някъде там.
	— Леле! Ти май обичаш _стари_ мъже?
	На Джийни й стана неприятно, че му отказа. Дължеше му все пак нещо, след като му причини такава болка. Компютърът й даде сигнали, за да й подскаже, че прехвърлянето програмата е приключило.
	— За днес свърших — въздъхна облекчено тя. — Искаш ли да пийнем нещо в Клуба?
	Лицето му светна:
	— Разбира се, ще ми бъде много приятно. Добре ли съм облечен?
	Бе обут в каки панталон и синя памучна риза.
	— По-добре от повечето от преподавателите там — усмихна се тя, после излезе от Интернет и изключи компютъра.
	— Днес се обадих на мама — каза Стивън. — Съобщих й за твоята теория.
	— Ядоса ли се?
	— Разсмя се. Каза, че не съм осиновяван, нито пък съм имал брат — близнак, който да е бил даван за осиновяване.
	— Странно.
	За Джийни бе голямо облекчение да разбере, че Логънови приемат новината толкова спокойно. От друга страна пък, увереният им скептицизъм я накара да се обезпокои. Ако Стивън и Денис не бяха близнаци.
	— Знаеш ли… — Тя се поколеба. Бе му казала вече доста стряскащи неща, но въпреки това продължи: — Съществува още една възможност вие с Денис да сте близнаци.
	— Знам какво искаш да кажеш — изпревари я той. — Разменени в родилния дом бебета.
	Беше много бърз. Тази сутрин вече два пъти я впечатли колко бързо се ориентира.
	— Точно така — обясни тя. — Майка номер едно има еднояйчни близнаци, майки номер две и три имат по едно момче. Дават близнаците на майки две и три, а техните момчета ги дават на майка номер едно. Докато близнаците растат, майка им вижда, че приликата между тях е малка и заключава, че е родила двуяйчни близнаци.
	— И ако майки номер две и три не се познават, никой не забелязва смайващата прилика между бебета две и три.
	— Фабула от розов роман — призна тя. — Но не е невъзможно.
	— Има ли нещо писано за близнаци? — попита той. — Иска ми се да узная малко повече.
	— Да, имам една такава книга… — Тя затърси по лавиците на библиотеката си. — Не, вкъщи е.
	— Къде живееш?
	— Наблизо.
	— Би могла да ме заведеш у вас да пийнем нещо.
	Тя се поколеба, но си напомни, че този е нормалният близнак, а не психопатът.
	— Ти днес научи толкова много неща за мен — подзе той. — Сега и аз искам да науча нещо за теб. Интересно ми е да знам къде живееш.
	— Разбира се, защо не? — съгласи се Джийни. — Да вървим.
	Беше пет часът и бе почнало да се захлажда, когато двамата излязоха от Лудницата. Стив подсвирна, като видя червения мерцедес.
	— Каква спретната количка?
	— Имам я от осем години — каза тя. — Много я обичам.
	— Колата ми е на паркинга. Ще се приближа отзад и ще ти присветна с фаровете.
	Джийни се качи в колата си, няколко минути по-късно видя присветналите в огледалото фарове и потегли.
	Докато излизаха от градчето, тя забеляза, че зад Стив се залепи полицейска кола. Джийни погледна километража и намали на петдесет.
	Явно Стивън Логън си падаше по нея. Въпреки че не споделяше чувствата му, бе й доста приятно да бъде харесвана от младо и хубаво момче.
	Тя спря пред дома си, а той закова зад колата й.
	Както из всички стари улици на Балтимор, и тук верандата бе обща за целия ред къщи — когато едно време още е нямало климатици, съседите са си почивали тук на хладно. Джийни прекоси верандата и спря пред вратата да извади ключа си от чантата.
	От патрулната кола изхвръкнаха две ченгета с вдигнати пистолети. Мигновено заеха стрелкова позиция, насочили дула право към Джийни и Стив.
	Сърцето на Джийни замря.
	— Какво, по дяволите… — започна Стивън.
	Но едно от ченгетата изрева:
	— Полиция! Не мърдайте!
	Джийни и Стив вдигнаха ръце.
	Но полицаите не спряха дотук.
	— Лягай на пода, мамка ти! — изкрещя единият. — С ръце на гърба!
	Джийни и Стив легнаха по корем.
	Полицаите се приближиха към тях, пристъпвайки предпазливо, като че ли и двамата бяха цъкащи бомби.
	— Не мислите ли, че е по-добре да ни обясните за какво става въпрос? — обади се Джийни.
	— Вие можете да станете, госпожице.
	— Ей, благодаря, колко мило! — Тя се изправи. Сърцето й блъскаше уплашено в гърдите, обаче бе очевидно, че ченгетата правят някаква глупава грешка. — А сега, след като ми взехте акъла, кажете ми какво, по дяволите, става?
	Те пак не отговориха. И двамата държаха пистолетите си, насочени към Стив. Единият коленичи до него и с бързо и отработено движение му закопча белезниците.
	— Арестуван си, лайнар такъв!
	— Аз съм жена с широки възгледи — обади се отново Джийни, — но всички тия мръсотии наистина ли са необходими? — Никой не й обърна внимание и тя опита отново: — В какво го обвинявате все пак?
	Зад полицейската кола със свирещи гуми закова светлосин додж колт и от него излязоха двама души. Единият от тях се оказа Миш Делауеър, детективката от отдел „Сексуална престъпност“. Беше облечена в същата блуза и пола като тази сутрин, но отгоре бе навлякла памучно яке, което едва скриваше оръжието на кръста й.
	— Доста бързо дойде — обади се единият полицай.
	— Бях в този квартал — отвърна тя, после погледна към легналия на пода Стив. — Вдигнете го!
	Полицаят сграбчи Стив за ръка и му помогна да се изправи.
	— Той е, няма грешка — каза Миш. — Това е оня тип, който е изнасилил Лайза Хокстън.
	— Стивън? — смаяно попита Джийни. _Господи, малко остана да го поканя в апартамента си!_ — разколебано помисли тя.
	— Изнасилил ли? — удиви се Стив.
	— Полицаите видели колата му да излиза от университетското градче — каза Миш.
	За първи път Джийни обърна внимание на автомобила на Стив. Бе тъмен датсун на около петнадесет години. На Лайза й се бе сторило, че бе видяла похитителя да кара стар бял датсун.
	Първоначалният й шок започна да се отдръпва: полицията го подозира, но това не означава, че е виновен. Какви са доказателствата им?
	— Ако имате намерение да арестувате всеки човек, собственик на ръждясал датсун… — започна Джийни.
	Миш й подаде лист хартия, на която компютърът бе нарисувал черно-бяла снимка на някакъв мъж. Джийни впери поглед в нея. Приличаше малко на Стивън.
	— Може и да е той, но може и да не е — заключи тя.
	— Защо сте заедно?
	— Той е обект на лабораторни тестове. Не мога да повярвам…
	Резултатите показваха, че Стив има наследена потенциална склонност към престъпления, но също така, че _не_ се е развил в действителен престъпник.
	Миш се обърна към Стивън:
	— Можете ли да кажете къде сте били вчера между седем и осем часа вечерта?
	— Бях в „Джоунс Фолс“ — отвърна Стивън.
	— И какво правехте?
	— Нищо особено. Трябваше да излезем с братовчед ми Рики, но той отмени срещата. Дойдох да видя къде ще ходя тази сутрин. Просто нямаше какво да правя.
	Обяснението прозвуча неубедителна дори и на Джийни. Може би именно Стив е похитителят, помисли тя разтревожено. Но ако това е така, цялата й теория пропадаше.
	— Как прекарахте времето си? — продължи Миш.
	— Гледах тенис… После отидох в бара в Чарлз Вилидж и там прекарах около два часа. Пропуснах големия пожар.
	— Може ли някой да потвърди казаното от вас?
	— Ами… размених няколко думи с доктор Ферами, макар че тогава не знаех коя е.
	Джийни видя враждебността в очите на Миш. Спомни си как се бяха скарали тази сутрин, когато бе дошла да накара Лайза да й сътрудничи.
	— Това беше след мача, няколко минути преди да избухне пожарът.
	— Значи можете да ни кажете къде е станало изнасилването — каза Миш.
	— Не — отвърна Джийни, — но мога да ви кажа нещо друго. Днес цял ден този мъж бе подложен на тестове и според тях той няма психологически профил на похитител.
	Миш я изгледа със съмнение:
	— Това не е доказателство.
	Джийни още стискаше снимката.
	— Но това също не е, мисля аз. — Тя смачка листа на топка и го хвърли на тротоара.
	Миш кимна рязко на полицаите:
	— Да вървим.
	— Минутка само — обади се Стив с ясен и спокоен глас.
	Ченгетата се поколебаха.
	— Джийни, не ме интересува какво мислят тези типове, но искам да ти кажа, че не съм го направил аз и никога не бих направил такова нещо.
	Тя му повярва. Попита се защо. Но дали за това, че й се искаше да е невинен заради теорията й? Не — той бе минал всички психологически тестове и от тях се виждаше, че момчето няма характерните показатели, бележещи престъпника. А и интуицията й подсказваше, че с него е в безопасност. Стив я слушаше, когато тя говореше, и не я прекъсваше, не се бе опитвал да се кара с нея, не бе посягал, не се бе гневил и изобщо не бе проявявал враждебност. Харесваше жените и ги уважаваше.
	— Искаш ли да се обадя на някого? На родителите ти например? — предложи Джийни.
	— Не — отвърна той твърдо. — Ще се разтревожат. А всичко ще свърши за няколко часа. Тогава ще им кажа.
	— Довечера няма ли да те очакват да се върнеш?
	— Предупредил съм ги, че пак може да остана у Рики.
	— Е, щом си сигурен… — каза тя със съмнение.
	— Да вървим — подкани ги Миш нетърпеливо.
	— Закъде, по дяволите, бързате толкова? — сопна се Джийни. — Ще арестувате още някой невинен ли?
	Миш впери гневен поглед в нея.
	— Имате ли да ми казвате още нещо?
	— Какво ще стане по-нататък?
	— Ще уредим разпознаване. Ще оставим Лайза Хокстън да реши дали това е мъжът, който я е изнасилил. — С глас, преливащ от ирония, Миш добави: — Това устройва ли ви, доктор Ферами?
	— Идеално — отвърна Джийни.


>>	9.

	Откараха Стив до центъра в светлосиния додж колт. Шофираше детективката, а едрият бял мъж с мустаци се бе свил до нея в малката кола. Никой не говореше.
	Стив кипеше от яд. Защо, по дяволите, трябваше да се вози в тази неудобна кола с белезници на ръцете, вместо да седи в апартамента на Джийни Ферами със студена напитка в ръка? Да се оправят бързо с цялата тая бъркотия, че ще ги вземат дяволите!
	Централното полицейско управление бе облицовано с розови гранитни плочи и бе разположено в червената зона на Балтимор — сред барове, обслужвани от голи до кръста сервитьорки, и порно заведения. Изкачиха се по рампа и спряха във вътрешен паркинг. Беше пълен с патрулни коли и евтини дребосъци като колта, с който пристигнаха.
	Качиха Стив на асансьора и го въведоха в стая с жълти стени без прозорци. Свалиха белезниците му и го оставиха сам. Предположи, че заключиха и вратата, но не провери.
	В стаята имаше маса и два пластмасови стола. На масата — пепелник с два фаса, и двата с филтър, като на единия имаше следи от червило. Във вратата бе вградено голямо матово стъкло — Стив не виждаше през него, но предполагаше, че те го виждат.
	Загледан в пепелника, изведнъж му се прииска да е пушач. Тогава щеше да има какво да прави в тази жълта килия. Вместо това стана и закрачи.
	Каза си, че едва ли е загазил. Бе успял да хвърли поглед на разпространената из градчето снимка и въпреки че мъжът там малко или много приличаше на него, това не беше _той_. Без съмнение приличаше на похитителя, но когато се изправеше в редицата заедно с още няколко високи млади мъже, жертвата нямаше да посочи него. В края на краищата бедното момиче сигурно се е взирало дълго в лицето на копелето и сигурно образът му се е врязал дълбоко в паметта й.
	Ченгетата обаче нямаха право да го държат дълго. Бяха длъжни да го елиминират като заподозрян, но цяла нощ ли им трябваше за това?
	Той се опита да погледне събитието откъм добрата му страна. Удаваше му се възможност да види отблизо американската правораздавателна система. Щеше да бъде адвокат сам на себе си — това бе добра практика. Ако някога се наложеше да представлява клиент, обвинен в извършването на престъпление, щеше да знае през какви перипетии преминава човекът в полицейския арест.
	Бе влизал в полицейско управление само веднъж, но тогава бе на шестнайсет години. Бе отишъл в полицейското с един от учителите си. Призна престъплението веднага и откровено разказа какво се бе случило. Всички видяха раните му и се убедиха, че не е нападал само той. Родителите му дойдоха да го вземат.
	Това бе най-срамният момент в живота му. Когато мама и татко влязоха в стаята, на Стив му се прииска да потъне вдън земя. Баща му изглеждаше като смазан, сякаш някой го бе унизил неимоверно. Майка му го гледаше с тъга — и двамата бяха разстроени и наранени. Тогава бе положил сетни усилия да не избухне в сълзи. В гърлото му винаги се надигаше буца, когато се сетеше за това.
	Но сега бе различно. Този път беше невинен.
	Влезе детективката, понесла пачка листове, защипани на твърда подложка. Бе свалила якето си, но пистолетът още висеше на кръста й. Беше привлекателна чернокожа жена на около четиридесет и се държеше така, сякаш искаше да покаже, че шефът тук е тя.
	Стив вдигна поглед към нея с облекчение.
	— Слава богу! — каза той.
	— За какво?
	— За това, че нещо става. Не искам да остана тук през цялата нощ.
	— Бихте ли седнали?
	Стив седна послушно.
	— Името ми е сержант Мишел Делауеър. — Тя извади лист от пачката и го сложи на масата. — Как е името ви и пълният адрес?
	Той й го каза и тя го написа в бланката.
	— Възраст?
	— Двайсет и две.
	— Образование?
	— Диплом от колеж.
	Тя записа всичко на бланката и я плъзна към него. Листът бе озаглавен:
C>
	ПОЛИЦЕЙСКО УПРАВЛЕНИЕ
	БАЛТИМОР, МЕРИЛЕНД
	обяснение на правата
	форма 69
C$
	— Моля, прочетете петте изречения от бланката, после напишете инициалите на мястото, предвидено срещу всяко едно от тях. — Тя му подаде химикалка.
	Той прочете бланката и започна да нанася инициалите си.
	— Трябва да ги прочетете на глас — каза тя.
	Стив се замисли за момент.
	— За да разберете дали съм грамотен ли? — попита той.
	— Не, правим така, за да не се престорите по-късно на неграмотен и да заявите, че не сте били информиран за правата си.
	Такова нещо не можеше да се научи в училищата по право.
	Той зачете:
	— С настоящето ви информираме, че: Първо, имате абсолютното право да мълчите. — Той написа СЛ на специалното място в края на изречението и продължи, подписвайки всяко изречение: — Второ, всичко, което кажете или напишете, може да се използва срещу вас в съда. Трето, имате право да говорите с адвокат по всяко време — преди разпит, преди да отговорите, на какъвто и да е въпрос, както и по време на разпит. Четвърто, ако имате нужда от адвокат, но не можете да си го позволите, никой няма да ви задава въпроси и съдът ще бъде помолен да ви назначи адвокат. Пето, ако се съгласите да отговаряте на въпроси, имате право да спрете по всяко време и да помолите за адвокат, като през това време няма да ви се задават никакви въпроси.
	— А сега се подпишете, моля. — Тя посочи. — Тук и тук.
	Първото място за подпис бе под изречението:
	_Прочетох горното обяснение и напълно го разбирам._
	Стив подписа.
	— А сега отдолу — подсказа детективката.
	_Готов съм да отговарям на всички въпроси и на този етап нямам нужда от адвокат. Решението ми да отговарям на въпросите без присъствието на адвокат е взето от мен свободно и доброволно._
	— Как, по дяволите, карате _виновни_ да подписват това? — удиви се Стив и драсна инициалите си.
	Тя не му отговори. Напечата името си и после подписа бланката.
	Сложи я обратно в пачката и го погледна.
	— Загазил си, момче — въздъхна чернокожата. — Но ми изглеждаш нормален. Защо просто не ми кажеш какво се е случило?
	— Не мога — отвърна той. — Не съм бил там. Сигурно приличам на оня откачалник, дето го е направил.
	Детективката се облегна назад, кръстоса крака и му се усмихна приятелски.
	— Познавам мъжете — каза тя доверително. — Подвластни са на нагони.
	Ако не знаех истината, помисли си Стив, щях да разбера езика на тялото й като покана да я свалям.
	— Нека ти кажа какво мисля — продължи тя. — Ти си привлекателен мъж и тя те е харесала.
	— Никога не съм виждал тази жена, сержант.
	Детективката не му обърна внимание. Пресягайки се през масата, покри ръката му със своята.
	— Мисля, че тя те е предизвикала.
	Стив погледна пръстите й. Маникюрът й бе добре поддържан — не много дълъг, лакиран с прозрачен лак. Но кожата на ръката бе набръчкана — жената бе на повече от четиридесет, може би четиридесет и пет.
	Говореше съучастнически, като че ли казваше: _Това си остава между мен и теб._
	— Тя те е молила, затова ти си й го дал. Права ли съм?
	— Какво, по дяволите, ви кара да мислите така? — попита Стив раздразнено.
	— Знам какви са момичетата. Позволила ти е да стигнеш чак дотам, а сетне в последната минута се е отметнала. Но е било много късно. Един мъж, един истински мъж не може да спре просто ей така.
	— О, разбрах, чакай малко — каза Стив. — Заподозреният се съгласява с теб, мислейки, че това го издига в очите ти, но всъщност признава, че съвкупление е имало и хоп… половината от работата ти е свършена.
	Сержант Делауеър се облегна назад ядосано и Стив разбра, че е отгатнал.
	— Добре, умнико, тръгвай с мен. — Тя се изправи.
	— Къде отиваме?
	— В килиите.
	— Чакай малко. А кога ще е разпознаването?
	— Веднага щом намерим жертвата и я докараме тук.
	— Не можете да ме задържате вечно без никаква съдебна процедура.
	— В правото си сме да не те освободим двайсет и четири часа без никакви съдебни процедури, така че затваряй си човката и да вървим.
	Двамата слязоха с асансьора надолу и минаха през врата, боядисана в оранжево-кафяво. Надпис на стената гласеше полицаите да не свалят белезниците от заподозрените, докато ги претърсват. Зад висок плот се бе изправил надзирателят, чернокож полицай, около петдесет годишен.
	— Здрасти, Спайк! — каза сержант Делауеър. — Водя ти един умник, колежанин.
	Надзирателят се ухили глуповато.
	— Като е умник, какво прави тук?
	Двамата се разсмяха. Стив си даде дума вече да не се перчи много пред полицай. Това си му бе недостатък — и в училище спореше с учителите, настройвайки ги срещу себе си. Никой не обича умниците.
	Надзирателят отвори стоманена врата.
	— Ще влизаш ли в килиите, Миш? — попита я той. — Ако е така, трябва да те помоля да си прегледаш оръжието.
	— Не, засега свърших с него — отвърна тя. — По-късно ще ми трябва за разпознаване. — Обърна се и си тръгна.
	— Оттук, момче — обърна се надзирателят към Стив.
	Той мина през вратата.
	Намираше се в блока с килиите. Стената и подът бяха в същия мръснокафяв цвят. Нямаше прозорци и Стив сякаш изведнъж се бе озовал дълбоко под земята в някоя пещера, откъдето щеше да мине много време, преди да се добере до повърхността.
	В малкото антре имаше бюро и фотоапарат, монтиран на триножник. Спайк взе бланка от бюрото и Стив прочете от обратната й страна:
C>
	ПОЛИЦЕЙСКО УПРАВЛЕНИЕ
	БАЛТИМОР, МЕРИЛЕНД
	протокол за приемане на затворник
	форма 92/12
C$
	Чернокожият отви капачката на една химикалка и започна да попълва бланката.
	Когато свърши, посочи очертано на земята място и каза:
	— Застани там.
	Стив застана пред фотоапарата. Спайк натисна бутона и светкавицата блесна.
	— А сега в профил.
	Отново блясъци на светкавицата.
	После Спайк извади отнякъде правоъгълно картонче, където с розово мастило бе написано:
C>
	Федерално бюро за разследване
	Министерство на правосъдието на Съединените щати
	Вашингтон, D. C. 20537
C$
	Спайк натопи пръстите на Стив в мастило и после ги натисна в квадратчетата на картончето, маркирани 1. Д. ПАЛЕЦ, 2. Д. ПОКАЗАЛЕЦ и тъй нататък. Докато се занимаваше с пръстите му, Спайк каза извинително:
	— Вече имаме централно управление на информацията. Към градския затвор е и там имат компютър, който ти взема отпечатъци от пръстите без мастило. Прилича на голяма копирмашина — просто си притискаш пръстите към стъклото и готово. Тука обаче продължаваме постарому.
	Стив изведнъж си даде сметка, че го досрамява, въпреки че не бе извършил престъпление. Това се дължеше на мрачното обкръжение и на чувството за безсилие. От момента, в който ченгетата изхвръкнаха от колата пред дома на Джийни, той бе подмятан насам-натам като ненужна вещ. Всичко това подкопаваше самочувствието, на който и да е човек.
	Когато работата по снемането на отпечатъци приключи, подканиха го да си измие ръцете.
	— Разрешете ми да ви покажа апартамента ви — обърна се весело към него Спайк.
	Той поведе Стив по коридор с килии отляво и отдясно. Всяка килия бе квадратна, страната откъм коридора нямаше стена, така че всеки квадратен сантиметър вътре можеше да бъде наблюдаван. През решетките се виждаше, че в килиите има метално легло, закрепено за стената, както и тоалетна чиния без капак и мивка от неръждаема стомана. Тук-там се мяркаха хора, проснати в най-различни пози по леглата, но повечето от килиите бяха празни.
	— Понеделник не е много напрегнат ден в „Шератон“ — пошегува се Спайк.
	Стив не би могъл да се засмее, дори и животът му да зависеше от това.
	Спайк спря пред една празна килия. Докато ченгето я отключваше, Стив успя да я разгледа. Нямаше начин да останеш сам със себе си. Разбра, че ако иска да използва тоалетната, щеше да се наложи да го направи пред всеки, бил той мъж или жена, който се случеше да минава в този момент по коридора.
	Спайк отвори вратата с решетки и бутна Стив вътре. После вратата се затръшна и Спайк я заключи.
	Стив седна на леглото.
	— Боже всемогъщи, какво място! — възкликна той.
	— Ще свикнеш — ободри го Спайк и се отдалечи.
	Минута по-късно отново се появи, понесъл стереопорна кутия.
	— Останала ми е една вечеря — каза той. — Печено пиле. Искаш ли?
	Стив погледна кутията, после премести поглед върху отворената тоалетна и поклати глава.
	— Благодаря ти все пак — отговори той. — Струва ми се, че не съм гладен.


>>	10.

	Берингтън поръча шампанско.
	След такъв тежък ден Джийни би си поръчала „Столичная“ с лед, но да пиеш твърдо гориво едва ли бе най-добрият начин да впечатлиш работодателя си.
	Шампанското означаваше романтика. При по-раншните им срещи той бе проявявал повече чар, отколкото някакъв по-сериозен интерес към нея. Но сега поведението му я притесняваше. Не бе срещала мъж, който да посреща отказ с великодушие.
	Не му бе казала и за Стив. На няколко пъти по време на вечерята замалко не го направи, но нещо като че ли я спираше. Ако въпреки големите й надежди Стив се окажеше престъпник, теорията й щеше да се разклати. Джийни не обичаше да мисли за лоши новини. Преди да се докаже каквото и да било, тя не поощряваше съмненията. Освен това се чувстваше сигурна, че в края на краищата арестът на Стив ще се окаже ужасна грешка.
	Бе говорила и с Лайза.
	— Арестуваха Брад Пит! — бе й казала тя.
	Лайза се ужаси само при мисълта, че човекът е прекарал цял ден в Лудницата, на нейното работно място, и че Джийни замалко не го е отвела в апартамента си. Джийни й обясни, че е сигурна, че Стив не е истинският извършител. По-късно обаче съжали, задето се обади — можеше да се сметне като опит за влияние върху свидетел. Не че това би променило кой знае какво. Лайза ще погледне редицата млади мъже и или ще види в нея този, който я бе изнасилил, или няма да го види. В това поне не можеше да сбърка.
	Джийни бе говорила и с майка си. Пати била там с тримата си сина и майка й оживено разказваше как децата припкали из коридорите. За щастие тя сякаш бе забравила, че се е настанила в „Бела Виста“ едва вчера. Говореше така, като че ли живееше там от години и упрекна Джийни, че не я навестява по-често. След разговора Джийни се почувства по-добре.
	— Как беше морският костур? — попита я Берингтън, прекъсвайки мислите й.
	— Много вкусен. И крехък.
	Той приглади веждите си с върха на показалеца. На Джийни изведнъж й се стори, че жестът е израз на задоволство от самия себе си.
	— Сега ще ти задам един въпрос и ти ще ми отговориш честно. — Той се усмихна, за да й подскаже да не го взима насериозно. — Обичаш ли десерт?
	— Приличам ли ти на жена, която би отказала такова нещо?
	Той поклати глава.
	— Доколкото разбирам, при теб има съвсем малко неща, които премълчаваш.
	— Май има нещо вярно. Често ме наричат нетактична.
	— И това ли е най-големият ти недостатък?
	— Вероятно бих се справила с него, ако му обръщах внимание. А какъв е твоят най-голям недостатък?
	Берингтън отговори без колебание:
	— Влюбването.
	— Това недостатък ли е?
	— Да, ако го правиш често.
	— Или, доколкото разбирам, ако го правиш с повече от един човек.
	— Може би трябва да пиша на Лорейн Логън и да я помоля за съвет.
	Джийни се засмя, но не искаше да прехвърля разговора върху Стивън.
	— Кой е любимият ти художник? — запита го тя.
	— Да видим дали ще познаеш.
	Берингтън беше супер патриот, значи е и малко сантиментален, помисли си тя.
	— Норман Рокуел?
	— Разбира се, че не. — Изглеждаше истински ужасен. — Вулгарен илюстратор! Не, ако можех да си позволя колекционерството, бих си купил американските импресионисти. Зимните пейзажи на Джон Хенри Тахтман. Иска ми се да имам _Белият мост._ А ти?
	— Е, познай.
	Той се замисли за момент.
	— Хуан Миро.
	— Защо?
	— Предполагам, че харесваш дръзките мазки.
	— Близко си. — Тя кимна. — Но не съвсем. Миро е твърде разбъркан. Предпочитам Мондрен.
	— А, да, разбира се. Правите линии.
	— Точно така. Бива те.
	Той сви рамене и Джийни си даде сметка, че мъжът срещу нея вероятно е играл тази игра на отгатване с доста жени.
	Тя натопи лъжичката си в манговото сорбе. Това определено не беше бизнес вечеря. Скоро трябваше да реши твърдо какви да бъдат по-нататъшните й отношения с Берингтън.
	Не бе целувала мъж от година и половина. Откакто Уил Темпъл я бе напуснал, даже не бе си определяла среща с някого. Не че й бе мъчно за Уил — тя вече не го обичаше. Просто бе предпазлива.
	Обаче от този живот на монахиня човек можеше да полудее. Чувстваше липсата на нещо космато до себе си в леглото, липсваха й мъжките миризми — велосипедна смазка, потните тениски и уиски, но повече от всичко й липсваше сексът. Когато чуваше радикалните феминистки да казват, че пенисът е враг, искаше й се да извика: _Говори само за себе си, сестро!_
	Тя вдигна поглед към Берингтън, деликатно заел се с карамелизираните си ябълки. Харесваше този мъж, въпреки мръсната му политика. Той бе умен — а нейните мъже винаги _трябваше_ да бъдат интелигентни — и имаше подход на победител. Уважаваше го заради научните му трудове. Беше строен и в добра форма, вероятно бе опитен и изкусен любовник, имаше и приятни сини очи.
	Но тъй или иначе, бе твърде стар. Обичаше зрели мъже, но не чак толкова.
	Как да му откаже, без да съсипе кариерата си? Най-добрият начин ще бъде да се престори, че взема вниманието му за любезна и бащинска загриженост. Така би могла да избегне удара от рязкото отблъскване.
	Тя отпи от шампанското. Сервитьорът непрекъснато допълваше чашата й и тя не знаеше колко е изпила, но бе доволна, че след това нямаше да шофира.
	Поръчаха кафе. Джийни помоли да й донесат двойно еспресо, надявайки се да се поободри малко. Когато Берингтън плати сметката, двамата се качиха в асансьора, слязоха в подземния паркинг и се настаниха в сребристия му линкълн.
	Берингтън подкара по пристанищния булевард.
	— Ето го градския затвор. — Той посочи приличаща на крепост сграда, заемаща почти цял квартал. — Тук е утайката на обществото.
	Вътре може би е и Стив, помисли си Джийни.
	Как е могло дори да й мине през ума да спи с Берингтън? Не изпитваше никаква топлина към него. Хвана я срам, че дори е обмисляла идеята. Когато той спря пред дома й, тя твърдо каза:
	— Е, Бери, благодаря ти за прекрасната вечеря.
	Дали щеше да й подаде ръка, запита се тя, или щеше да се опита да я целуне? Ако направеше опит да я целуне, щеше да му подложи бузата си.
	Но той не направи нито едно от двете.
	— Телефонът вкъщи е повреден, а аз трябва да се обадя, преди да си легна — каза той. — Може ли да ползвам твоя телефон?
	Можеше ли да отвърне: По дяволите, не, спри и се обади от някоя улична кабина? Изглежда, щеше да се наложи да си има работа с предварително обмислен план.
	— Разбира се — отвърна тя, потискайки въздишката си. — Качи се.
	Запита се дали би могла да избегне кафето.
	Тя излезе от колата и го поведе към верандата. От входа се влизаше в мъничко антре с две врати. Едната водеше към приземния етаж, обитаван от г-н Оливър — пенсиониран докер. Другата, вратата на Джийни, излизаше на стълбище, което водеше до апартамента й на втория стаж.
	Тя смръщи вежди изненадано — нейната врата бе отворена.
	Джийни пое по стълбите. Горе нещо светеше. Странно — бе излязла от къщи, преди да се стъмни.
	Стълбата излизаше право пред хола й. Тя влезе вътре и изпищя.
	Той стоеше до хладилника с бутилка водка в ръка. Бе раздърпан и небръснат и като че ли малко пиян.
	— Какво става? — запита зад нея Берингтън.
	— Сигурността ти не е на ниво, Джийни — каза неканеният гост. — Отворих бравата ти за около десет секунди.
	Берингтън отново се обади:
	— Кой, по дяволите, е този?
	Джийни запита смаяно:
	— Кога излезе от затвора, татко?


>>	11.

	Стаята за разпознаване бе на етажа на килиите.
	В антрето имаше още шестима души на възраст и ръст горе-долу колкото Стив. Сигурно бяха ченгета. Не говореха и избягваха погледа му. Държаха се с него като с престъпник. Искаше му се да им каже: _Хей, момчета, на ваша страна съм, не съм престъпник, невинен съм._
	Всички трябваше да свалят часовниците и бижутата си и да облекат бели хартиени ризи върху дрехите си. Докато се приготвяха, в антрето влезе млад мъж в костюм:
	— Кой от вас е заподозреният, моля?
	— Аз — обади се Стив.
	— Казвам се Лу Танър, общественият защитник — представи се мъжът. — Тук съм, за да видя дали разпознаването протича правилно. Имате ли някакви въпроси?
	— След колко време ще изляза оттук?
	— Ако приемем, че не бъдете разпознат като извършител, след два часа.
	— Два часа! — извика Стив възмутена — Трябва ли пак да се връщам в тая шибана килия?
	— Боя се, че ще се наложи.
	— Исусе Христе!
	— Ще ги помоля да ви уредят пропуска за напускане по възможно най-бързия начин — каза Лу. — Нещо друго?
	— Не, благодаря.
	— Добре. — Той си тръгна.
	Един от надзирателите прекара седмината мъже през една врата и ги накара да се качат на нещо като сцена. Отзад имаше градуирана скала, показваща ръста им, както и номера на мястото в редицата — в случая от едно до десет. Мощна лампа светеше точно над тях, а сцената се отделяше от останалата част на стаята с помощта на екран. Мъжете не можеха да виждат през екрана, но можеха да чуват какво става зад него.
	Не се чуваше нищо, освен стъпки и от време на време мъжки гласове. После Стивън разпозна и дамски стъпки. След миг проговори дълбок глас, който сякаш четеше от нещо или знаеше текста наизуст:
	— Пред вас виждате седем души. Те ще са ви известни само по номера. Ако, който и да е от тези личности ви е направил нещо или е направил нещо във ваше присъствие, бих ви помолил да назовете номера и нищо друго, освен номера. Ако искате да ги накарате да се обърнат кръгом или в профил, те ще сторят това само вкупом. Разпознавате ли някой от тях, който ви е направил нещо или е направил нещо във ваше присъствие?
	Тишина. Нервите на Стив бяха опънати като струни на китара, въпреки увереността, че е невинен.
	Нисък женски глас каза:
	— Той имаше шапка.
	Звучи ми като глас на образована дама, горе-долу на моите години, помисли си Стив.
	Мъжкият глас отвърна:
	— Имаме шапки. Всички ли да си сложат шапки?
	— Беше нещо повече от шапка. Бейзболна шапка.
	В гласа й Стив долови тревога, но също и сигурност. Нямаше намек за грешка. Звучеше му като жена, която казва истината, независимо от смущението си. Почувства се по-добре.
	— Дейв, виж дали имаме бейзболни шапки в онова шкафче.
	Изминаха няколко минути. Стив скърцаше със зъби от нетърпение. Някакъв глас промърмори:
	— Брей, не съм знаел, че тук има всичко… очила, мустаци…
	— Без приказки, моля те, Дейв — каза първият глас. — Това е официална законова процедура.
	Междувременно на сцената се качи ченге и раздаде на всеки от редицата по една шапка.
	От другата страна на екрана долетя женски плач.
	Мъжкият глас повтори същите думи:
	— Разпознавате ли някой, който ви е направил нещо или е направил нещо във ваше присъствие? Ако е така, назовете номера му и нищо друго, освен номера.
	— Номер четири — каза тя, хлипайки.
	Стив се извърна и погледна скалата зад гърба си. Той беше номер четири.
	— Не! — викна Стив. — Това не може да е вярно! Не бях аз!
	Мъжкият глас каза:
	— Номер четири, чухте ли това?
	— Разбира се, че го чух, но не съм го направил аз!
	Останалите мъже от редицата вече слизаха от сцената.
	— За бога! — извика Стив, вперил поглед в матовия екран с разперени встрани ръце. — Как можахте да посочите точно мен? Та аз не знам дори как изглеждате!
	Мъжкият глас от другата страна предупреди:
	— Не казвайте нищо, мадам. Благодаря много за съдействието.
	— Но тук има някаква грешка, не разбирате ли? — извика Стив.
	Появи се надзирателят Спайк.
	— Всичко свърши, синко, хайде да вървим — каза той.
	Стив впери поглед в него. За секунда му се прииска да разбие зъбите на дребния полицай.
	Спайк забеляза блясъка в очите му и изражението на лицето му се втвърди.
	— Хайде сега без глупости. Няма къде да бягаш.
	Той стисна лакътя на Стив като с менгеме. Беше безполезно да протестира.
	Стив се чувстваше смазан, а не знаеше и откъде идва ударът. Раменете му увиснаха, обхвана го безпомощна ярост.
	— Как стана това? — прошепна той. — Как стана?


>>	12.

	— Татко ли? — учудено запита Берингтън.
	Джийни прехапа език. Това бе най-тъпото нещо, което можеше да произнесе: _Кога излезе от затвора, татко?_ Само минути преди това Берингтън бе нарекъл хората зад решетките „утайка на обществото“.
	Почувства се като убита — шефът й бе разбрал, че баща й е професионален крадец. Но още по-лошо бе, че се налагаше Берингтън да се запознае с него. Брадясалото му лице бе изподраскано от падане, дрехите му бяха мръсни, от тях се носеше лека, но неприятна миризма. Джийни изпитваше такъв срам, че не смееше да погледне Берингтън.
	Преди много години тя не се срамуваше от баща си. Точно обратното — с държането си той правеше родителите на другите момичета да изглеждат скучни и безинтересни. Беше хубав и обичаше забавленията — често се връщаше вкъщи с нов костюм, с джобове, пълни с пари. Водеше я на кино, вземаше й нови рокли, сладолед, а мама си купуваше хубава нощница и започваше диета. Но той винаги изчезваше и когато тя стана на около девет години, разбра защо. Тами Фонтен й каза. Никога нямаше да забрави разговора.
	— Роклята ти е ужасна — каза Тами.
	— Носът ти е ужасен — отвърна Джийни остроумно и другите момичета се разсмяха.
	— Твоята майка ти купува дрехи, които са отвратителни.
	— А твоята майка е дебела.
	— Твоят баща е в затвора.
	— Не е.
	— Там е.
	— НЕ Е!
	— Чух татко да казва на мама, докато четеше вестника: _Стараят Пит Ферами май е пак в затвора._
	— Който лъже — на въже, който лъже — на въже! — започна да скандира Джийни, но дълбоко в сърцето си повярва на Тами. Това обясняваше всичко — внезапното богатство и внезапните изчезвания задълго.
	Джийни никога повече не повтори онзи детски разговор. Всеки би могъл да й затвори устата само като спомене за баща й. На девет годишна възраст това означаваше да бъдеш осакатен за цял живот. Винаги когато от училище изчезваше нещо, й се струваше, че всички погледи са насочени към нея. Никога не можа да се отърси от чувството за вина. Ако някоя жена погледнеше в чантичката си и писнеше: „По дяволите, мислех, че тук някъде имаше една десет доларова банкнота“, бузите на Джийни пламваха в яркочервено. Да бъде болезнено честна за нея се превърна в идея фикс — изминаваше цяла миля пеш, за да върне евтина химикалка, ужасена, че ако случайно я види у нея, собственикът й може да каже, че е крадла като баща си.
	И така, ето го сега, застанал пред шефа й — мръсен, небръснат и вероятно без пукнат цент.
	— Това е професор Берингтън Джоунс — каза тя. — Бери, запознай се с баща ми, Пит Ферами.
	Берингтън обаче бе дружелюбно настроен и стисна ръката на баща й.
	— Много ми е приятно да се запознаем, господин Ферами — каза той. — Дъщеря ви е чудесна жена.
	— Не е ли т’ва самата истина? — наду се баща й и се ухили.
	— Е, Бери, вече знаеш семейната тайна — каза тя примирено. — Татко бе осъден и вкаран в затвора за трети път точно в деня, в който се дипломирах от Принстън. Последните осем години прекара там.
	— Можеха да бъдат петнайсет — обади се баща й. — Бяхме въоръжени.
	— Благодаря ти, че го сподели с нас, татко. Това сигурно ще впечатли шефа ми.
	Таткото прие обидено изражение и въпреки неловкото положение, в което я бе поставил, тя почувства жал. Слабостта му вредеше колкото на него, толкова и на семейството му. Той бе една от грешките на природата. Великата система, която възпроизвеждаше човешката раса — извънредно сложният ДНК механизъм, който Джийни изучаваше, — бе програмирана да прави всеки човек малко по-различен от другия. Беше нещо подобно на копирмашина с предварително въведена грешка. Понякога резултатите бяха добри — Айнщайн, Луис Армстронг, Андрю Карнеги. Но понякога излизаше и Пит Ферами.
	Джийни трябваше бързо да се отърве от Берингтън.
	— Ако искаш да се обадиш. Бери, можеш да ползваш телефона в спалнята.
	— О, не, ще мина и без обаждане — отвърна той.
	_Слава богу!_ — облекчено помисли тя.
	— Е, благодаря ти за чудесната вечер. — Джийни протегна ръка.
	— За мен бе удоволствие. Лека нощ. — Той непохватно стисна ръката й и излезе.
	Джийни се обърна към баща си.
	— Какво стана?
	— Излязох по-рано за добро поведение. Сега съм свободен. И естествено първото нещо, което ми се прииска да видя, бе малкото ми момиченце.
	— Но не и преди да изкараш един тридневен запой.
	Бе толкова очебийно неискрен, че чак я заболя. Усети познатото чувство на надигащия се в нея гняв. Защо, по дяволите, нямаше баща като всички останали?
	— Хайде, бъди добричка — помоли я той.
	Гневът й се оттече в тъга. Никога не бе имала истински баща и никога нямаше да има.
	— Дай тази бутилка — каза тя. — Ще направя кафе.
	Той неохотно й подаде водката и тя я сложи обратно в хладилника. После наля вода в кафеварката и я включи.
	— Изглеждаш ми по-възрастна — изтърси невинно той. — Виждам бели косъмчета в косата ти.
	— Много ти благодаря. — Тя сложи чаши, сметана и захар.
	— И майка ти рано побеля.
	— Винаги съм мислела, че причината за това си бил ти.
	— Ходих при нея — въздъхна той, леко възмутен. — Но тя вече не живее там.
	— Сега е в „Бела Виста“.
	— Така ми каза и съседката, госпожа Мендоса. Тя ми даде и твоя адрес. Не ми харесва, че майка ти се намира на такова място.
	— Тогава изкарай я оттам! — избухна Джийни. — Тя все още е твоя жена. Намери си работа, наеми някой поносим апартамент и започвай да се грижиш за нея.
	— Знаеш, че не мога да го направя. И никога не съм могъл.
	— Тогава не ме критикувай!
	— Нищо не съм казал за теб, сладка моя — заоправдава се той. — Просто споменах, че не ми е приятно майка ти да се намира в такава институция, това е.
	— И на мен не ми е приятно, а също и на Пати. Опитваме се да съберем пари, за да я измъкнем оттам. — Джийни усети внезапен прилив на безсилие и с мъка сдържа сълзите си. — По дяволите, татко, положението е достатъчно сериозно и без твоето мрънкане.
	— Добре де, добре — каза примирително той.
	Джийни преглътна с усилие. _Не трябваше да му позволявам да подхожда към мен по този начин._ И промени темата.
	— А сега какво ще правиш? Имаш ли някакви планове?
	— Ще се поогледам малко наоколо.
	Искаше да каже, че ще поразузнае дали няма някое място за ограбване. Джийни не отвърна нищо. Той беше крадец и тя не можеше да го промени.
	— Може би ще отделиш някой и друг кинт като за начало? — Баща й се изкашля.
	Това отново я ядоса.
	— Ще ти кажа какво ще направя — каза тя с твърд глас. — Ще ти дам възможност да се изкъпеш и избръснеш, а през това време ще хвърля дрехите ти в пералнята. Ако държиш ръцете си далеч от водката, ще ти забъркам и яйца. Можеш да заемеш от мен някоя пижама и ще спиш на дивана. Но няма да ти дам нито цент в брой. Мъча се като грешник да намеря парите, за да платим и да преместим мама на някое друго място, където ще се държат с нея като с човешко същество, така че не разполагам с нито един излишен долар.
	— Добре, сладурчето ми — каза той, заемайки мъченическа поза. — Разбирам.
	Тя го погледна. След като бъркотията, гневът и съжалението преминаха, у нея остана само копнеж. С цялото си сърце й се искаше той да се грижи сам за себе си, да остане на едно място повече от няколко седмици, да си намери нормална работа, да бъде любящ, грижовен и стабилен. Цялото й същество копнееше за истински баща. А знаеше, че желанието й никога, никога нямаше да се сбъдне. В сърцето й имаше място за татко, но то щеше да си остане празно завинаги.
	Телефонът иззвъня.
	Джийни го вдигна.
	— Ало?
	Беше Лайза, гласът й бе разстроен.
	— Джийни, това беше той!
	— Кой? Какво?
	— Оня, дето го арестуваха с теб. Посочих го в редицата за разпознаване. Той е, който ме изнасили. Стивън Логън.
	— Той те е изнасилил! — възкликна Джийни смаяно. — Сигурна ли си?
	— Няма никакво съмнение, Джийни — отговори Лайза. — О, божичко, беше ужасно отново да го погледна в лицето. Отначало не казах нищо, защото той изглеждаше по-различно без шапка. После ченгетата накараха всички да си сложат бейзболни шапки и тогава разбрах, че това със сигурност е той.
	— Лайза, не може да бъде — паникьоса се Джийни.
	— Какво искаш да кажеш?
	— Всичките му тестове сочат обратното. Освен това прекарах доста време с него, а имам добра интуиция.
	— Но аз го _познах_. — Гласът на Лайза прозвуча раздразнено.
	— Смаяна съм. Не мога да разбера какво става.
	— Това разбива теорията ти, нали? На теб ти беше необходимо единият близнак да е добър, а другият — лош.
	— Да, но едно изключение не може да разбие цяла теория.
	— Съжалявам, че проектът ти е заплашен.
	— Това не е причината, която ме кара да твърдя, че не е той — въздъхна Джийни. — О, по дяволите, може би точно тази е. Вече не знам. Къде се намираш в момента?
	— У дома.
	— Добре ли си?
	— Да, след като съм сигурна, че оня е в затвора.
	— Изглеждаше толкова приятен.
	— Миш ми разкри, че те били най-лошите. Изглеждали съвършено нормални външно, били най-умни, най-безскрупулни и изпитвали голяма наслада от страданията на жените.
	— Божичко!
	— Аз си лягам, защото съм капнала. Просто исках да ти кажа. Как мина вечерта ти?
	— Горе-долу. Утре ще ти разкажа.
	— Все още искам да дойда с теб до Ричмънд.
	Джийни имаше намерение да вземе Лайза със себе си, за да й помогне при тестовете с Денис Пинкър.
	— Мислиш ли, че ще можеш?
	— Да, ще ми се да продължа да живея нормално. Не съм болна и нямам нужда от възстановяване.
	— Денис Пинкър сигурно ще е точен двойник на Стивън Логън.
	— Знам, ще го преживея.
	— Е, щом си толкова сигурна…
	— Утре ще ти се обадя рано.
	— Добре. Лека нощ.
	Джийни седна тежко на дивана. Възможно ли е приятният характер на Стивън да е само една маска? Ако е така, изобщо не ме бива да преценявам хората, укори се тя. А сигурно и за учен не ставам — може би всички еднояйчни близнаци ще се окажат и еднакви престъпници. Въздъхна.
	Престъпният елемент от собственото й семейство седна до нея.
	— Тоя професор е готин пич, но е сигурно по-стар от мен! — каза бащата. — Имаш ли си нещо с него?
	— Банята се намира там, татко — прекъсна го Джийни, бърчейки нос.


>>	13.

	Стив отново се намираше в стаята за разпити с жълтите стени. Двата фаса още се мъдреха в пепелника. Стаята не бе променена, но той беше. Преди три часа Стив бе уважаващ законите гражданин, неизвършил никакво по-сериозно престъпление от това да кара със сто километра в час при ограничение деветдесет. А сега бе обвинен в изнасилване и на това отгоре разпознат от жертвата. Бе попаднал в конвейера на правораздавателната машина. Беше престъпник. Независимо от това колко пъти си повтаряше, че не е извършил нищо лошо, не можеше да се отърси от чувството за безполезност и срам.
	Вече бе говорил с детективката, сержант Делауеър. Сега влезе друг детектив, мъж, пъхнал под мишница синя папка. Бе висок колкото Стив, но много по-едър и с далеч по-широки рамене, със стоманеносива, късо подстригана коса и четинести мустаци. Той седна и извади пакет цигари. Без да каже дума, запали и пусна клечката в пепелника. После отвори папката. В нея имаше друга бланка:
F>
	ОБЛАСТЕН СЪД НА МЕРИЛЕНД ПРИ………………
					(Град/Окръг)
F$
	Горната половина на бланката бе разделена на две колони със заглавие ИЩЕЦ и ОТВЕТНИК. Малко по-долу пишеше:
C>
#	ОБВИНИТЕЛЕН АКТ
C$
	Ченгето започна да попълва бланката все още безмълвно. Написа няколко думи, после повдигна белия лист и провери всяко от прикрепените отдолу индигови копия — зелено, жълто, розово и кафяво.
	Четейки обратно, Стив видя, че името на жертвата е Лайза Маргарет Хокстън.
	— Как изглежда? — попита той.
	Детективът вдигна поглед към него.
	— Затваряй си шибаната човка! — отвърна мъжът, дръпна от цигарата и продължи да пише.
	Стив се почувства унизен. Този човек го обиждаше и той бе безсилен да направи каквото и да било. Това бе следващият етап в процеса на унижаването му — трябваше да го накарат да се почувства незначителен и безпомощен.
	Ченгето започна да попълва обвинението. В графа номер едно той записа неделната дата, после _в университета „Джоунс Фолс“, Балтимор, МД_. Под това изписа _Изнасилване, 1-а степен._ В следващата графа отново отбеляза мястото и датата, а след него _Нападение с цел изнасилване._
	После взе един лист и добави още обвинения — Телесни повреди и содомия.
	— Содомия? — изненада се Стив.
	— Затваряй си шибаната човка!
	Стив беше готов до го удари. Това е нарочно, каза си той. Тоя тип иска да ме провокира. Ако го ударя, тогава той ще има извинение да извика още трима и ще ме рита, докато се одрискам. Дръж се, дръж се!
	Като свърши с писането, детективът обърна двете бланки и ги плъзна по масата към Стив.
	— Здравата си загазил, Стив. Бил си, изнасилил си и си се гаврил с момиче…
	— Не, не съм.
	— Затваряй си шибаната човка!
	Стив прехапа устни и млъкна.
	— Ти си боклук. Ти си лайно. Почтен човек дори не би искал да се намира в една стая с теб. Ти си бил, изнасилил си и си се гаврил с момиче. Знам, че не ти е за първи път. Правиш го от известно време насам. Хитър си, добре планираш нещата и досега все ти се е разминавало. Но този път те пипнаха. Жертвата те идентифицира. Другите свидетели казват, че са те видели около местопрестъплението по същото време. След около час, веднага след като сержант Делауеър вземе заповед за задържане от дежурния съдия, ще те заведем в болницата „Мърси“, ще ти направим кръвна проба, ще ти вземем проба от срамните косми и ще ти покажем, че твоята ДНК съвпада с тази, взета от вагината на жертвата.
	— За колко време се прави ДНК тест?
	— Затваряй си шибаната човка! Ти си свършен, Стив. Знаеш ли какво ще стане с теб?
	Този път Стив премълча.
	— Наказанието за изнасилване първа степен е доживотен затвор. Отиваш в пандиза и знаеш ли какво ще стане там? Ще разбереш какъв е вкусът на гозбата, която опита онова момиче. Младо и хубаво момче като теб? Че какъв е проблемът? Ще те скъсат от бой, ще те изнасилят и ще се гаврят с теб. Ще се почувстваш така, както Лайза се е чувствала. Само дето при теб ще продължи дълги, дъ-ълги години.
	Той млъкна, взе пакета цигари и предложи на Стив.
	Изненадан, Стив поклати глава.
	— Между другото аз съм детектив Брайън Аластън. — Той запали цигара. — Не знам защо ти казвам всичко това, но все пак има начин да подобриш положението си.
	Стив присви заинтригуван очи. Сега пък какво щеше да последва?
	Детектив Аластън се изправи, заобиколи масата и седна на ръба й, присвил крак. Свойски се наведе над Стив. Гласът му прозвуча тихо:
	— Нека ти обясня. Изнасилването е вагинално сношение с използване на сила или заплаха за използване на сила против желанието и без съгласието на жената. За да бъде изнасилването първа степен, трябва да има утежняващи вината обстоятелства, като например отвличане, обезобразяване или изнасилване от двама или повече души. Наказанието за изнасилване втора степен е по-малко. Сега. Ако ти успееш да ме убедиш, че това, което си извършил, е само втора степен, ще си направиш една голя-яма, преголяма услуга.
	Стив не отвърна нищо.
	— Искаш ли да ми разкажеш как е станало?
	Най-сетне Стив проговори.
	— Затваряй си шибаната човка! — каза той спокойно.
	Аластън отреагира много бързо. С рязко движение се смъкна от масата, сграби момчето за ризата, вдигна го от стола и го запокити. Главата на Стив се отметна назад и се удари глухо в стената.
	Той замръзна, стиснал юмруци по шевовете на панталона. Дръж се, каза си. Не отвръщай на удара! Детектив Аластън беше с наднормено тегло, не бе във форма и Стив разбра, че може за нула време да го просне на земята. Но трябваше да се сдържи. Единственото нещо, за което можеше да се хване, бе своята невинност. Ако посегнеше на ченге, независимо от това как е бил предизвикан, щеше да бъде обвинен в престъпление. И тогава всичко отиваше по дяволите. Щеше да изгуби самообладание, ако чувството за справедлив гняв не го крепеше. Затова застина на място, стиснал зъби, докато Аластън го дръпна към себе си и отново го блъсна в стената — втори път, трети път, четвърти…
	— Да не съм те чул още веднъж да говориш така, дрисльо такъв! — изсъска му той.
	Стив усети как яростта му утихна. Даже не го болеше. Това е театър, даде си сметка той. Аластън играеше роля, при това лошо. Той бе лошото ченге, а Миш — доброто. След малко тя щеше да влезе, да му предложи кафе и да се престори, че е загрижена за него. Но целта й щеше да бъде същата — да накара Стив да признае, че е изнасилил жената Лайза Маргарет Хокстън, която никога не бе виждал.
	— Дай да не дрънкаме повече глупости, детектив — каза той.
	— Знам, че си мъжки кучи син, но от ноздрите ти се подават косъмчета и си знаеш, че ако бяхме на някое друго място и този пищов го нямаше на кръста ти, щях да ти спукам задника от бой. Така че хайде да не се доказваме един на друг, а?
	Аластън изглеждаше изненадан. Без съмнение бе очаквал Стив да е твърде уплашен, за да отговори. Той пусна ризата му и се приближи към вратата.
	— Казаха ми, че си тарикатче — започна той. — Е, добре, нека ти кажа какво ще направя, за да повиша образованието ти. Пак ще се върнеш за известно време в килията, но този път ще имаш компания. Разбираш ли, има четиридесет и една празни килии, но те някак си стават неизползваеми, затова ще се наложи да поживееш с тип на име Рупърт Бутчър*, известен като Порки. Мислиш се за побойник, ама той е по-голям побойник от теб. Идва от здрав тридневен запой, затова сега го боли главата. Снощи, някъде по времето, когато ти си палил огън в спортната зала и си тикал мръсната си пишка в Лайза Хокстън, Порки Бутчър е намушкал любовницата си с градинска вила. Няма начин да не си допаднете. Да вървим.
	[* Касапов. — Б.пр.]
	Стив се уплаши. Всичкият му кураж се изтече като вода от вана, когато й дръпнеш запушалката. Почувства се победен и беззащитен. Детективът го бе унизил дори без да го заплашва особено, но една нощ, прекарана с някакъв психопат, бе нещо наистина опасно. Тоя образ Бутчър вече бе извършил убийство — ако бе способен на адекватно мислене, сигурно щеше да се досети, че нищо няма да изгуби, ако извърши още едно.
	— Чакай малко — каза Стив с треперещ глас.
	Аластън бавно се извърна.
	— Ако си призная, ще получа ли самостоятелна килия?
	По лицето на детектива се изписа облекчение.
	— Разбира се. — Гласът му изведнъж бе станал дружелюбен.
	Смяната на тона накара Стив да пламне от възмущение.
	— Но ако не призная. Порки Бутчър ще ме убие.
	Аластън разпери ръце в безпомощен жест.
	Стив усети как страхът му се превръща в омраза.
	— В такъв случай, детектив — каза той, — можеш да вървиш на майната си.
	По лицето на Аластън отново се изписа изненада.
	— Копеле такова! — ревна той. — След два часа ще видим дали ще си пак толкова оперен. Хайде!
	Той заведе Стив до асансьора и го съпроводи до килийния блок. Спайк беше още там.
	— Сложи тоя плужек заедно с Порки — каза му Аластън.
	Спайк вдигна вежди:
	— Брей, толкова ли е зле?
	— И между другото — Стив има кошмари.
	— Така ли?
	— Ако го чуеш да вика, не се безпокой — той просто сънува.
	— Разбирам — отговори Спайк.
	Аластън си тръгна и Спайк отведе Стив до килията му.
	Порки лежеше на нара. Бе висок горе-долу колкото Стив, но много по-тежък. Приличаше на културист, претърпял автомобилна катастрофа — нашарената с петна от кръв тениска се изпъваше по изпъкналите мускули. Лежеше по гръб, с глава към дъното на килията и увиснали до пода крака. Той отвори очи, когато Спайк бутна Стив вътре.
	После вратата издрънча и Спайк я заключи.
	С полуотворени очи Порки се взираше в Стив.
	Известно време Стив също го гледа.
	— Приятни сънища — обади се отвън Спайк.
	Порки отново затвори очи.
	Стив се отпусна на пода, облегна гръб на стената и загледа как Порки спи.


>>	14.

	Берингтън Джоунс се прибра вкъщи. Чувстваше разочарование и в същото време облекчение. Бе като диетик, който по целия път към сладкарницата се бори с изкушението и изведнъж вижда, че тя е затворена. Усещаше, че се е измъкнал на косъм от нещо, което не е трябвало да прави.
	Така или иначе, не беше сторил и крачка към решаването на проблема с проекта на Джийни и с това, което можеше да се разкрие. Вероятно трябваше повече да я разпитва, а не да се забавлява. Намръщи се, паркира колата и влезе вътре.
	Къщата бе тиха — домашната помощничка Мариан сигурно си бе легнала. Отиде в кабинета си и провери телефонния секретар. Имаше записано едно обаждане.
	— Професоре, тук е сержант Делауеър от отдел „Сексуални престъпления“. Сега е понеделник вечерта. Ще се радвам, ако днес ми окажете съдействие. — Берингтън присви рамене. Бе направил малко повече от това да потвърди, че Лайза Хокстън работи в Лудницата. Гласът продължи: — Тъй като сте работодател на госпожица Хокстън и изнасилването е станало в университетското градче, длъжна съм да ви уведомя, че тази вечер арестувахме един мъж. Всъщност днес той е бил обект на изследвания във вашата лаборатория. Името му е Стивън Логън.
	— Исусе! — откъсна се от устните на Берингтън.
	— Жертвата го посочи при разпознаването, затова съм сигурна, че ДНК тестът ще потвърди, че престъпникът е той. Моля, предайте тази информация, на когото сметнете за необходимо в университета. Благодаря ви.
	— Не! — каза Берингтън и се тръшна тежко на стола зад бюрото. — Не — повтори той по-тихо.
	После заплака.
	След малко, все още плачейки, стана и затвори вратата към кабинета, страхувайки се, че камериерката може да влезе. После се върна на бюрото и зарови лице в дланите си.
	Стоя така доста време.
	Когато и последните следи от сълзи изсъхнаха по бузите му, вдигна слушалката и се обади на телефон, чийто номер знаеше наизуст.
	— Моля те, Господи, не телефонен секретар, моля те! — каза той на глас, заслушан в звъненето оттатък.
	Отговори млад мъж:
	— Ало?
	— Аз съм — каза Берингтън.
	— Хей, как си?
	— Съсипан.
	— О! — Гласът прозвуча виновно.
	Ако Берингтън бе изпитвал някакви съмнения, тази виновна нотка ги помете.
	— Знаеш защо ти се обаждам, нали?
	— Кажи.
	— Не си играй с мен, моля те. Говоря за неделя вечерта.
	Младият мъж въздъхна.
	— Добре.
	— Проклет глупак! Ти си ходил в университетското градче, нали? Ти… — Усети се, че не бива да говори много по телефона. — Ти пак си го направил.
	— Съжалявам… Как разбра?
	— Отначало не те подозирах. Мислех, че си напуснал града. После арестуваха един, който прилича много на теб.
	— Брей! Това означава, че аз…
	— Ти си извън опасност.
	— Какъв късмет! Слушай…
	— Какво?
	— Няма да кажеш на никого, нали? Ни на полицията, нито на някой друг.
	— Не, няма да кажа на никого — каза Берингтън с натежало сърце. — Можеш да разчиташ на мен.


>	Вторник

>>	15.

	В Ричмънд се чувстваше атмосферата на отминало величие и Джийни си каза, че родителите на Денис Пинкър се вписват идеално в нея. Шарлот Пинкър, червенокоса жена с напръскано с лунички лице и облечена в шумяща копринена рокля, имаше излъчване на великосветска дама от Вирджиния, въпреки че живееше в дървена къща на тясна уличка. Каза, че е на петдесет и пет, но според Джийни бе по-близо до шейсетте. Съпругът й, към когото тя се обръщаше, наричайки го Майоре, беше приблизително на същата възраст, но у него се усещаше небрежността и флегматичността на отдавна пенсионирал се мъж. Той намигна тарикатски на Джийни и Лайза и попита:
	— Момичета, няма ли да пийнете по един _коктейл_?
	Жена му имаше рафиниран южняшки акцент и гласът й звучеше малко височко, като че ли непрекъснато държеше речи.
	— Боже милостиви. Майоре, десет часът сутринта е!
	Той я изгледа невинно:
	— Просто исках да дам добро начало на купона.
	— Туй не ти е купон… Тези дами са дошли да ни _изучават_. Поради това, че _нашият син_ е убиец.
	Тя каза нашият син, забеляза Джийни, но това не означаваше кой знае какво. Пак може да е осиновен. С нетърпение чакаше да узнае кои са родителите на Денис Пинкър. Ако Пинкърови признаеха, че той е осиновен, щеше да се реши половината от пъзела. Но трябваше да бъде внимателна. Това бе деликатен въпрос. Ако го зададе изведнъж, те най-вероятно щяха да излъжат. Наложи си да изчака подходящия момент.
	Нямаше търпение да види как изглежда. Дали беше двойник на Стивън Логън или не? Взираше се настойчиво в снимките, поставени в евтини рамки и пръснати навсякъде из малкия хол. Всички бяха правени преди много години. Бяха снимали малкия Денис в проходилка, качен на триколесен велосипед, облечен в бейзболни доспехи и как се здрависва с Мики Маус в Дисниленд. Нямаше снимки като юноша. Без съмнение родителите искаха да си спомнят невинното момченце, преди то да се бе превърнало в осъден убиец.
	Шарлот и Майора бяха вече попълнили няколко въпросника предварително и сега всеки един от тях трябваше да бъде интервюиран за около час. Лайза заведе Майора в кухнята, а Джийни остана с Шарлот в хола.
	Джийни имаше проблеми със съсредоточаването върху рутинните въпроси. Съзнанието й непрекъснато се връщаше към Стив в затвора. Все още смяташе за невъзможно той да се окаже изнасилвач. И не само за това, че предположението разбиваше теорията й. Тя харесваше момчето — беше находчиво и интересно, изглеждаше добро. Освен това имаше и уязвимо място — едва не изпадна в шок, когато научи, че има близнак — психопат. В онзи миг на Джийни й се прииска да го прегърне и да го успокои.
	Когато попита Шарлот дали някой друг член от семейството й е имал проблеми със закона, дамата спря високомерния си поглед на Джийни и проточи:
	— Мъжете от семейството ми винаги са били ужасно буйни. — Пое въздух през издутите си ноздри: — По рождение съм Марлоу, а ние сме семейство с твърде гореща кръв.
	Това предполагаше, че Денис не е осиновен или пък осиновяването му не е официално оформено. Джийни скри разочарованието си. Дали Шарлот щеше да отрече, че Денис има брат — близнак?
	Въпросът трябваше да бъде зададен. Джийни преглътна и запита:
	— Госпожо Пинкър, вероятно ли е Денис да има брат близнак?
	— Не.
	Отговорът бе точен — никакво възмущение, никакви крясъци — съдържаше факт и нищо повече.
	— Сигурна ли сте?
	Шарлот се засмя.
	— Скъпа, това навярно е единственото нещо, за което една майка няма да сгреши!
	— Определено не е бил осиновен?
	— Носих това дете в утробата си, нека Бог ми прости.
	Настроението на Джийни помръкна. Шарлот Пинкър би излъгала с по-голяма лекота, отколкото Лорейн Логън, каза си Джийни. Но така или иначе странен и стряскащ бе фактът, че и двете отричаха възможността синовете им да са близнаци.
	Бе настроена песимистично, когато се сбогуваха с Пинкърови и си тръгнаха. Имаше чувството, че щом види Денис, той няма изобщо да прилича на Стив.
	Взетият под наем форд бе паркиран отвън. Джийни бе облякла рокля без ръкави, а върху нея — сако за авторитет. Климатикът на форда бълваше прохладен въздух. Джийни свали чорапогащника си и окачи сакото си на закачалката отзад. После седна зад волана и подкара. Докато излизаха на магистралата на път за затвора, Лайза прошепна:
	— Безпокои ме мисълта, задето си мислиш, че съм разпознала не този, когото трябва.
	— И мен ме безпокои — отвърна прямо Джийни. — Но знам, че не би го направила, ако не беше сигурна.
	— Но откъде ти си толкова уверена, че греша?
	— Просто имам силно чувство, че това не е Стив Логън.
	— Струва ми се, че трябва да претеглиш чувството си срещу сигурността на очевидец и да повярваш на очевидеца.
	— Знам. Но гледала ли си оня филм на Алфред Хичкок? Понякога го пускат по кабелната телевизия.
	— Знам какво ще кажеш. Филмът, дето четирима души са очевидци на катастрофа и всеки от тях е видял нещо различно от останалите.
	— Това обижда ли те?
	— Би трябвало — въздъхна Лайза, — но твърде много си падам по теб, за да ти се сърдя за такива неща.
	Джийни се пресегна и стисна ръката й.
	— Благодаря.
	Дълго мълчаха, после Лайза отрони:
	— Никак не обичам, когато хората си мислят, че съм слаба.
	Джийни смръщи вежди изненадано.
	— Аз не мисля така!
	— Да, но повечето хора го мислят. Това е, защото съм дребна и имам сладък малък нос, напръскан с лунички.
	— Е, вярно е, че нямаш вид на _борбена_.
	— Но съм. Живея сама и сама се грижа за себе си. Имам постоянна работа и никой не се ебава с мен. Или поне така си мислех до неделя… Сега вече ми се струва, че хората са прави — _аз съм_ слаба. Изобщо не мога да се грижа за себе си. Всеки психопат от улицата може да ме хване, да опре нож в гърлото ми, да прави с тялото ми каквото си иска и да остави спермата си в мен.
	Джийни извърна глава и я погледна. Лицето на Лайза бе пребледняло от вълнение. Това е добре, каза си Джийни, нека излее мъката си.
	— Не си слаба — каза тя.
	— _Ти_ не си слаба — отвърна й Лайза.
	— При мен е обратното. Хората си мислят, че съм неуязвима. Тъй като съм висока метър и осемдесет, имам обичка на носа и заплашителен вид, си мислят, че никой не може да ми направи нищо.
	— Видът ти не е заплашителен.
	— Не съм сляпа.
	— И кой мисли, че си неуязвима? Аз не мисля.
	— Управителката на „Бела Виста“, домът, където е настанена мама. Тя ми каза, и то съвсем направо: _Майка ви няма да доживее шейсет и пет години._ Просто ми го изтърси, без да се замисли. _Знам, че предпочитате да бъда честна с вас_, ей така ми каза. Исках да й отвърна, че след като нося обичка на носа, съвсем не означава, че нямам никакви чувства.
	— Миш Делауеър каза, че сексът всъщност не вълнува особено изнасилвачите. Това, което им доставя удоволствие, е да упражнят властта си над жената, да покажат, че са над нея, да я уплашат и пребият от бой. Затова избират такива, които им се струва, че лесно се плашат.
	— А кой не би се изплашил?
	— Да, ама не избра теб, нали? Ти сигурно щеше да го смачкаш.
	— И сега бих го направила с удоволствие.
	— Както и да е, ти щеше да се съпротивляваш по-силно от мен и нямаше да бъдеш толкова безпомощна, толкова ужасена. Затова не е избрал теб.
	Джийни разбра накъде бие този разговор.
	— Лайза, това може и да е така, но от туй изнасилването не се превръща в твой фал. Никой не може да те обвини в нищо ни на йота. Все едно че си претърпяла автомобилна катастрофа. На всеки може да се случи.
	— Права си — каза приятелката й.
	Изминаха около десет мили по междущатската магистрала, после свърнаха по второстепенен път, на чиято табела пишеше „Наказателна колония Грийнууд“. Това бе старомоден затвор — група сгради от сив камък, заобиколени от високи стени и бодлива тел. Оставиха колата в сянката на едно дърво на паркинга за посетители. Джийни облече сакото си, но чорапогащника заряза в автомобила.
	— Готова ли си за срещата? — попита тя. — Денис ще прилича точно на оня тип, който те изнасили, освен ако методологията ми е изцяло погрешна.
	— Готова съм. — Лайза кимна мрачно.
	Главният портал се отвори, за да пропусне снабдителски камион, и двете влязоха, без да ги спрат. Охраната не е много затегната, заключи Джийни. Очакваха ги. Някакъв офицер провери документите им и ги съпроводи през напечен от слънцето двор, където няколко чернокожи младежи в затворнически дрехи играеха баскетбол.
	Административната сграда бе климатизирана. Поканиха ги в офиса на директора Джон Темойн. Той бе облечен в риза с къс ръкав и връзка, а пепелникът му бе пълен с угарки от пури. Джийни се ръкува с него.
	— Аз съм доктор Джийн Ферами от университета „Джоунс Фолс“.
	— Как сте, Джийн?
	Явно Темойн бе от онези мъже, на които бе трудно да наричат жените по фамилно име.
	— А това е моята помощничка, госпожица Хокстън. — Джийни нарочно не му каза малкото име на Лайза.
	— Здрасти, сладур.
	— Обясних целта на посещението ни още в писмото ми до вас, господин директор, но ако имате още въпроси, с удоволствие ще ви отговоря.
	Джийни все пак трябваше да го каже, въпреки че умираше от нетърпение да зърне Денис Пинкър.
	— Предупреждавам ви, че Пинкър е буен и опасен човек — каза Темойн. — Знаете ли подробности по извършеното от него престъпление?
	— Доколкото си спомням, той се нахвърлил върху жена, с цел да я изнасили в някакво кино и я убил, когато тя му оказала съпротива.
	— Горе-долу е така. Станало е в стария салон на кино „Елдорадо“ в Грийнбърг. Давали някакъв филм на ужасите. Пинкър слязъл в сутерена и изключил електричеството. После, когато всички хукнали панически навън, той търчал из тълпата и опипвал момичетата.
	Джийни и Лайза стреснато се спогледаха. Почти същото се бе случило и в УДФ в неделя. Диверсията бе предизвикала объркване и паника и извършителят се бе възползвал от нея. И в двата сценария имаше лек намек за извратена юношеска фантазия — опипването на момичетата в потъналия в тъмнина киносалон и гледането на изпадналите в паника голи жени в съблекалнята. Ако Стив Логън бе еднояйчен близнак на Денис, то и престъпленията им бяха извършени по почти един и същи начин.
	Темойн продължи:
	— Една от жените необмислено решила да му окаже съпротива и той я удушил.
	Джийни избухна веднага.
	— А ако беше опипал вас, господин директор, вие нямаше ли _необмислено_ да се опитате да му окажете съпротива.
	— Аз не съм момиче — отвърна Темойн с вид на човек, току-що изиграл най-силния си коз.
	Лайза тактично се намеси:
	— Трябва да започваме, доктор Ферами. Имаме много работа.
	— Права си.
	— Обикновено със затворниците се разговаря през решетка — обясни Темойн. — Вие специално настояхте да бъдете в една стая с него и аз имам заповед отгоре да ви разреша. Въпреки това настоявам да помислите още веднъж. Той е буен и опасен престъпник.
	Сърцето на Джийни затрептя от тревога, но външно тя остана съвсем хладна.
	— С нас през цялото време ще има въоръжен пазач.
	— Разбира се, че ще има. Но щях да се чувствам много по-спокоен, ако между вас и затворника имаше решетка. — Той се ухили неприятно. — Не е задължително човек да е психопат, за да не устои на изкушението да пипне две такива привлекателни момичета като вас.
	Джийни рязко се изправи.
	— Много съм задължена за загрижеността ви, господин директор, но имаме да свършим някои работи, като например вземане на кръвна проба, правене на снимки на затворника и други неща, които не могат да се правят през решетки. Освен това някои части от интервюто ни са интимни и мислим, че само ще развалим резултата от него, ако оставим помежду ни каквато и да е бариера.
	— Е, добре, дано се оправите. Ще ви придружа до килиите.
	Те прекосиха нажежения двор и влязоха в двуетажна бетонна сграда. Охраната отвори желязната врата и ги въведе вътре, където бе също толкова горещо, колкото и отвън.
	— Оттук нататък грижата за вас ще има Робинсън — каза Темойн. — Ако нещо ви потрябва, момичета, само викнете.
	— Благодаря, господин директор — отвърна Джийни. — Благодаря за съдействието.
	Робинсън бе успокояващо висок чернокож мъж на около трийсет години. В закопчания кобур на кръста му имаше пистолет, а от другата страна висеше внушителна на вид палка. Той ги въведе в малка стая за свиждане с маса и половин дузина столове, наредени един в друг. На масата имаше пепелник, а в ъгъла на стаята — охладителна машинка за вода. Нямаше прозорци.
	— Пинкър ще дойде всеки момент — каза Робинсън.
	Той помогна на Джийни и Лайза да подредят столовете около масата, после всички седнаха.
	Минута по-късно вратата се отвори.


>>	16.

	Берингтън Джоунс се видя с Джим Прус и Престън Барк в „Монокъла“, ресторант близо до сградата на Сената във Вашингтон. Това бе място, където винаги се срещаха познати хора — конгресмени, политически консултанти, журналисти, помощници. Берингтън бе решил, че няма смисъл да се правят на дискретни. И тримата бяха известни, особено сенатор Пруст с плешивата си глава и огромния си нос. Ако бяха седнали в някое забутано ресторантче, репортери можеха да ги засекат и да коментират в печата защо тези трима приятели провеждат срещите си тайно. По-добре да седнат някъде, където ще ги видят поне трийсет души, всеки ще си помисли, че те просто обсъждат поредния ход в бизнеса си.
	Целта на Берингтън беше да запази интереса на „Ландсман“ към сделката. Тя и без това си беше рисково начинание, но намесата на Джийни Ферами го бе направила и опасно. Но другата алтернатива бе да се откажат от мечтите си. Щеше да има само един шанс Америка да се върне към старите си традиции на расово единство. Още не бе твърде късно… Идеята за уважаващ законите, богобоязлив и любящ семейството си бял американец би могла да стане действителност. Да, но те вече бяха по на шейсет, втори такъв шанс едва ли щеше да има.
	Джим Пруст бе голяма личност — гръмогласен и безцеремонен, — но въпреки че често дразнеше Берингтън, обикновено можеше да бъде убеден. Човекът с фините маниери, Престън, бе по за предпочитане, макар че и той бе упорит.
	Берингтън имаше лоши новини за тях, затова веднага след като поръчаха, подхвана:
	— Днес Джийни Ферами е в Ричмънд, за да се види с Денис Пинкър.
	Джим се намръщи:
	— Защо, по дяволите, не я спря?
	Гласът му бе дълбок и грапав от годините, прекарани в крещене на заповеди. Както винаги, невъздържаните му маниери подразниха Берингтън.
	— А какво трябваше да направя, да я вържа ли?
	— Ти си й шеф, нали?
	— Това е университет, Джим, а не шибаната ти казарма.
	— Нека не викаме, момчета — намеси се Престън. Носеше тесни очила с черни рамки, беше с този модел от 1959 и Берингтън бе забелязал, че той отново се връща на мода. — Знаехме, че това рано или късно ще стане. Аз предлагам да вземем инициативата и веднага да си признаем.
	— Да си признаем? — смая се Джим. — Че да не сме извършили нещо нередно?
	— Но хората може да реагират…
	— Нека ти напомня, че когато ЦРУ изкара доклада _Нови насоки в развитието на Съветския съюз_, поради който започна всичко това, самият президент Никсън отбеляза, че туй е най-тревожната новина, идвала от Москва, откакто руснаците разбиха атома.
	— Да, но докладът може да не е бил верен… — възрази Престън.
	— Ние обаче мислехме, че е. Не си ли спомняш колко лесно се плашеха хората в ония времена?
	Берингтън си спомняше много добре. Руснаците имат програма за култивиране на хора, бе съобщило тогава ЦРУ. Възнамерявали да произвеждат съвършени учени, съвършени шахматисти, съвършени атлети и… съвършени войни. Никсън бе заповядал на Военния департамент за медицински изследвания, както се казваше тогава, да създаде паралелна програма и да намери начин за създаване на съвършени американски войници. На Джим Пруст бе възложено да реализира заповедта.
	Той веднага се бе обърнал за помощ към Берингтън, който само преди няколко години бе стреснал всички, особено жена си Виви, със записването си в армията. Точно тогава сред връстниците му бяха започнали да се проявяват антивоенни настроения. Бе заминал на работа във Форт Детрик, във Фредрик, Мериленд, и бе започнал да изучава умората у войника. До първата половина на седемдесетте той вече се бе превърнал във водещ експерт по наследствеността на воинските качества, като например агресивност и издръжливост. Междувременно Престън, който бе останал в Харвард, направи серия от открития, свързани с оплождането у човека. Берингтън го бе убедил да остави университета и да стане част от големия експеримент, започнат от него и Пруст.
	С този момент Берингтън се гордееше най-много.
	— Аз също си спомням колко вълнуващо беше — каза той. — Бяхме начело в тази област на науката, водехме Америка в правилна посока, нашият президент ни бе помолил да свършим това.
	Престън ровеше в салатата си.
	— Да, но времената се промениха. Вече не е никакво извинение да кажеш: „Направих го, защото президентът на Съединените щати ме помоли.“ Хора отиваха в затвора, защото са вършили това, което им е наредил президентът.
	— И какво лошо има? — тросна се Джим. — Та това беше секрет, така е. Но какво има толкова да се _признава_, за бога?
	— Ние продължихме нелегално.
	Джим почервеня под тена си.
	— Пренасочихме проекта в частния сектор.
	Това е обикновена софистика, помисли си Берингтън, но не го каза гласно, за да опровергае Джим. Ония клоуни от Комитета за преизбиране на президента се бяха оставили да ги хванат, че са влизали тайно в хотел „Уотъргейт“ и всички от Вашингтон се разбягаха като уплашени пилци. Престън създаде „Дженетико“ като частна компания с ограничена отговорност, а Джим осигури достатъчно военни контракти, за да я направи финансово жизнеспособна. След известно време клиниките за борба с безплодието станаха толкова доходни, че печалбите спокойно покриваха разходите за научни изследвания без помощта на военните. Берингтън се върна обратно в академичния свят, а Джим от армията се премести в ЦРУ и оттам — в Сената.
	— Не казвам, че не сме били прави, въпреки че някои неща, които вършехме в началото, бяха противозаконни.
	Берингтън не искаше да изправя двамата си приятели един срещу друг. Той се намеси със спокоен глас:
	— Иронията се състои в това, че се оказа невъзможно да се създаде съвършеният американец. Целият проект бе на погрешен път. Естественият начин на възпроизводство бе много неточен. Затова пък проявихме достатъчно ум, за да видим възможностите на генното инженерство.
	— Никой даже не бе _чувал_ тия думи по онова време — изръмжа Джим, режейки пържолата си.
	Берингтън кимна.
	— Джим е прав, Престън. Трябва да се гордеем с това, което постигаме, а не да се срамуваме. Само като си помислиш… Та ние направихме чудеса. Поставихме си за цел да разберем дали някои черти, като интелигентност и агресивност, са генетично заложени. След това идентифицирахме гените, носители на тези черти, и накрая ги имплантирахме на ембрион в епруветка — ами че ние сме на косъм от успеха!
	— Целият клон на хуманната биология работи по същия проблем — скептично го прекъсна Престън.
	— Не съвсем. Ние бяхме по-целенасочени и залагахме много внимателно.
	— Това е вярно.
	По различен начин двамата приятели на Берингтън бяха изпуснали парата. Толкова са предсказуеми, каза си той с топлота — може би всички стари приятели са такива. Джим се бе разпенил, а Престън бе помрънкал. Сега вече сигурно са спокойни и могат да обсъдят проблема с хладен разум.
	— Това ни връща назад към Джийни Ферами — каза Берингтън. — След година или две тя може би ще ни каже как да правим хората агресивни, без да ги превръщаме в престъпници. Последните парченца от мозайката си падат на мястото. Покупката от „Ландсман“ ни предлага възможност да ускорим работата по програмата, а освен това и ще вкара Джим в Белия дом. _Сега не е време да се отдръпваме._
	— Всичко това е много хубаво, — каза Престън, — но сега какво ще правим? Знаете, че „Ландсман“ имат съвет по шибаната етика.
	Берингтън преглътна хапка риба.
	— Първото и най-важно нещо, което трябва да разберем, е, че не сме изпаднали в _криза_, а просто имаме _проблем_ — внушително изрече той. — И този проблем не е „Ландсман“. Счетоводителите им няма да открият истината и сто години да се ровят из бумагите ни. Проблемът ни е Джийни Ферами. Трябва да й попречим да научи още подробности… Поне до понеделник, когато ще подпишем документите по продажбата.
	— Но ти не можеш да й _заповядаш_ — вметна саркастично, Джим, — защото това е университет, а не казарма.
	Берингтън кимна. Сега вече бе накарал и двамата да мислят по начина, по който той искаше.
	— Точно така — каза спокойно. — Не мога да й заповядам. Но има и по-изкусни начини да се манипулира човек от тия, използвани във войската, Джим. Ако вие двамата оставите тази работа в мои ръце, аз ще се оправя с нея.
	Престън обаче не бе доволен:
	— Как?
	Берингтън не бе спирал да си задава този въпрос. Нямаше още план, но имаше идея.
	— Струва ми се, че съществува някакъв проблем около използването на медицинските база данни. Това предизвиква възникването на въпроси, свързани с етиката. Мисля, че мога да я спра.
	— Сигурно си е осигурила гърба.
	— На мен не ми е необходима _основателна_ причина, а само претекст.
	— Как изглежда? — попита Джим.
	— Около трийсетте. Висока, много атлетична. Тъмна коса, халка в носа, кара стар червен мерцедес. Дълго време мислех за нея само най-хубави неща. Снощи обаче разбрах, че в семейството й има и лоша кръв. Баща й е престъпник. Обаче тя е умна, избухлива и упорита.
	— Омъжена, разведена?
	— Неомъжена и без приятел.
	— Отблъскваща ли е?
	— Напротив, привлекателна е. Но трудно управляема.
	Джим кимна замислено.
	— Все още имаме доста верни приятели от разузнавателните кръгове. Няма да е кой знае колко трудно да се направи така, че това момиче да _изчезне_.
	Престън го погледна уплашено.
	— За бога, Джим, без насилие!
	Дойде сервитьорът да разчисти масата и те млъкнаха. Берингтън знаеше, че е необходимо да им каже какво бе научил от съобщението на сержант Делауеър. Той изчака сервитьорът да се махне и със свито сърце каза:
	— Има още нещо, което трябва да знаете. В неделя вечерта в спортната зала е било изнасилено момиче. Полицията е арестувала Стив Логън. При организираното разпознаване пострадалата е посочила него.
	— Той ли го е направил? — попита Джим.
	— Не.
	— А знаеш ли кой?
	Берингтън го погледна право в очите:
	— Да, Джим, знам.
	— Ах, мамка му! — изстена Престън.
	— А може би трябва да направим така, че момчетата да _изчезнат_ — каза замислено Джим.
	Берингтън усети как гърлото му се стяга, сякаш се задавяше. Лицето му почервеня. Приведе се и насочи пръста си в лицето на Джим.
	— Повече не искам да чувам такива думи от теб! — изръмжа той.
	Джим стреснато се отдръпна, въпреки че бе много по-едър мъж.
	— Стига бе, хората гледат! — изсъска Престън.
	Берингтън отдръпна пръста си, но още не бе свършил. Ако мястото бе по-забутано, щеше да стане и да стисне Джим за гърлото. Вместо това го сграбчи за ревера и продължи, едва сдържайки гнева си:
	— Дадохме живот на тия момчета. Ние ги изведохме на белия свят. Лоши или добри, ние ще си носим отговорността за тях.
	— Добре де, добре — примирително каза Джим.
	— Просто искам да ме разбереш. Ако някой от тях пострада, Бог да ти е на помощ, ще ти смачкам шибаната глава, Джим!
	Сервитьорът отново се появи и попита:
	— Ще желаят ли господата десерт?
	Берингтън пусна ревера на Джим.
	С подчертано гневни движения приятелят му оправи сакото си.
	— По дяволите! — промърмори Берингтън.
	Престън се обърна към сервитьора:
	— Донесете ми сметката, моля.


>>	17.

	Стив Логън не бе затварял очи цяла нощ.
	Порки Бутчър спа като бебе, тихо похърквайки от време на време. Стив седя на пода, забил поглед в него, наблюдавайки уплашено всяко движение и мислейки какво ще стане, когато мъжът се събуди. Дали Порки няма да се сбие с него? Или пък ще се опита да го изнасили? Или да го съдере от бой?
	Имаше основателна причина за страх. В затвора винаги е имало побоища. Мнозина излизаха от тия побоища ранени, а някои ги убиваха. Обществеността отвън пет пари не даваше, мислейки, че щом като пандизчиите се осакатяват и избиват един друг, значи способността им да крадат и убиват честните граждани ще намалее.
	На всяка цена, повтаряше си непрекъснато Стив, трябва да се опита да не изглежда като жертва. Хората лесно го подценяваха. Тип Хендрикс бе направил същата грешка. Стив просто излъчваше дружелюбие. Въпреки че бе едър, изглеждаше така, сякаш не би убил и муха.
	Сега обаче трябваше да изглежда готов да се сбие, но да не провокира. Преди всичко не биваше да позволява на Порки да го вземе за чистичко колежанче. Ако го допуснеше, Порки щеше да го превърне в съвършена мишена за подигравки, обиди и удари. В началото — уж без да иска, а най-накрая щеше да му хвърли здрав бой. Той трябваше да се постарае да прилича, ако е възможно, на закоравял престъпник. Ако не успееше, щеше да озадачи и смути Порки с непознатото си за него излъчване.
	Ами ако не успееше?
	Порки бе по-висок и по-тежък от Стив и сигурно изпечен уличен побойник. Стив обаче бе в по-добра форма и движенията му щяха да са по-бързи, но пък не беше удрял никого в гнева си от седем години насам. В по-голямо пространство Стив може би щеше бързо да измори Порки и да се измъкне от битката почти невредим, но тук, в килията, щеше да се лее кръв, независимо от това кой е победил. Ако детектив Аластън бе казал истината, през последните двайсет и четири часа Порки вече бе проявил инстинкта си на убиец. А аз имам ли инстинкт на убиец, запита се Стив. И съществува ли изобщо такова нещо, наречено инстинкт на убиец? Едно време малко остана да умъртвя Тип Хендрикс. Това означава ли, че съм същият като Порки?
	Като помисли какво би означавало да победи Порки, Стив потрепери. Представи си едрия мъж проснат на пода, потънал в кръв, а той — надвесен над него, както се бе надвесил над Тип Хендрикс, и гласа на Спайк: _Боже всемогъщи, май е мъртъв._ Не, по-добре да се остави да го набият.
	А може би просто трябва да се държи пасивно. Вероятно е по-безопасно да се свие на пода и да остави Порки да го рита, докато се измори. Но Стив не знаеше дали може да го направи.
	Затова сега седеше с пресъхнало гърло и туптящо сърце, вперил поглед в спящия психопат, прехвърляйки през ума си различни варианти на сбивания, които винаги губеше.
	Според него това бе номер, който ченгетата често използваха. Спайк, надзирателят, не приличаше на човек, който го намира за нещо необичайно. Може би, вместо да бият хората в стаята за разпити, за да ги накарат да признаят, те оставяха другите заподозрени да им вършат работата. Стив се запита колко ли хора са признали престъпления, които не са извършили, само и само да не прекарат една нощ в килия с някой като Порки.
	Никога няма да забравя това, закле се той. Започнеше ли като адвокат да защитава хора, обвинени в някакво престъпление, никога нямаше да приема самопризнанието като улика. Представи си как се изправя пред съдебните заседатели. „Едно време и аз бях обвинен в престъпление, което не бях извършил, но бях съвсем близко до самопризнанието — ще каже той. — Бил съм там и _знам_ какво е.“
	После се сети, че ако го признаят за виновен и го осъдят, ще го изхвърлят от училището по право и никога нямаше да му се наложи да защитава, когото и да било.
	Повтаряше си непрекъснато, че няма да го осъдят. Тестът на ДНК-то щеше да изясни всичко. Някъде около полунощ го бяха извели от килията, бяха му сложили белезниците и го бяха откарали в болницата „Мърси“, на няколко преки от управлението. Там даде кръвна проба, от която щяха да извлекат неговата ДНК. Попита сестрата колко време е необходимо за този тест и с огорчение научи, че резултатите няма да са готови по-рано от три дни. Върна се в килията, сломен духом. Пак го сложиха при Порки, който, за голямо негово облекчение, все още спеше.
	Стори му се, че може да издържи двайсет и четири часа без сън. Това беше максималният период, за който имаха право да го задържат без съдебни санкции. Бе арестуван някъде около шест часа следобед, значи могат да го държат до същото време утре вечер. След това вероятно ще му дадат възможност да помоли да го пуснат под гаранция. Това ще е шансът му да се измъкне оттук.
	Помъчи се да си спомни лекциите за пускане под гаранция. „Единственият въпрос, който вълнува съда при това положение, е дали обвиняемият ще се яви на съдебния процес“ — чуваше сякаш Стив монотонния глас на професор Рексъм. Тогава това му се бе струвало скучно като проповед, а сега означаваше всичко за него. Подробностите бавно изплуваха в съзнанието му. Два фактора се вземаха под внимание. Първият бе възможната присъда. Колкото обвинението е по-сериозно, толкова по-рисковано е да се пуска обвиняемият под гаранция. Вероятността човек да избяга от обвинение в убийство бе много по-голяма, отколкото от обвинение в някаква дребна кражба. Същото важеше и ако обвиняемият имаше криминално досие. Стив нямаше досие, въпреки че го бяха осъдили за тежка телесна повреда, преди да навърши осемнайсет години. Сега не можеше да се използва срещу него. Щеше да застане пред съда със съвсем чисто минало, но обвиненията, които щяха да му отправят, бяха много тежки.
	Вторият фактор, спомни си той, бяха връзките на обвиняемия с обществото — семейство, дом, работа. Човек, живял с жена си и децата си на един и същи адрес пет години и работил наблизо, имаше голям шанс да бъде пуснат под гаранция. Докато на такъв, който нямаше семейство в града, бе дошъл да живее тук преди шест седмици и е например безработен музикант, вероятно щеше да бъде отказано. По този въпрос Стив се чувстваше уверен. Живееше с родителите си и учеше втора година в училище по право — ако избягаше, щеше да загуби много.
	Съдът не би трябвало да взема под внимание дали обвиняемият е опасен за обществото или не. Това би означавало предрешаване на присъдата. Обаче на практика се правеше. Ако обвинението на Стив беше серийни изнасилвания, а не само един изолиран случай, вероятността да го пуснат под гаранция щеше да бъде съвсем нищожна.
	Нещата можеха да се развият и по двата начина, затова докато седеше и гледаше Порки, Стив репетираше блестящи речи пред съдебните заседатели.
	Той все още бе решен сам да си бъде адвокат. Не бе използвал правото си на едно телефонно обаждане. Отчаяно искаше да не занимава родителите си с това, докато не успее да докаже невинността си. Не можеше да понесе мисълта, че трябва да им съобщи за затвора — те щяха да бъдат потресени и смазани. Щеше да му бъде много по-леко да сподели мъките си с тях, но винаги си спомняше изражението на лицата им, когато преди шест години влязоха в участъка. Знаеше, че ако им каже, щеше да го заболи толкова, колкото не би го заболяло, ако Порки Бутчър го съдереше от бой.
	През нощта в килиите бяха докарани още хора. Някои бяха апатични и сговорчиви, други шумно настояваха, че са невинни, а един дори оказа съпротива на ченгетата и в резултат бе професионално набит.
	Някъде около пет часа сутринта нещата се успокоиха. В осем часа смяната на Спайк донесе закуската, опакована в стереопорни кутии от някакъв ресторант — „Мама Хубърт“ Пристигането на храната събуди затворниците от другите килии и шумът накара Порки да се размърда.
	Стив не шавна от мястото си, отправил празен поглед навън, но с крайчеца на окото си тревожно дебнеше всяко движение на Порки. Дружелюбието щеше да бъде изтълкувано като признак на слабост, прецени той. Пасивната враждебност бе най-доброто поведение.
	Порки се надигна и седна, стиснал глава в ръцете си и вперил поглед в Стив. Не проговори. Стив предположи, че оня го преценява.
	След една-две минути Порки най-сетне се обади:
	— К’во търсиш тука бе?
	Стив залепи на лицето си израз на тъпо равнодушие. После извъртя бавно глава, докато очите му срещнаха погледа на Порки. Няколко секунди остана така, загледан в него, без да продума. Порки бе хубав мъж, с месесто лице, изразяващо готовност за агресия. Очите му огледаха преценяващо Стив. Избухлив и опасен, каза си момчето и извърна поглед с престорено равнодушие, без да отговори на въпроса му. Колкото по-дълго Порки го преценяваше, толкова по-дълго щеше да се намира в безопасност.
	Надзирателят пъхна закуската през процепа, но Стив не й обърна внимание.
	Порки обаче си взе кутията. Изяде всичкия бекон, всичките яйца и хляб, изпи кафето, после използва шумно тоалетната, без да се смущава.
	Като свърши, вдигна панталоните си, седна на нара и пак погледна Стив:
	— За к’во си вътре, бяло момче?
	Това бе най-опасният момент. Порки го опипваше, вземаше му мярката. Стив трябваше да се преструва, че е всичко друго, но не и това, което всъщност бе — най-обикновен студент, който не се е бил от малък.
	Той извърна глава към Порки, като че ли го виждаше за първи път. Дълго се взира в него, без да трепне, и накрая мързеливо каза:
	— Абе там един педал почна да се кодоши с мен, та трябваше аз да му покажа с кого се ебава.
	Порки не мръдна, продължаваше да гледа втренчено. Стив не можеше да каже дали оня му е повярвал или не. След малко Порки попита:
	— Убийство?
	— Уцели десетката.
	— И аз.
	Порки май прие историята на Стив. Това не го спря обаче да продължи безразсъдно:
	— Сега оня педал да го духа, няма вече да може да се ебава с никого.
	— Ъхъ — оригна се Порки.
	Настъпи дълга тишина. Порки май мислеше. После каза:
	— Що са ни турили заедно?
	— Нямат ник’ви шибани доказателства срещу мен — каза Стив. — Мислят, че ако те очистя тука, пипнали са ме.
	Самолюбието на Порки бе засегнато.
	— Ами к’во ще стане, ако аз те очистя?
	— Тогаз ще пипнат теб — сви рамене Стив.
	Порки бавно закима:
	— Ъхъ, така май ще стане.
	Темите му за разговор вероятно се изчерпаха. След малко той отново полегна.
	Стив не помръдна. Това ли бе всичко?
	След още няколко минути Порки сякаш отново заспа.
	Чак когато се чу хъркането му обаче, Стив се облегна отмалял на стената.
	След това няколко часа нищо не се случи.
	Няколко пъти Стив се опита да разбере от новия надзирател кога ще му се удаде възможност да помоли за пускане под гаранция, но онзи просто не му обръщаше внимание.
	Порки още спеше, когато надзирателят отвори вратата. Сложи белезници на ръцете на Стив и пранги на краката, после събуди Порки и повтори същата процедура и с него. След това ги вързаха към още двама затворници и цялата четворка бе отведена в малък кабинет в края на коридора с килиите.
	В него имаше две бюра с компютри върху тях и лазерен принтер. Пред бюрата бяха разположени няколко реда сиви пластмасови столове. Едното бюро бе заето от спретнато облечена чернокожа жена на около трийсет години. Тя вдигна поглед към тях, каза: „Моля, седнете“, след което отново зачука по клавиатурата с маникюра си.
	Те се довлякоха до столовете и седнаха. Стив се огледа. Бе най-обикновен кабинет, с железни шкафове за документи, канцеларски принадлежности, пожарогасител и старомоден сейф. След килията обаче това му се струваше като луксозно обзаведена стая.
	Порки затвори очи и като че ли отново потъна в сън. Единият от другите двама се взираше озадачено в гипсирания си крак, а онзи до него се усмихваше замечтано, зареял поглед някъде надалеч.
	В това време жената вдигна очи от екрана.
	— Кажете си името — каза тя.
	Стив бе първи в редицата, затова отговори:
	— Стивън Логън.
	— Господин Логън, аз съм комисионер Уилямс.
	Разбира се, тя бе съдебен комисионер. Чак сега си спомни тази част от криминалната процедура. Комисионерът бе съдебен чиновник с ранг, много по-нисък от съдия. Нейното задължение бе да се занимава с разрешения за арестуване и други дребни процедурни неща. Имаше власт да пуска под гаранция, спомни си той и духът му се повдигна. Може би всеки момент щеше да излезе оттук.
	— Моето задължение е да ви кажа в какво сте обвинен — продължи тя, — датата, времето и мястото на процеса ви, дали ще бъдете освободен под гаранция и ако е така, при какви условия.
	Говореше много бързо, но Стив успя да чуе думите „под гаранция“, което потвърди, че правилно е запомнил лекциите си. Това бе човекът, когото трябваше да убеди, че е достатъчно надежден.
	— Обвинявате се в изнасилване първа степен, нападение с цел изнасилване, телесни повреди и содомия.
	Кръглото й лице не изразяваше нищо, докато изброяваше ужасните престъпления. Даде му дата на процеса след три седмици, броено от днес, и той си спомни, че на всеки заподозрян трябва да се даде дата на процеса не по-късно от тридесет дни.
	— По обвинението в изнасилване ви очаква доживотен затвор. За нападението с цел изнасилване — две до петнадесет години. И двете са углавни престъпления.
	Стив знаеше какво означава углавно престъпление, но се питаше дали Порки Бутчър знае.
	Изнасилвачът, освен това подпалил и спортната зала, сети се той. Защо нямаше и обвинение в палеж? Вероятно защото полицията не разполагаше с преки улики, свързващи го с пожара.
	Тя му подаде два листа. На единия пишеше, че е уведомен за правото си да бъде представян от някого, а в другия се описваше как да влезе във връзка с обществен защитник. Трябваше да подпише и двата.
	Тя му изстреля серия от бързи въпроси и начука информацията в компютъра.
	— Кажете си пълното име. Къде живеете? Телефонен номер? От колко време живеете на този адрес? Къде сте живели преди това?
	Стив се обнадежди малко, докато съобщаваше, че живее с родителите си, че учи втора година в училище по право и няма криминално досие. Тя го попита има ли навик да взема наркотици или алкохол и той с удоволствие отрече. Запита се дали ще му се удаде възможност да помоли за пускане под гаранция, но жената задаваше въпросите си много бързо, явно се придържаше към някаква задължителна процедура.
	— По обвинението в содомия установих липса на вероятна причина — каза тя, вдигна глава от екрана и го погледна. — Това не означава, че не сте извършили престъплението, а че в обвинителния акт, съставен от детектива, няма достатъчно информация за вероятна причина, за да мога да утвърдя обвинението.
	Стив се запита защо детективът е включил и това обвинение. Сигурно се надяваха той да го отхвърли с възмущение: _Но това е отвратително нещо. Изчуках я, но не е имало никаква содомия, за какъв ме мислите?_
	Чернокожата дама продължи:
	— Но пред съда ще отговаряте и по това обвинение.
	Стив се обърка. Каква полза от това какво е установила, след като ще трябва да отговаря пред съда? И ако той, учещ втора година право, с усилие следеше мисълта й, какво оставаше за обикновените граждани?
	— Имате ли някакви въпроси?
	Стив пое дълбоко дъх.
	— Искам да подам молба за пускане под гаранция — започна той. — Невинен съм и…
	— Господин Логън — прекъсна го тя, — вие сте тук по обвинение в углавно престъпление по параграф 638Б от наказателнопроцесуалния кодекс. Това означава, че аз, като комисионер, не мога да взема решение за пускане под гаранция. Това решение може да бъде взето само от съдията.
	Това му подейства като удар по главата. Бе толкова разочарован, че чак му прилоша.
	— Каква е тогава целта на целия този фарс? — попита той с възмущение.
	— На този етап нямате право да бъдете пуснат под гаранция.
	Той повиши глас:
	— Защо тогава ми задавате всички тези въпроси и повдигате надеждите ми? Помислих си, че мога да се махна от това място!
	Тя не се трогна от вълнението му.
	— Информацията, която ми дадохте, ще бъде проверена от следовател по предварително следствие и резултатите ще бъдат представени на съда — каза тя с равен глас. — Утре ще има предварително дело за пускане под гаранция и съдията ще реши дали може да ви освободи.
	— Държат ме в една килия с него! — каза Стив ядосано и посочи спящия Порки.
	— Не отговарям за настаняването.
	— Но тоя тип е убиец! Единствената причина, поради която още не ме е убил, е, че не може да стои буден! Правя официално оплакване пред вас като представител на съда, че ми се налага психически тормоз и животът ми е в опасност.
	— Щом килиите са пълни…
	— Килиите не са пълни, отворете вратата си и вижте сама! Повечето от тях са празни. Нарочно ме сложиха с него, за да ме бие. И ако го направи, ще заведа дело срещу вас лично, комисионер Уилямс, за това, че сте го допуснали.
	— Ще видя какво може да се направи. — Тя поомекна малко. — Сега ще ви дам някои документи. — Подаде му резюме на обвинението, вероятния мотив и някакви други книжа. — Моля, подпишете всичко и си вземете по един екземпляр.
	Разочарован и оклюман, Стив грабна предложената му химикалка и ядно подписа документите. Докато се занимаваше с това, надзирателят сръга Порки и го събуди. Стив върна подписаните листове, тя ги взе и ги сложи в папка. После се обърна към Порки:
	— Кажете си името.
	Стив зарови лице в дланите си.


>>	18.

	Джийни затаи дъх и впери поглед в бавно отворилата се врата.
	Мъжът, който влезе в стаята, бе точно копие на Стивън Логън.
	Чу как до нея Лайза пое рязко дъх.
	Денис Пинкър приличаше толкова на Стивън, че Джийни не би могла да ги отличи по никакъв начин.
	Системата работи, помисли си тя тържествуващо. Почувства огромно задоволство. Родителите можеха да отричат колкото си искат, че тези двама млади мъже не са близнаци, но как ще опровергаят, че си приличат като две капки вода?
	Къдравата руса коса бе подстригана по същия начин — късо, на път. Денис бе навил ръкавите на затворническата си куртка също така стегнато, както го правеше Стив с дънковата си риза. Денис затвори вратата зад себе си с пета — точно както го бе направил Стивън, когато влезе в кабинета й в Лудницата. Усмихна й се по същия дружелюбно момчешки начин… Просто не можеше да повярва, че това не е Стивън.
	Тя хвърли поглед към Лайза. Пребледняло от страх, момичето се взираше с широко отворени очи в Денис.
	— Това е той! — едва намери сили да прошепне тя.
	Денис погледна Джийни и каза:
	— Ще ми дадеш ли гащичките си?
	От хладната увереност, лъхаща от думите му, Джийни я побиха тръпки. Но се развълнува и от научна гледна точка. Стивън никога не би казал такова нещо. По-нагледна илюстрация към теорията не можеше да се измисли — от един и същи генетичен материал се формираха два съвършено различни индивида — единият бе очарователен колежанин, а другият — психопат. Дали разликата обаче не бе само повърхностна?
	Робинсън, пазачът, се обади с мек глас:
	— Дръж се прилично и учтиво. Пинкър, за да си нямаме разправии.
	Денис отново пусна момчешката си усмивка, но думите му към Джийни прозвучаха заплашително:
	— Робинсън изобщо няма да разбере как е станало, но като излезеш оттук, вятърът свободно ще може да гали голото ти дупе.
	Джийни си наложи да бъде спокойна. Това бяха празни хвалби. Тя бе умно и здраво момиче — Денис щеше да установи; че не би се справил с нея лесно, дори и да беше сама в стаята. А със застаналия до нея висок пазач с пистолет и палка тя се чувстваше в пълна безопасност.
	— Добре ли си? — попита тя тихо Лайза.
	Приятелката й бе бледна, но устните й бяха стиснати решително.
	— Добре съм — отвърна тя сериозно.
	Както родителите му, така и Денис бе попълнил предварително няколко бланки. Сега Лайза започна с по-сложните въпроси, на които не можеше да се отговори с просто да и не. Докато двамата с Денис работеха, Джийни прегледа резултатите и ги сравни с тези на Стивън. Приликите бяха поразителни — един и същи психологически профил, еднакви интереси и хобита, вкусове — всичко бе съвършено еднакво. Денис дори бе стигнал същото поразително високо ниво на теста за интелигентност като Стивън.
	Каква загуба, помисли си Джийни. Този млад мъж би могъл да стане учен, хирург, инженер, компютърен проектант. А ето че вегетира тук.
	Голямата разлика между Денис и Стивън бе в тяхната социална среда. Стивън бе зрял мъж със степен на общителност над тази на един средностатистически гражданин — държеше се свободно с непознати, с готовност приемаше законна власт, бе непринуден с приятелите си, с удоволствие се сработваше с хората около себе си. Денис имаше вътрешно личностни умения на тригодишно дете. Той просто грабваше всичко, което му хареса, трудно се сработваше, плашеше се от непознати и ако не ставаше на неговото, губеше контрол и проявяваше насилие.
	Джийни се сети за най-ранния си спомен, когато бе едва на три години. Беше се облегнала на кошарката, където бяха сложили новородената й сестричка да спи. Пати бе облечена с хубава нощничка, с избродирани на якичката бледосини цветенца. Джийни още не бе забравила обхваналата я омраза, загледана в мъничкото личице. Пати бе й откраднала мама и татко и Джийни с цялото си сърце искаше да убие тази натрапница, отнела й толкова любов и внимание, запазени дотогава само за нея. Леля Роза я бе запитала:
	— Ти много обичаш малкото си сестриче, нали?
	— Мразя я! Искам да умре! — бе отговорила Джийни.
	Леля Роза я бе плеснала и малката се бе почувствала двойно по-изоставена.
	Джийни бе пораснала, Стивън — също, но не и Денис. Защо Стивън бе различен от Денис? Дали не го е спасило полученото възпитание? Или само изглеждаше по-различен? Умението му да общува не беше ли най-обикновена маска за психопата в него?
	Докато слушаше и гледаше, Джийни долови още една разлика. Тя се страхуваше от Денис. Не можеше да каже точно от какво, но той просто излъчваше заплаха. Имаше чувството, че може да прави всичко, каквото си поиска. Със Стивън изобщо не изпитваше такова чувство.
	Джийни фотографира Денис, като направи снимки в едър план и на двете му уши. При еднояйчните близнаци ушите обикновено много си приличаха, особено в обичката.
	Малко преди да свършат, Лайза взе кръвна проба от Денис. Джийни изгаряше от нетърпение да направи сравнение на двете ДНК. Беше абсолютно сигурна, че Денис и Стивън имат едни и същи гени. Това щеше да докаже без никакво съмнение, че са еднояйчни близнаци.
	Лайза запечата епруветката с кръвната проба и се подписа върху нея, после отиде да я сложи в хладилната чанта в багажника на колата. Остави Джийни да довърши интервюто сама.
	На Джийни й се прииска да заведе Стивън и Денис в лабораторията заедно поне за седмица. Но за повечето от нейните двойки близнаци това бе невъзможно. Тъй като изучаваше престъпността, тя непрекъснато се натъкваше на проблема, че някои от обектите й се намираха в затвора. На по-сложните тестове, в които употребата на лабораторна техника не би могла да бъде избегната, Денис не можеше да бъде подложен, преди да излезе от затвора. Ако изобщо излезеше.
	Тя прибра последния въпросник.
	— Благодаря ви за търпението, господин Пинкър.
	— Още не си ми дала гащичките си — отвърна той хладно.
	Робинсън се обади:
	— Е, стига, Пинкър. Държа се чудесно цял следобед, хайде не разваляй доброто впечатление.
	Денис хвърли презрителен поглед към пазача. После се обърна към Джийни:
	— Знаеш ли, госпожице психолог, че Робинсън се страхува от плъхове?
	Изведнъж Джийни почувства тревога. Ставаше нещо, което тя не можеше да разбере. Захвана забързано да оправя листовете пред себе си.
	Робинсън се сконфузи.
	— Мразя плъхове, това е вярно, но не се страхувам от тях.
	— Даже и от оня сивия, големия в ъгъла? — попита Денис, сочейки с пръст.
	Робинсън се извърна рязко. В ъгъла нямаше никакъв плъх, но докато пазачът бе с гръб, Денис светкавично бръкна в джоба си и извади вързан пакет. Движенията му бяха толкова бързи, че докато Джийни проумее какво става, вече бе много късно. Той разви синя носна кърпичка и от нея се показа едър сив плъх с дълга опашка. Джийни потрепери. Не бе особено гнуслива, но в грижовния начин, по който Денис държеше плъха в шепите си, имаше нещо, от което я побиха тръпки.
	Преди Робинсън да успее да се обърне, Денис вече бе пуснал плъха.
	Едрият гризач хукна из стаята.
	— Ето го, Робинсън, ето го! — викна Денис.
	Робинсън зърна плъха и побледня.
	— Мамка ти! — изръмжа той и извади палката от колана.
	Плъхът тичаше покрай перваза на пода и търсеше място да се скрие. Робинсън се спусна подпре му, енергично удряйки с палката. Направи няколко черни черти по стената, но не можа да умери плъха.
	Джийни гледаше Робинсън, но звънчето за тревога в главата й не преставаше да звъни. Тук имаше нещо нередно, нещо, което някак не се връзваше. Приличаше на хумористичен скеч, но Денис не бе професионален хуморист — той бе сексуално извратен тип и убиец. Сегашната му постъпка не бе характерна за него. Освен, сети се тя и я полазиха тръпки, ако това не е отвличащ вниманието ход и Денис има съвсем друго предвид…
	Усети, че нещо я докосна по косата. Обърна се, без да става от стола, и сърцето й замря.
	Денис безшумно се бе приближил до нея. Пред лицето й той държеше нещо, прилично на домашно направен нож — всъщност това бе лъжица, чиято гребяща част бе сплескана и краищата й — изпилени.
	Искаше да извика, но някой сякаш я бе стиснал за гърлото. Само преди секунда си мислеше, че е в абсолютна безопасност, а сега един убиец я заплашваше с острие. Как можа всичко да стане толкова бързо? Кръвта се изцеди от лицето й, едва можеше да мисли.
	Денис я сграбчи за косата и доближи острието на ножа толкова близо до окото й, че тя не можеше да го фокусира върху него. После се наведе и зашепна в ухото й така тихо, че едва го чуваше от шума, вдиган от Робинсън:
	— Ще правиш това, което ти кажа, или ще ти избода окото.
	Прилоша й от ужас.
	— О, боже, не, не ме ослепявай, недей! — замоли се тя.
	Умолителните и унизителни нотки в гласа й, които й бяха съвършено чужди, донякъде я отрезвиха. Отчаяно се помъчи да се съвземе и да премисли ситуацията. Робинсън продължаваше да преследва плъха, без изобщо да подозира какво става зад гърба му. Джийни не можеше да повярва, че това е възможно. Намираше се в сърцето на щатски затвор, до себе си имаше въоръжен пазач и въпреки това бе оставена на милостта на Денис. Колко далеч бе от истината, когато преди няколко часа си бе казала, че ако се опита да я нападне, ще му даде да разбере… А сега трепереше от страх.
	Денис я дръпна болезнено за косата и тя скочи на крака.
	— Моля те! — изтръгна се от нея. Още докато го казваше, се намрази, но бе твърде ужасена, за да се спре. — Ще направя всичко, което пожелаеш!
	Тя почувства устните му върху ухото си.
	— Свали си гащичките! — прошепна той.
	Джийни замръзна. Бе готова да изпълни желанията му, независимо колко срамни са те, но да свали гащичките си можеше да се окаже толкова опасно, колкото и да се съпротивлява. Не знаеше какво да прави. Опита се да извърне очи към Робинсън, но той бе извън полезрението й. Чуваше го как псува и удря с палката — явно все още не бе видял какво прави Денис.
	— Нямам много време — прошепна Денис и от думите му полъхна гробовен хлад. — Ако не получа това, което искам, ти повече няма да можеш да видиш слънцето.
	Тя му повярва. Току-що бе приключила с тричасов психологически тест и знаеше какво представлява той. Нямаше съвест, не бе способен да изпита чувство на вина или жалост. Ако не удовлетвореше желанията му, щеше да я осакати без колебание.
	Да, но какво ще направи той, след като си сваля гащичките, питаше се отчаяно тя. Дали това щеше да го задоволи и да го накара да махне острието от очите й? Дали нямаше въпреки това да изпълни заплахата си? Или щеше да поиска още нещо?
	Робинсън още ли не е убил тоя проклет плъх?
	— Бързо! — изсъска Денис.
	Какво по-лошо от ослепяване можеше да й се случи!
	— Добре! — изохка тя.
	Наведе се непохватно — Денис продължаваше да я стиска за косата и острието не помръдна от окото й. С треперещи ръце повдигна полата си и дръпна гащичките надолу. Денис изръмжа доволно, като ги видя да падат на глезените й. Джийни изпитваше неописуем срам, въпреки че разумът й казваше, че за това не е виновна тя. С трескави движения бутна полата надолу и прикри голотата си. После излезе от гащичките и ги ритна встрани.
	Чувстваше се ужасно уязвима.
	Денис я пусна, с рязко движение вдигна бельото й, притисна го до лицето си и вдъхна дълбоко със затворени в екстаз очи.
	Джийни го гледаше, потресена от тази натрапена интимност. Въпреки че той не я докосваше, тя потрепери от отвращение.
	Сега какво ли ще направи?
	Палката на Робинсън издаде тъп и пльокащ звук. Джийни се извърна и видя, че пазачът най-сетне е умерил плъха. Ударът бе попаднал в задната част на охраненото животно и на дунапаловите плочки бе останало червено петно. Повече не можеше да бяга, но бе още живо — очите му бяха изцъклени и дишаше. Робинсън го удари още веднъж и размаза главата му. Плъхът спря да се движи и от смазания череп потече сивкава слуз.
	Джийни се обърна отново към Денис. За нейна изненада, той седеше на масата, както бе седял цял следобед, и сякаш не бе помръдвал от мястото си. От него като че ли лъхаше невинност. Ножът и гащичките бяха изчезнали.
	Беше ли тя вън от опасност? Всичко ли бе свършило?
	Робинсън се бе запъхтял от усилието. Той хвърли подозрителен поглед към Денис:
	— Ти не си _донесъл_ тази гад тук, Пинкър, нали?
	— Не, сър — отвърна Денис с готовност.
	Джийни се приготви да каже: _Да, той го донесе._ но нещо я спря.
	— Щото ако беше направил тая гадост, щях да ти… — Той млъкна, хвърли кос поглед към Джийни и реши да не казва какво точно щеше да му направи. — Вярвам, знаеш, че щях да те накарам да съжаляваш.
	— Да, сър.
	Джийни разбра, че вече е в безопасност. Но облекчението веднага бе последвано от гняв. Тя втренчи поглед в Денис, онемяла от яд. Тоя какво, щеше да се престори, че нищо не е станало ли?
	Робинсън нареди:
	— Е, така или иначе си тук, бягай да вземеш една кофа вода и да почистиш.
	— Веднага, сър.
	— Искам да кажа, ако доктор Ферами е свършила с теб.
	Джийни се опита да каже: _Докато вие гонехте плъха. Денис ми открадна гащичките_, но думите не искаха да излязат от устата й. Беше толкова глупаво. И можеше да си представи последиците от тях. Щеше да стърчи тук поне още час, докато случаят се разследва. Щяха да претърсят Денис и да намерят бельото й. После трябваше да го покажат на директора Темойн. Тя си представи как той разглежда уликата, премятайки я от ръка в ръка със странно изражение на лицето…
	Не. Нищо няма да каже.
	Усети чувство на вина. Винаги бе презирала жени, пострадали от нападение и премълчали за него, позволявайки на престъпника да му се размине. Сега тя правете същото.
	Разбра, че Денис бе разчитал точно на това. Бе предвидил как ще се чувства тя и хазартно бе заложил точно на това чувство. Тази мисъл я възмути до такава степен, че малко остана да промени намерението си и да разкаже всичко само за да му вгорчи живота. Миг преди това обаче отново си представи Темойн и Робинсън, както и всички мъже в затвора, как я гледат и си мислят: _Тая е без гащи._ И разбра, че не би могла да понесе такова унижение.
	Колко умен бе Денис — умен като онзи, дето подпали спортната зала и изнасили Лайза, умен като Стив…
	— Изглеждате ми нещо поуплашена — каза й Робинсън. — Май и вие като мен не обичате плъхове.
	Тя се стегна. Всичко бе свършило. Бе спасила живота и зрението си. Какво толкова лошо има в това, запита се тя. Можех да бъда обезобразена или изнасилена. А аз изгубих само бельото си.
	— Благодаря, добре съм — каза тя.
	— В такъв случай ще ви отведа навън.
	Тримата излязоха от стаята заедно.
	Навън пред вратата Робинсън каза:
	— Бягай за парцал, Пинкър.
	Денис се усмихна на Джийни с дълга и интимна усмивка, сякаш двамата бяха любовници, прекарали целия следобед в леглото. После се извърна и изчезна навътре в затвора. Джийни го гледаше с облекчение, примесено с отвращение, защото бельото й бе в джоба му. Дали щеше да спи с притиснато в него лице, като дете към плюшеното си мече? Или пък да го увие около пениса си и да мастурбира, представяйки си, че я чука? Каквото и да правеше, тя се чувстваше неволна съучастничка — бе посегнато на свободата й на избор.
	Робинсън я изпрати до главния портал и й стисна ръка. Тя прекоси горещия паркинг и се приближи до форда, мислейки: _Ще се махна с радост от това място._ Имаше проба от ДНК-то на Денис, а това бе най-важното.
	Лайза бе седнала зад волана и бе пуснала климатика да охлади колата. Джийни се тръшна на дясната седалка.
	— Изглеждаш като убита — каза Лайза и потегли.
	— Спри на първия магазин, който видиш — каза й Джийни.
	— Разбира се. От какво имаш нужда?
	— Ще ти кажа — отвърна Джийни, — ама няма да ми повярваш.


>>	19.

	Следобед Берингтън влезе в едно тихо и спокойно барче и си поръча мартини.
	Внезапното предложение на Джим Пруст за убийство го бе разтърсило из основи. Берингтън знаеше, че постъпи глупаво, като сграби Джим за реверите и му се развика. Но не съжаляваше за предизвикания шум. Сега поне знаеше със сигурност, че Джим разбра какви са чувствата му.
	Караницата между тях не бе нещо ново. Спомняше си първата им голяма криза, когато се бе разразил скандалът „Уотъргейт“*. Бе ужасно време — консерватизмът бе дискредитиран, политиците, привърженици на закона и реда, се оказаха мошеници и на всяка прикрита дейност, независимо колко добри са намеренията й, се гледаше като на противоконституционна конспирация. Престън Барк бе изпаднал в ужас и искаше да се откажат от цялата програма. Джим Пруст го нарече страхливец, с гневни думи настояваше, че няма опасност и бе предложил да продължат програмата като съвместен проект на армията и ЦРУ и да затегнат още повече сигурността. Без съмнение бе готов да ликвидира всеки журналист, опитал се да пъхне носа си в работите им. Именно Берингтън бе този, който тогава им предложи да създадат частна компания и да се дистанцират от правителството. Сега отново той трябваше да намира изход от създалата се ситуация.
	[* Политически скандал, разразил се по време на администрацията на Ричард Никсън и предизвикал оставката му като президент на САЩ. Според разкритията предизборният, щаб на Никсън с подслушвал седалището на Националния комитет на Демократическата партия по време на президентските избори през 1972 г. — Б.пр.]
	В барчето беше сумрачно и хладно. Телевизорът предаваше някаква сапунена драма, но звукът бе изключен. Студеният джин бе поуспокоил нервите на Берингтън. Ядът му към Джим постепенно се изпари и той съсредоточи мислите си върху Джийни Ферами.
	Страхът го бе принудил да даде прибързано обещание. Безразсъдно бе уверил Джим и Престън, че той ще се оправя с Джийни. Трябваше да я спре да задава въпроси за Стивън Логън и Денис Пинкър.
	Беше неимоверно трудно. Въпреки че именно той я бе наел и бе й дал работа, не можеше да й заповядва току-така — както бе казал на Джим, това е университет, а не казарма. Официално тя бе наета от ДФУ и „Дженетико“ вече бе осигурила средства за една година напред. Ако разполагаше с повече време, лесно щеше да й затвори вратата, но тя трябваше да бъде спряна веднага, днес или утре, преди да е научила всичко и да ги съсипе.
	Спокойно, каза си той, спокойно.
	Слабото й място бе, че използваше медицинските база данни без разрешението на пациентите. От това нещо вестниците спокойно биха раздухали един добър скандал, независимо от това дали анонимността на пациента е нарушена или не.
	Бе трагедия да се срине толкова обещаващ научен проект. Това бе против принципите на Берингтън. Бе насърчавал Джийни, а сега трябваше да я дискредитира. Тя ще се почувства разбита, и то с основание. Берингтън се опита да се успокои с мисълта, че тя има лоши гени и рано или късно ще загази и без това, но така или иначе, щеше му се той да не е причината за падението й.
	Опита се да не мисли за тялото й. Жените винаги са му били слабост. Друг порок той нямаше — пийваше си умерено, не играеше хазарт и не можеше да разбере защо хората взимат наркотици. Беше обичал жена си Виви, но никога не можа да устои на изкушението на другите жени и съпругата му най-накрая го напусна заради лудориите му с тях.
	Сега, като си помисли за Джийни, той си представи как пръстите й се заравят в косата му, а гласът й шепне в ухото му: _Толкова бе добър с мен, дължа ти толкова много, не знам дали някога ще успея да ти се отблагодаря!_
	Хващаше го срам от такива мисли. Той би трябвало да й бъде наставник и покровител, а не прелъстител.
	Освен желанието, обаче се чувстваше и болезнено уязвен. Та тя е просто някаква си хлапачка, каква заплаха може да представлява за него? Някакво си хлапе с халка в носа да застрашава него, Джим и Престън, когато те бяха на косъм да постигнат амбициите си преследвани от тях цял живот! Немислимо бе някой да им попречи точно сега — при самата мисъл чак му прилоша от страх. Когато въображението му не бе заето с това как се люби с Джийни, Берингтън си представяше как я души.
	В същото време обаче не му се искаше да настройва общественото мнение срещу нея. Пресата трудно се поддава на контрол. Като нищо обектът й на внимание може да се прехвърли от Джийни към него. Това бе опасна стратегия. Но не можа да измисли друга, като се изключат дивотиите на Джим за убийство.
	Берингтън пресуши чашата си. Барманът му предложи още едно мартини, но той отказа. Огледа се и видя обществения телефон до мъжката тоалетна. Прекара своята „Америкън Експрес“ през четящото устройство и набра кабинета на Джим. Един от нахаканите младши сътрудници вдигна телефона.
	— Кабинетът на сенатор Пруст.
	— Обажда се Берингтън Джоунс…
	— Опасявам се, че сенаторът не може да говори с вас, защото е на съвещание.
	Трябва да научи чираците си да се държат малко по-сърдечно, помисли си Берингтън.
	— Тогава хайде да помислим дали не можем да минем без него — каза той. — Пруст има ли предвидена среща с медиите за днес следобед?
	— Не знам със сигурност. Може ли да попитам защо се интересувате, сър?
	— Не, млади човече, не може — въздъхна отегчено Берингтън. Надутите млади помощници бяха проклятието на Капитол Хил*. — Можеш да отговориш на въпроса ми, можеш да извикаш Джим Пруст на телефона или да си загубиш проклетата работа. Казвай кое избираш?
	[* Конгресът на Съединените щати. — Б.пр.]
	— Момент, моля.
	Последва дълга пауза. Берингтън си каза, че да иска от Джим да учи подчинените да се държат по-сърдечно, е все едно да се надява шимпанзето да възпита малките си на светски обноски. Стилът на шефа се предаваше и на подчинените му — невъзпитаният човек винаги имаше безцеремонни сътрудници.
	В слушалката прозвуча друг глас:
	— Професор Джоунс, след петнайсет минути сенаторът трябва да присъства на пресконференция, свързана с промоцията на книгата _Нова надежда за Америка_ от конгресмен Динки.
	Това бе идеално.
	— Къде?
	— Хотел „Уотъргейт“.
	— Кажете на Джим, че ще бъда там и впишете името ми в списъка на гостите, ако обичате.
	Берингтън затвори, без да дочака отговор.
	Излезе от бара и хвана такси до хотела. Тази работа искаше деликатно отношение. Манипулирането на медиите бе нож с две остриета — един добър репортер може да отправи поглед встрани от очевидните факти и да вземе да си задава въпроса защо му ги подхвърлят. Но щом започнеше да мисли за рисковете, си напомняше благоприятния краен резултат и отблъскваше промъкналото се чувство на страх.
	Намери залата, където щеше да се състои пресконференцията. Името му не беше в списъка на гостите — надутите помощници не се славеха с ефективна работа, — но издателят на книгата го позна и топло го приветства като допълнителна атракция за телевизионните камери.
	Взе си чаша перие и се огледа. На стената бе окачен огромен плакат на обложката на книгата, а пред него бе сложен малък подиум. Телевизионните екипи нагласяха прожекторите си. Берингтън видя един-двама репортери, които познаваше, но не чак толкова, че да им се довери. Но това нямаше значение — пристигаха непрекъснато нови. Разхождаше се из тълпата, спираше се тук-там за кратък разговор и държеше вратата под око. Повечето от журналистите го познаваха — той бе малка знаменитост. Берингтън не бе чел книгата, но знаеше за традиционните десни убеждения на Динки, което бе мека версия на това, в което вярваха той, Джим и Престън, затова с удоволствие казваше на репортерите, че одобрява посланието на книгата.
	Малко след три пристигнаха Джим и Динки. Плътно зад тях бе Ханк Стоун, един от старшите сътрудници на _Ню Йорк Таймс_. Плешив, с червен нос, с издут над колана корем и разхлабена връзка, той винаги бе най-зле изглеждащият мъж на пресконференциите в Белия дом.
	Берингтън се запита дали Ханк не би свършил работа.
	Не се знаеше има ли някакви политически възгледи. Берингтън се бе запознал с него преди около петнайсет-двайсет години, когато репортерът публикува една статия за „Дженетико“. Откак бе минал на работа във Вашингтон, той бе писал за идеите на Берингтън един-два пъти, а за тези на Джим — неколкократно. Статиите му имаха по-скоро сензационно звучене, а не интелектуално, както винаги правеха вестникарите, но поне не морализаторстваше по оня богобоязлив начин, както правеха това либерално настроените журналисти.
	Ханк щеше да оцени подхвърлена история по достойнство — ако му се стореше, че е добра, щеше да я напише. Но дали нямаше да се задълбае по-навътре? Берингтън не бе сигурен.
	Той поздрави Джим и стисна ръка на Динки. Поговориха една-две минути, докато Берингтън се огледа за по-добра перспектива, но никой повече не дойде и пресконференцията започна.
	През цялото време, докато траеха речите, Берингтън седя, с усилие сдържайки нетърпението си. Просто нямаше достатъчно време. Ако имаше още дни на разположение, той без съмнение щеше да намери някой по-добър от Ханк, но нямаше дни, а няколко часа. Освен това при пресконференция като тази бе далеч по-малко подозрително да направи такъв ход, отколкото да се обади на журналиста по телефона и да го води на обяд.
	Когато речите свършиха, на хоризонта още не се бе мернал някой по-подходящ от Ханк.
	Вестникарите тъкмо се разпръсваха, когато на Берингтън му се удаде случай да говори с него.
	— О, Ханк, радвам се, че те виждам. Струва ми се, че имам нещо за теб.
	— Чудесно!
	— Става въпрос за използване на медицински база данни с користни цели.
	Той направи гримаса.
	— Не е точно по моята част. Бери, но давай нататък.
	Берингтън изпъшка — явно Ханк не бе в нужното за такива неща настроение. Той обаче продължи да го обработва, пускайки в ход целия си чар:
	— Мисля, че е именно по твоята част, защото в нея има потенциал, който някой друг обикновен репортер може и да пропусне.
	— Добре, да видим.
	— Първо — този разговор изобщо не се е състоял.
	— Е, така звучи малко по-обещаващо.
	— Второ — може да се чудиш защо ти казвам всичко това, но никога няма да питаш.
	— Става все по-добре и по-добре — каза Ханк, но не обеща нищо.
	Берингтън реши да не набляга повече на това.
	— В университета „Джоунс Фолс“, във факултета по психология, има една млада научна работничка, която се казва доктор Джийн Ферами. В усилията си да намери по-добри обекти за изследване тя преглежда огромен обем медицински база данни без разрешение от хората, въведени във файловете.
	Ханк подръпна замислено червения си нос.
	— За компютри ли става въпрос тук или за научна етика?
	— Нямам представа, ти си журналистът.
	Ханк не изглеждаше особено ентусиазиран.
	— Не е кой знае какво.
	_Не се прави на голям играч, копеле такова!_ Берингтън докосна лакътя му с приятелски жест.
	— Направи ми услуга, поразрови се малко — каза той настоятелно. — Обади се на президента на университета, името му е Морис Обел. Обади се и на доктор Ферами. Кажи им, че ще се получи страхотна история и гледай какво ще стане. Сигурен съм, че ще видиш доста интересни реакции.
	— Не знам.
	— Обещавам ти, Ханк, струва си да загубиш малко време. — _Кажи да, кучи сине, кажи да!_
	Ханк се поколеба, после каза:
	— Добре, ще я поразчопля малко.
	Берингтън се опита да скрие облекчението си зад сериозното изражение на лицето си, но не можа да прикрие леката тържествуваща усмивка.
	Ханк я видя и по лицето му пробяга сянка на съмнение.
	— Не се опитваш да ме използваш, нали. Бери? Като например да постреснеш някого, а?
	Берингтън сложи ръка на рамото му.
	— Ханк — внушително изрече той, — имай ми вяра.


>>	20.

	В един магазин в покрайнините на Ричмънд Джийни си купи пакетче с три чифта памучни бикини. Веднага навлече едните в тоалетната на съседния „Бургер Кинг“ и моментално се почувства по-добре.
	Странно колко беззащитна се усещаше без бельо! Просто не можеше да мисли за нищо друго. Въпреки това, когато бе влюбена в Уил Темпъл, много й харесваше да се разхожда без гащички. Така се чувстваше по-секси. Седнала в библиотеката или работейки в лабораторията, или просто вървейки по улицата, тя си представяше как Уил се появява внезапно, треперещ от страст, и й казва: _Няма никакво време, но те искам сега, веднага, в този момент_ — и тя щеше да е готова. Но докато в живота й нямаше мъж, изпитваше нужда от бельо така, както от обувки.
	Отново облечена, Джийни се върна в колата. Лайза подкара към летище „Ричмънд — Уилямсбърг“, където оставиха наетия автомобил и се качиха на самолета за Балтимор.
	Ключът към мистерията сигурно е в болницата, където са били родени Денис и Стивън, мислеше си Джийни, докато самолетът излиташе. По неизвестен начин бе станало така, че еднояйчни близнаци са излезли от тази болница с различни майки. Приличаше й на приказка, но сигурно нещо подобно се е случило.
	Разрови се из документацията, която извади от куфарчето си, и сравни рождените дати; на Стивън бе на 25-и август. За свой ужас откри, че Денис се бе появил на бял свят на 7-и септември — почти две седмици по-късно!
	— Сигурно има някаква грешка — усъмни се тя. — Как така не съм обърнала внимание на това досега? — Погледна към Лайза и й показа документите.
	— Ще проверим — отвърна Лайза.
	— В някой от въпросниците включено ли е в коя болница е роден обектът?
	Приятелката й се засмя мрачно:
	— Мисля, че точно този въпрос сме изпуснали.
	— В такъв случай сигурно е била военна болница. Полковник Логън е военен, а се предполага, че и Майора е бил такъв, когато се е родил Денис.
	— Ще проверим — кратко отвърна Лайза.
	Тя не споделяше нетърпението на Джийни. За нея това бе просто поредният научноизследователски проект. За Джийни обаче той бе всичко.
	— Искам веднага да проверя — заяви тя. — Има ли телефон в този самолет?
	Лайза се намръщи.
	— Да не се каниш да се обаждаш на майката на Стивън?
	Джийни долови неодобрението в гласа й.
	— А защо не?
	— Тя знае ли, че той е в затвора?
	— Не знам, по дяволите! Не искам аз да й казвам.
	— Той може вече да се е обадил вкъщи.
	— Май е по-добре да се видя със Стив в затвора. Позволено е, нали?
	— Сигурно имат часове за свиждане като в болниците.
	— Просто ще отида и ще се надявам да ми провърви. Но мога да се обадя и на Пинкърови. — Тя махна на минаващата стюардеса: — Има ли телефон самолетът?
	— Не, съжалявам.
	Джийни се намръщи, но стюардесата изненадващо й се усмихна.
	— Не ме ли помниш?
	Джийни смаяно се загледа в нея, но веднага я позна.
	— Пени Уотърмедоу! — възкликна тя. Пени бе подготвила защитата на доктората си в Минесота заедно с Джийни. — Аз съм в университета „Джоунс Фолс“ и съм подхванала научноизследователски проект, но непрекъснато попадам на проблеми. Мислех, че ще се захванеш с някаква академична работа.
	— Исках, но не можах.
	Джийни се почувства малко неудобно, че тя е успяла, а приятелката й — не.
	— Но сега съм доволна — продължи Пени. — Работата ми харесва и освен това плашат повече, отколкото в колежите.
	Джийни не можеше да повярва — жена с докторска степен, а работи като стюардеса!
	— Винаги съм мислила, че от теб ще стане превъзходен учител.
	— Е, преподавах малко в горните класове. Един от учениците ми посегна с нож, тъй като не бе съгласен с моето мнение за Макбет. Зададох си въпроса защо го правя — рискувам си живота да преподавам Шекспир на хлапета, които нямат търпение да дочакат края на часовете, за да изхвръкнат на улицата и да крадат пари, за да си купят кокаин.
	Джийни си спомни името и на мъжа й.
	— Как е Дани?
	— Справя се чудесно, сега вече е областен управител по продажбите. Това означава, че трябва много да пътува, но си струва.
	— Е, радвам се, че те видях. В Балтимор ли е базата ви?
	— Във Вашингтон.
	— Дай ми телефона си, ще ти звънна.
	Джийни й подаде химикалката си и Пени написа телефона си на една от папките.
	— Ще хапнем някъде — добави тя. — Би било чудесно.
	Пени отмина напред.
	— Отворено момиче изглежда — изкоментира Лайза.
	— Много е умна, но направо съм поразена от решението й. Няма нищо лошо в това да си стюардеса, но то е все едно да хвърлиш на вятъра двайсет и петте години, отишли за образование.
	— Ще й се обадиш ли?
	— Не, ще и стане криво. Присъствието ми ще й напомня каква се е надявала да бъде.
	— Жал ми е за нея…
	— И на мен.
	Веднага след като кацнаха, Джийни намери обществен телефон и се опита да се свърже с Пинкърови в Ричмънд, но даваше заето.
	— По дяволите! — изруга тя. Изчака пет минути, но отново чу същия монотонен сигнал. — Шарлот сигурно разправя на цялото си злодейско семейство за посещението ни — изръмжа недоволно. — Ще опитам пак по-късно.
	Колата на Лайза бе на паркинга. Подкараха към града и Лайза остави приятелката си у тях.
	— Мога ли да те помоля за една голяма, голяма услуга? — каза Джийни, преди да излезе от колата.
	— Разбира се, но не обещавам, че ще ти помогна — усмихна се Лайза.
	— Започни извличането на ДНК-то още довечера.
	Лицето на Лайза помръкна.
	— О, Джийни, цял ден се разкарвахме като луди. Поне трябва да напазарувам нещо за вечеря.
	— Аз пък трябва да отида до затвора. Нека се видим по-късно в лабораторията — да кажем, в девет часа.
	— Добре — съгласи се Лайза. — И аз като че ли нямам търпение да видя какво ще излезе.
	— Ако започнем довечера, резултатите ще са готови вдругиден.
	Лайза я погледна със съмнение.
	— Ако посъкратим малко процедурата, да.
	— Ей така те искам!
	Зарадвана, Джийни слезе от колата и Лайза потегли.
	На Джийни й се искаше веднага да скочи в колата и да подкара към полицейското управление, но най-напред трябваше да види какво става с баща й.
	Той седеше и гледаше _Колело на съдбата_.
	— Здрасти, мила, късничко се прибираш — каза той.
	— Бях на работа и още не съм свършила — отговори му тя. — А как мина твоят ден?
	— Скучничко… Цял ден сам вкъщи…
	Дожаля й за него. Вероятно нямаше приятели. Обаче изглеждаше далеч по-добре от снощи — бе бръснат, изкъпан и отпочинал. Беше си притоплил пицата от хладилника и мръсните чинии бяха натрупани на кухненския плот. Джийни се накани да го пита за какъв, по дяволите, се мисли, та не ги сложи в миялната, но преглътна думите си.
	Тя остави куфарчето си и започна да оправя стаята. Баща й не изключи телевизора.
	— Бях в Ричмънд, Вирджиния — каза тя.
	— Това е чудесно, златна моя. Какво има за вечеря?
	Не, помисли си тя, така повече не може да продължава. Няма да се държи с мен, както се държеше с мама.
	— Защо ти не приготвиш нещо? — попита го тя.
	Това отвлече вниманието му от телевизора и той извърна глава към нея:
	— Но аз не мога да готвя!
	— Нито пък аз, татко.
	Той се намръщи, после изведнъж се усмихна.
	— Значи ще ядем някъде навън.
	Изражението на лицето му й бе познато до болка. Джийни се върна двайсет години назад в спомените си. Тя и Пати бяха облечени в дънкови костюмчета. Видя татко с тъмна коса и бакенбарди и го чу да казва:
	— Хайде да отидем на карнавала! Ще си купим ли захарен памук, как мислите? Скачайте в колата!
	Бе най-прекрасният мъж на света.
	Сега, долавяйки същото „хайде-да-се-забавляваме“ в пламъчето в очите му, на Джийни от дън душа й се прииска да е отново на девет години и да вярва безрезервно на всяка негова дума. Но бе пораснала вече.
	— Колко пари имаш? — попита тя.
	Той я изгледа глупаво.
	— Нямам никакви пари, вече ти казах.
	— Аз също, затова не можем да ядем навън. — Тя отвори хладилника. Имаше кутия сладолед, един лимон, прясна царевица на зърна, пакет агнешки пържоли, един домат и полупразна кутия ориз „Ънкъл Бен“. — Знаеш ли какво? Ще хапнем прясна царевица с топено масло за ордьовър, за второ ще направим агнешки пържоли, а за десерт — сладолед.
	— Ами че това е чудесно!
	— Почвай да го правиш, докато ме няма.
	Той се изправи и впери поглед в продуктите.
	Джийни вдигна куфарчето си.
	— Ще се върна след десет.
	— Но аз не знам как да сготвя всичко това! — Той разрови царевицата.
	От полицата над хладилника тя свали готварската книга и я тикна в ръцете му.
	— Гледай оттук — каза му кратко, целуна го по бузата и излезе.
	Подкарала към центъра на града, тя се запита дали не е прекадено жестока с баща си. Все пак той е от по-старото поколение. Да, но пък не можеше да му бъде прислужница, дори и да го искаше — трябваше да си запази работата. Като му осигури място, където да подслони глава, тя направи за него много повече, отколкото той за нея през целия й живот. Въпреки това й се щеше да го бе оставила в по-добро настроение. Беше неадекватен, но друг баща тя нямаше.
	Остави колата на един паркинг и се упъти към полицейското управление. Влезе в помпозното фоайе с мраморни пейки и стенописи, изобразяващи различни етапи от историята на Балтимор, и се отправи към администраторката. Каза й, че иска да се види със Стивън Логън, който е арестуван тук. Очакваше, че ще й се наложи да се покара малко, но след като почака няколко минути, при нея дойде млада жена в униформа и я поведе към асансьора.
	Въведоха я в стаичка колкото килер. В нея нямаше нищо, което да задържи погледа, с изключение на малкото прозорче на едната стена, разположено на нивото на главата и гледащо към друго такова килерче. Под него имаше ситна решетка, през която да минава звукът. Нямаше начин да предадеш на другата страна каквото и да било, без да пробиеш дупка в стената.
	Тя впери поглед в прозорчето. След около пет минути доведоха и Стивън. Тя забеляза, че ръцете му са в белезници, а краката — оковани, като че ли беше извънредно опасен престъпник. Той се приближи към стъклото и надникна. После се усмихна широко.
	— Каква приятна изненада! — възкликна. — Всъщност това е най-доброто нещо, което ми се случва през целия ден.
	Въпреки бодрото държане, младежът изглеждаше ужасно напрегнат и уморен.
	— Как си? — попита го тя.
	— Малко пораздърпан. Сложиха ме в една килия с някакъв убиец с ужасен махмурлук. Страх ме е да заспя.
	Сърцето й се преизпълни с жалост. Но трябваше да си напомни, че този човек може да е изнасилил Лайза.
	— Колко още ще те държат тук?
	— Утре съдията ще разглежда пускането ми под гаранция. Ако не ме освободи, ще трябва да чакам резултата от ДНК теста. За това отивали три дни.
	Споменаването на ДНК й напомни целта на свиждането.
	— Днес се видях с твоя близнак.
	— И какво?
	— Няма никакво съмнение, той е твой двойник.
	— Може би _той_ е изнасилил Лайза Хокстън.
	Джийни поклати глава.
	— Ако е избягал от затвора за уикенда — да. Но той е бил там и още е.
	— А не може ли да е избягал и после да се е върнал? Просто за да си осигури алиби.
	— Твърде фантастично звучи. Ако Денис избяга от затвора, нищо не може да го накара да се върне обратно.
	— Май си права — съгласи се Стив мрачно.
	— Искам да ти задам няколко въпроса.
	— Питай.
	— Кога беше рожденият ти ден.
	— 25-и август.
	Точно така бе написала и Джийни. Може би пък да не е разбрала датата на Денис.
	— А случайно да знаеш къде си роден?
	— Да, тогава татко е бил на служба във Форт Лий, Вирджиния, и аз съм се появил на бял свят в тамошната военна болница.
	— Сигурен ли си?
	— Абсолютно. Мама е писала за това книга, казва се _Да си имаш бебе_. — Той присви очи по начин, който започна да й става все по-познат. Означаваше, че се опитва да разбере мисълта на събеседника си. — А къде е роден Денис?
	— Още не знам.
	— Но сме родени на една и съща дата.
	— За нещастие той казва, че рожденият му ден е на 7-и септември. Но може да е сбъркал, трябва отново да проверя. Още като отида на работа, ще се обадя на майка му. Ти говори ли вече с твоите родители?
	— Не.
	— Искаш ли аз да говоря с тях?
	— Не! Моля те! Не искам да знаят нищо, докато успея да им кажа, че съм свободен.
	— От това, което си ми разказвал за тях, разбирам, че те са мили хора, готови да ти помогнат.
	— Точно такива са. Но не искам да им причинявам мъка.
	— Е, това наистина ще бъде болезнено за тях. Но вероятно биха предпочели да им кажеш, за да могат да ти помогнат.
	— Не, моля те, не им се обаждай!
	Джийни сви рамене. Имаше нещо, което той криеше. Но това си бе негов избор.
	— Джийни… как изглежда?
	— Денис ли? Външно е точно като теб.
	— Косата му каква е — дълга, къса, има ли мустаци, мръсно под ноктите…
	— Косата му е къса точно като твоята, по лицето няма косми, ръцете и кожата му са чисти. Спокойно можех да кажа, че пред мен стоиш ти.
	Стив изглеждаше доста смутен.
	— Голямата разлика е в поведението му. Не знае какви отношения трябва да установи с останалата част от човечеството.
	— Много странно.
	— Всъщност поведението му изцяло потвърждава моята теория. И двамата сте били това, което аз наричам диви хлапета. Фразата откраднах от един френски филм. Така наричам всяко дете, което рядко изпитва страх, трудно се поддава на контрол и е хиперактивно. Такива деца общуват трудно. Шарлот Пинкър и съпругът й не са успели с Денис. А твоите родители са успели с теб.
	Това обаче не го успокои.
	— Но с Денис сме еднакви като психика.
	— И двамата сте били диви.
	— Обаче отвън аз вече имам тънък слой лустро.
	Явно беше, че нещо силно го безпокои.
	— Защо това те притеснява толкова?
	— Искам да изглеждам в очите си като човешко същество, а не опитомена горила.
	Въпреки сериозното си изражение, Джийни се засмя.
	— Горилите също трябва да умеят да общуват. Както и всички животни, които ходят на групи. Точно оттам идват престъпленията.
	В погледа му просветна интерес.
	— От това, че се живее на групи?
	— Разбира се. Престъплението представлява нарушение на някое важно социално правило. При самотните животни правила няма. Мечката спокойно може да нахлуе в бърлогата на друга мечка, да открадне храната й и да избие малките й. Вълците обаче не правят така, защото живеят на глутници. Вълците са моногамни, заедно се грижат за малките си и уважават личното жизнено пространство на останалите. Ако някой индивид наруши това правило, те го наказват. Ако пак продължи с нарушенията, те или го изгонват, или го убиват.
	— А какво става, ако наруши някое маловажно социално правило?
	— Като например да се изплюеш в асансьора ли? Това се нарича лоши маниери. Единственото наказание тук е неодобрението на околните. Но е смайващо ефективно.
	— Защо се интересуваш толкова много от хора, които нарушават правилата?
	Тя помисли за баща си. Нямаше представа дали е унаследила криминалните му гени или не. Ако Стив знаеше, че тя също има подобна генетична обремененост, може би това би му помогнало. Но толкова дълго бе лъгала за баща си, че сега й бе трудно да говори за него.
	— Това е голям проблем — каза тя уклончиво. — Всички се интересуват от престъпленията.
	Вратата зад нея се отвори и младата полицайка надникна вътре.
	— Времето изтече, доктор Ферами.
	— Добре — каза тя. — Стив, знаеше ли, че Лайза Хокстън е най-добрата ми приятелка в Балтимор?
	— Не, не знаех.
	— Работим заедно, тя е лаборантка.
	— Как изглежда?
	— Не е човек, който би отправил необосновани обвинения.
	Той кимна.
	— Въпреки това искам да те уверя, че не допускам ти да си го направил.
	За миг Джийни си помисли, че той ще се разплаче.
	— Благодаря ти — каза Стив задавено. — Не можеш да си представиш колко много означава това за мен.
	— Обади ми се, като излезеш. — Каза му телефонния си номер. — Ще го запомниш ли?
	— Без проблеми.
	На Джийни не й се искаше да тръгва. Тя му се усмихна с някакво подобие на окуражителна усмивка и се надигна.
	— Късмет!
	— Благодаря, имам нужда от него тук.
	Полицайката я съпроводи до фоайето. Навън бе започнало да се стъмва. Тя се качи в стария мерцедес, изкара го на пътя за „Джоунс Фолс“ и запали фаровете. Караше бързо — нямаше търпение да стигне до университета. Винаги караше бързо. Бе добър, но малко безразсъден шофьор, знаеше го. Но нямаше търпение да се влачи с деветдесет километра в час.
	Бялата хонда акорд на Лайза бе вече на паркинга пред Лудницата. Джийни спря до нея и влезе вътре. Лайза тъкмо палеше лампите в лабораторията. Хладилната чанта с пробите на Денис Пинкър бе на плота.
	Кабинетът на Джийни бе от другата страна на коридора. Тя отключи вратата, като прекара картата си през четящото устройство, и влезе. Набра телефона на Пинкърови в Ричмънд.
	— Най-сетне — каза, като чу сигнала свободно.
	Обади се Шарлот.
	— Как е синът ми? — попита тя.
	— Жив и здрав — отвърна Джийни. „Изобщо не му личи, че е психопат — помисли си тя, — докато не извади нож и не ми открадна бикините.“ Опита се да измисли нещо: — Много отзивчив беше.
	— Винаги е имал добри маниери — провлече Шарлот на южняшкия си акцент, който ползваше при най-неочакваните си изявления.
	— Госпожо Пинкър, бих искала и вас да питам кога е роден синът ви.
	— Роден е на седми септември. — Каза го така, сякаш този ден трябваше да се чества като национален празник.
	Това обаче не бе отговорът, който Джийни се бе надявала да чуе.
	— А в коя болница?
	— По онова време бяхме във Форт Браг, Северна Каролина.
	Джийни с усилие потисна разочарованието си.
	— Майора обучаваше новобранци за Виетнам — съобщи й гордо Шарлот. — Във Форт Браг Военномедицинското командване разполагаше с голяма болница. Денис се появи на бял свят точно в нея.
	Джийни не знаеше какво още да каже. Мистерията си оставаше.
	— Госпожо Пинкър, искам още веднъж да пи благодаря за любезното сътрудничество.
	— Няма за какво.
	Тя се върна в лабораторията и се обърна към Лайза:
	— Както се разбра, Стивън и Денис имат тринадесет дни разлика и са родени в различни щати. Нищо не мога да проумея.
	Лайза отвори кутия с нови епруветки.
	— Е, има само един неопровержим начин да разберем със сигурност. Ако са с една и съща ДНК, те са еднояйчни близнаци, независимо какво казват за раждането им.
	Тя извади от кутията две малки епруветчици. Бяха само пет сантиметра дълги, с тапичка и конично дъно. Лайза взе два етикета, написа на единия „Денис Пинкър“, а на другия „Стивън Логън“, после ги залепи на епруветките и ги сложи на една стойка. Свали печата от кръвната проба на Денис и капна само една капка кръв в съответната епруветка. После извади кръвната проба и на Стивън Логън и направи същото.
	С помощта на прецизно калибрована пипета тя капна точно измерено количество хлороформ във всяка от кръвните проби в епруветките. После извади нова пипета и по същия начин добави в тях фенол. След това затвори епруветките и ги сложи в клатещия смесител, за да се смесят хубаво препаратите в тях. Хлороформът щеше да разтвори мазнините, фенолът — да разгради протеина, обаче дългите спирали на молекулите на дезоксирибонуклеиновата киселина щяха да останат непокътнати.
	Лайза извади епруветките от апарата и отново ги сложи на стойката.
	— Това е всичко, което можем да направим през следващите няколко часа — каза тя.
	Разреденият с вода фенол бавно щеше да се отдели от хлороформа. На границата между тях щеше да се образува менискус. ДНК-то бе там, във водната част, и можеше лесно да се изтегли с пипета. Обаче трябваше да се почака до сутринта.
	Някъде иззвъня телефон. Джийни сви озадачено вежди — звънът май идваше от нейния кабинет. Тя прекоси коридора и вдигна слушалката.
	— Да?
	— С доктор Ферами ли разговарям?
	Джийни много мразеше хора, които звъняха и те питаха как се казваш, без да се представят. Все едно да чукаш на нечия врата и когато някой ти отвори, да го питаш: Кой, по дяволите, си ти? Тя с усилие преглътна язвителната забележка:
	— Аз съм доктор Ферами. Кой се обажда, моля?
	— Наоми Фрийландър, от _Ню Йорк Таймс_. — Гласът звучеше така, сякаш принадлежеше на петдесетгодишна пушачка. — Имам няколко въпроса към вас.
	— По това време?
	— Аз работя по всяко време. Изглежда — и вие също.
	— Защо се обаждате?
	— Правя проучване за една статия на тема научна етика.
	— О! — Джийни веднага си помисли за Стив, който не знаеше дали не е осиновен. Това бе наистина етичен проблем, но не неразрешим и _Таймс_ едва ли знаеше за него. — Какво точно ви интересува?
	— Доколкото съм осведомена, вие сканирате медицински база данни, за да подберете подходящи обекти за изучаване.
	— О, да. — Джийни се отпусна. По този въпрос нямаше защо да се безпокои. — Написах си програма, която сканира компютърни база данни и намира еднакви двойки. Целта ми е да открия еднояйчни близнаци. Може да се приложи на всякакъв вид база данни.
	— Но вие сте проникнали в медицински файлове, с цел да прилагате програмата си.
	— Много е важно да се определи какво имате предвид, като казвате „проникнали“. Когато създавах програмата, много внимавах да я напиша така, че да не наруша ничия анонимност. Програмата не показва никакви медицински файлове.
	— А какво показва?
	— Изкарва имената на двама души, техните адреси и телефони.
	— Но ги изкарва по двойки.
	— Разбира се, точно това е целта.
	— Значи ако използвате програмата си, да речем… при база данни електроенцефалограми, можете да кажете, че мозъчните вълни на Джон Доу са същите като на Джим Фиц.
	— Нещо такова. Но няма да разбера нищо за здравословното му състояние.
	— Обаче ако знаете предварително, че Джон Доу е параноиден шизофреник, бихте могли да заключите, че Джим Фиц е също такъв.
	— Няма как да разбера такова нещо.
	— Но ако случайно познавате Джон Доу?
	— Откъде ще го познавам?
	— Ами може да е вашият портиер, откъде ли не.
	— О-о, прекадено много случайности!
	— Възможно е.
	— _Такава_ ли ще е статията ви?
	— Може би.
	— Добре, теоретически това е възможно, но вероятността е толкова малка, че всеки разумен човек би я пренебрегнал.
	— По това може да се поспори.
	Репортерката е решена да прави сензация, независимо какви са фактите, каза си Джийни и я обхвана тревога. И без това имаше проблеми, сега оставаше и вестниците да увиснат на шията й!
	— А в действителност намерили ли сте някой, който мисли, че анонимността му е нарушена? — заинтересува се тя — Има потенциална вероятност от такава ситуация и точно това ме интересува.
	На Джийни внезапно й хрумна нещо:
	— Кой ви посъветва да ми се обадите?
	— Защо питате?
	— Поради същата причина, заради която и вие задавате въпросите си. Искам да знам истината.
	— Не мога да ви кажа.
	— Това е доста интересно — замисли се Джийни. — Аз ви разказах накратко за моята работа и методи. Нямам какво да крия. Вие обаче не можете да ми отвърнете със същото. Като че ли изпитвате _срам_, доколкото усещам. Срамувате ли се от начина, по който разбрахте за моя проект?
	— От нищо не се срамувам — рязко отговори репортерката.
	Джийни усети, че едва овладява гнева си. Тая пък за каква се мисли?
	— Е, все някой се срамува. В противен случай защо нямате желание да ми кажете кой ви е казал? Или казала?
	— Трябва да пазя източниците си на информация.
	— От какво да ги пазите? — Джийни разбираше, че трябва да спре. Нищо нямаше да постигне, ако се опълчеше срещу пресата. Обаче гледната точка на тази жена бе направо непоносима. — Както вече обясних, в методите ми няма нищо нередно и те не заплашват ничия анонимност. Защо тогава вашият информатор се крие?
	— Хората си имат причини…
	— А причините, подтикващи информатора ви да се спотайва, крият зла умисъл, не е ли така? — Дори и като го произнасяше, Джийни не спираше да мисли: _Защо някой ще иска да ми погоди такъв номер?_
	— Не мога да коментирам това.
	— Без коментар, така ли? Ще запомня този израз.
	— Доктор Ферами, искам да ви благодаря за съдействието.
	— Моля! — отвърна Джийни и тресна телефона. После дълго остана така, вперила поглед пред себе си…


>	Сряда

>>	21.

	Берингтън Джоунс спа лошо.
	Прекара нощта с Пипа Харпендън. Пипа беше секретарка във факултета по физика и доста преподаватели я сваляха, дори и неколцина женени мъже, но Берингтън бе единственият, с когото тя излизаше. Той се обличаше много добре, водеше я в закътани ресторантчета и поръчваше скъпи вина. Топеше се от удоволствие под завистливите погледи на околните мъже на негова възраст, излезли на вечеря с грозните си и стари жени. После я водеше у тях, палеше свещи, обличаше копринена пижама и я любеше бавно, с желание, докато тя примреше от удоволствие.
	Тази сутрин обаче се събуди в четири часа и си помисли за всички онези неща, които можеха да объркат плана му. Вчера следобед Ханк Стоун се бе понасмукал с евтиното вино на издателя и може да е забравил за разговора им. Ако пък го помнеше, редакторите от _Таймс_ пак можеха да решат да не обърнат внимание на тази история. Можеше да поразпитат тук-там и да видят, че това, което Джийни върши, не е чак толкоз нередно. Или пък ще реагират много бавно и ще разнищят историята чак другата седмица, когато вече ще е твърде късно.
	След като се въртя и пъшка известно време. Пипа се обади:
	— Добре ли си. Бери?
	Той я погали по дългата руса коса и тя въздъхна сънено. Да прави любов с красива жена винаги му бе действало успокоително, независимо какви проблеми бе имал, но този път май нямаше да е така. Много му се беше насъбрало. Би изпитал облекчение, ако можеше да разговаря с Пипа за проблемите си — тя бе интелигентно момиче и щеше да прояви съчувствие и разбиране. Ала не биваше да разкрива тайната на никого.
	След малко стана и излезе да потича. Когато се върна, нея я нямаше — бе оставила благодарствена бележка, увита в прозрачен черен чорап.
	Домашната помощничка дойде няколко минути преди осем и му направи омлет. Мариан бе слабо, нервно момиче от френския карибски остров Мартиника. Говореше малко английски и ужасно се страхуваше да не я върнат у дома, което пък я правеше много отстъпчива. Беше хубава и на Берингтън му минаваше през ума, че ако й каже да му направи френска любов, тя щеше да сметне това като част от задълженията си. Не би направил такова нещо, разбира се, да спи с прислугата не бе в негов стил.
	Той взе душ, избръсна се и се облече в пепелявосив костюм, с едва забележима бледосиня нишка в него, бяла риза и черна връзка на малки червени точици. Върху златните му копчета за ръкавели бяха инкрустирани инициалите му, а в джобчето отпред винаги си слагаше внимателно сгъната носна кърпичка. Обувките му светеха, както винаги, с огледален блясък.
	Вкара колата в университетския комплекс, качи се в кабинета си и включи компютъра. Както повечето величия от академичния свят, с преподавателска дейност той се занимаваше съвсем малко. Тук, в „Джоунс Фолс“, изнасяше по една лекция на година. Неговата работа бе да направлява и следи изследванията на учените от факултета и да добавя името си — за престиж — към трудовете, които те пишеха. Тази сутрин обаче не можеше да се съсредоточи върху нищо, затова просто застана до прозореца, загледан в играта по двойки на тенискорта, и зачака телефонът да иззвъни.
	Не му се наложи да чака дълго. В девет и половина се обади президентът на университета, Морис Обел.
	— Имаме проблем — каза той.
	Берингтън се напрегна:
	— Какво има, Морис?
	— Току-що ми се обади някаква кучка от _Ню Йорк Таймс_. Твърди, че от твоя факултет нарушавала анонимността на хората някоя си доктор Ферами.
	Слава богу, помисли си Берингтън с облекчение. Ханк Стоун е пробил! Наложи си да отвърне със сериозен глас:
	— Страхувах се от нещо подобно — каза той. — Идвам веднага.
	Затвори телефона и остана така няколко минути, мислейки усилено. Рано беше още да празнуват победа. Работата току-що се бе задвижила. Сега трябваше да направи така, че Морис и Джийни да постъпят по начина, по който той искаше.
	Гласът на Морис звучеше разтревожено. Това бе добре като за начало. Берингтън трябваше да направи така, че да не го оставя да се успокои. Трябваше да накара Морис да помисли, че положението ще стане катастрофално, ако Джийни не спре да използва програмата си в медицинските база данни, и то веднага. А Морис вземеше ли подобно решение, Берингтън трябваше да направи така, че президентът да го изпълни.
	И най-важното — нужно бе да избегне на всяка цена какъвто и да било компромис. Знаеше, че по характер Джийни не приема много компромисите, но след като бъдещето й се заложи на карта, тя вероятно ще опита всичко. Той трябваше да налива масло в огъня й и да я подтиква към борба.
	И всичко това да бъде така направено, че да изглежда добронамерено. Ако станеше ясно, че Берингтън се опитва да подлее вода на Джийни, Морис щеше да подуши нещо гнило. Берингтън трябваше да се прави, че я защитава.
	Той излезе от Лудницата и се отправи към административната сграда. Влезе в кабинета на президента и кимна учтиво на секретарката.
	— Влизайте направо, професор Джоунс — подкани го тя.
	Морис бе застанал до прозореца и гледаше към зеленината навън. Бе нисък широкоплещест мъж. Беше се завърнал от Виетнам в инвалидна количка, парализиран от кръста надолу. Двамата с Берингтън се разбираха добре, може би защото бяха работили за военните. Освен това много обичаха музиката на Малер.
	Морис често изглеждаше смутен. За да може УДФ да съществува, той трябваше да събира десет милиона долара на година от частни и корпоративни фирми и като последица от това ужасно се страхуваше от лоша реклама.
	Президентът рязко обърна инвалидната си количка и я докара до бюрото.
	— Подготвяме голяма статия за научната етика, вика ми оная кучка. Бери, не мога да допусна „Джоунс Фолс“ да бъде даван за пример на неетична наука. Половината от големите ни спонсори ще вдигнат врява до бога. Трябва да направим нещо.
	— Коя е тази журналистка?
	Морис хвърли поглед в бележника си.
	— Наоми Фрийландър. Тя е редактор по етичните проблеми. Знаеше ли, че вестниците имали и редактори по етичните проблеми? Аз не знаех.
	— Не съм изненадан, че _Ню Йорк Таймс_ има.
	— Това обаче не им пречи да действат като проклетото Гестапо. Щели да публикуват статията. Вчера някой им подхвърлил за тая твоя Ферами.
	— Чудя се кой ли им е съобщил за нея? — Берингтън си придаде замислен вид.
	— Въртят се наоколо нелоялни копелета.
	— Сигурно.
	Морис въздъхна.
	— Кажи, че не е вярно, Бери. Кажи ми, че тя не нарушава анонимността на хората.
	Берингтън кръстоса крака, опитвайки се да изглежда спокоен, докато всъщност бе натегнат като струна. Точно тук трябваше да ходи по опънато въже.
	— Не вярвам да върши нещо нередно — каза той. — Тя просто сканира медицински база данни и намира хора, които не знаят, че са близнаци. Много умно е направено, ако трябва да сме обективни…
	— Да не би да разглежда медицинските картони на хората без тяхно разрешение?
	Берингтън се престори, че му е трудно да го изрече.
	— Е… нещо такова.
	— Тогава трябва да спре.
	— Бедата е там, че на нея тази информация наистина й трябва за научноизследователската й програма.
	— Може би ще се наложи да й предложим някаква компенсация.
	Берингтън не бе мислил да я подкупва. Съмняваше се дали от това би излязло нещо, но от опит глава не боли.
	— Добра идея.
	— На постоянна професура ли е назначена?
	— Тя започна този семестър като асистент — преподавател. Най-малко на шест години е от постоянната професура. Но бихме могли да увеличим заплатата й. Знам, че й трябват пари, тя ми каза.
	— Колко печели сега?
	— Трийсет хиляди на година.
	— Колко мислиш да й предложим?
	— Добре е да е повечко. Още осем или десет хиляди.
	— А откъде?
	Берингтън се усмихна.
	— Струва ми се, че бих могъл да убедя „Дженетико“.
	— Тогава точно това ще направим. Извикай я веднага, Бери. Ако е тук, в комплекса, да се яви веднага. Ще уредим това нещо, преди още да е дошла полицията по етиката.
	Берингтън вдигна телефона и набра кабинета на Джийни.
	— Доктор Ферами — чу той гласа й.
	— Берингтън се обажда.
	— Добро утро. — Тонът й бе предпазлив. Дали бе усетила желанието му да я прелъсти в понеделник вечер? Може пък да се чуди дали няма да опита отново. Или също е подушила проблема с _Ню Йорк Таймс_, премисли той.
	— Мога ли да те видя веднага?
	— В твоя офис ли?
	— Намирам се в офиса на доктор Обел на Хилсайд Хол.
	Тя въздъхна отегчено.
	— Дали не става въпрос за онази Наоми Фрийландър?
	— Да.
	— Всичко това са лайна и ти го знаеш.
	— Да, но трябва да се оправяме.
	— Идвам.
	Берингтън затвори.
	— Ще бъде тук моментално — каза той на Морис. — И доколкото разбрах, май вече е разговаряла с _Таймс_.
	Следващите няколко минути щяха да бъдат решителни. Ако Джийни се защитаваше добре, Морис можеше да смени стратегията си. Нужно бе Берингтън да помогне на президента да остане на твърди позиции, без да изглежда враждебен към Джийни. Тя бе темпераментно и избухливо момиче, не бе от примиренческия тип, особено пък ако си мислеше, че е права. Вероятно ще станат мигом врагове с Морис без никаква помощ от Берингтън.
	Внезапно го осени вдъхновение и той каза:
	— Докато чакаме, да вземем да нахвърлим едно изявление за пресата.
	— Това е добра идея.
	Берингтън дръпна към себе си един бележник и започнала пише. На него му трябваше нещо, с което Джийни не би могла да се съгласи, нещо, което да нарани гордостта й и да я подлуди. Написа, че УДФ признава допуснатите грешки и че университетът се извинява на онези хора, чиято анонимност е била нарушена. И обещаваше, че програмата ще бъде спряна още днес.
	Даде творбата си на секретарката, за да я въведе в компютъра и да я разпечата.
	Джийни пристигна, кипяща от възмущение. Бе облечена в светлозелена торбеста тениска, плътно прилепнали черни джинси и високи обувки. На носа си имаше сребърна халка, а тъмната й коса бе вързана на опашка. На Берингтън му изглеждаше много сладка, но видът й не можеше да впечатли президента на университета. За него това момиче щеше да изглежда като безотговорен младши научен сътрудник, готов да вкара УДФ в беля.
	Морис я покани да седне и я осведоми за обаждането от вестника. Държеше се студено. По-спокоен се чувства със зрели мъже, каза си Берингтън, млади дами със стегнати джинси са за него нещо чуждо.
	— Същата жена се обади и на мен — каза Джийни раздразнено. — Това е смешно.
	— Но вие прониквате в медицински база данни — повиши глас Морис.
	— Обаче не гледам данните, компютърът ги гледа. Нито един човек не е видял ничий медицински картон. Моята програма изважда списък с имена и адреси, подредени по двойки.
	— Дори и това…
	— По-нататък не предприемаме нищо, без да поискаме разрешение от потенциалния обект. Дори не им казваме, че си имат близнаци, докато не се съгласят да участват в проучването ни. Така че чия анонимност е нарушена?
	Берингтън се престори, че я подкрепя.
	— Казах ти, Морис — обади се той. — _Таймс_ са се объркали нещо.
	— Да, но те не го виждат по този начин. И освен това трябва да мисля за репутацията на университета.
	— Повярвайте ми — продължи Джийни, — моята работа само ще увеличи тази репутация. — Тя се наведе напред и в гласа й Берингтън долови трепета на човек, застанал на прага пред нещо ново, трепета, който движеше всички добри учени. — Този проект е от огромно значение. Аз съм единственият човек, който се е досетил как да изучава генетиката на престъпността. Когато публикуваме резултатите, ще се превърнем в сензация.
	— Права е — вметна Берингтън.
	Това бе вярно. Проучването й щеше да бъде сензационно. Болеше го сърцето, че трябва да го съсипе. Но нямаше избор.
	Морис поклати глава.
	— Работата ми е да защитя университета от скандал.
	Джийни отвърна безразсъдно:
	— Работата ви е също така да защитите свободата в науката.
	Не трябваше да поема в тази насока. Едно време университетските президенти без съмнение са се борили с оковите, спъващи науката по пътя към познанието, но тия времена безвъзвратно бяха отминали. Сега те бяха чисто и просто събирачи на фондове. Със споменаването на свободата в науката тя само щеше да обиди Морис.
	И той настръхна.
	— Не ми е необходима лекцията ви за президентските ми задължения, млада госпожице — отвърна сковано.
	За удоволствие на Берингтън, Джийни не пое намека.
	— Така ли? — възкликна тя, набирайки обороти. — Ето ви един пряк конфликт. От едната страна стои вестник, явно подлъган по невярна история, а от другата — учен, преследващ истината. Ако университетският президент се огъне под такъв натиск, каква надежда имаме тогава?
	Берингтън бе очарован. Тя бе прекрасна, със зачервени страни и блеснали очи, но копаеше собствения си гроб. Отдалечаваше се от Морис с всяка изречена дума.
	Изведнъж Джийни сякаш разбра какво прави, защото промени стратегията.
	— От друга страна, никой от нас не желае лоша реклама — каза тя с по-мек глас. — Много добре разбирам загрижеността ви, доктор Обел.
	За нещастие на Берингтън, Морис веднага омекна.
	— Разбирам, че това ви поставя в трудна позиция — рече той. — Университетът е готов да ви предложи компенсация под формата на увеличение на заплатата с десет хиляди долара годишно.
	Джийни изглеждаше изненадана.
	Берингтън се обади:
	— Така сигурно ще успееш да изкараш майка си от онова място, от което толкова се безпокоеше.
	Джийни се поколеба само миг.
	— Дълбоко ще ви бъда благодарна — каза тя, — но това няма да реши проблема. Пак ще ми трябват близнаци за проучването ми по престъпността. В противен случай няма какво да се проучва.
	Берингтън не бе си и помислял, че могат да я подкупят.
	— Сигурно има и друг начин за намиране на подходящи обекти за изучаване? — попита Морис.
	— Не, няма. Имам нужда от еднояйчни близнаци, отгледани отделно, поне единият от които е престъпник. Това е. Програмата ми открива хора, които даже и представа си нямат, че имат близнаци. Друг начин да правя това няма.
	— Не знаех — каза Морис.
	Тонът на разговора ставаше опасно приятелски. В този момент влезе секретарката на Морис и му подаде лист хартия. Това бе черновата на изявлението за пресата. Морис го показа на Джийни:
	— Ако искаме да потушим историята, трябва да излезем с горе-долу такова изявление, и то още днес.
	Тя бързо го прочете и гневът й се върна.
	— Но това са глупости! — избухна отново. — Никакви грешки няма. Ничия анонимност не е нарушена. Никой не се е оплакал!
	Берингтън с усилие скри задоволството си. Парадоксално бе, че тя е толкова нетърпелива и пламенна и все с търпение и постоянство провеждаше дълги и скучни научни изследвания. Беше я виждал как работи с обектите си — те никога не я дразнеха или уморяваха, дори и да объркваха тестовете. Лошите маниери у тях тя намираше за интересни. Джийни просто записваше това, което те бяха казали, и накрая искрено им благодареше. А вън от лабораторията избухваше като фойерверк и при най-малкия повод.
	Той отново поде ролята си на загрижен миротворец:
	— Но, Джийни, доктор Обел смята, че трябва да излезем с твърдо изявление.
	— Не можете да кажете, че сте спрели ползването на програмата ми! Това ще е равносилно на отменяне на целия проект.
	Лицето на Морис се втвърди.
	— Не мога да допусна _Ню Йорк Таймс_ да излезе със статия, в която се съобщава, че учените от „Джоунс Фолс“ нарушават анонимността на хората — каза той. — Това ще ни струва милиони под формата на изгубени дарения.
	— Намерете някакъв среден начин — примоли се Джийни. — Кажете им, че ще разгледате проблема. Назначете комисия. Ако е необходимо, ще разработим допълнителна защита на анонимността. О, не, помисли си Берингтън. Това е опасно разумно!
	— Разбира се, имаме комисия по етиката — каза той, печелейки време. — Това всъщност е подкомисия към сената. — Сенатът бе управляващият орган на университета и се състоеше от всички преподаватели на постоянна професура, но работата вършеха различните комисии. — Можеш да заявиш, че прехвърляш проблема на тях.
	— Не става! — рязко отвърна Морис. — Всички ще си помислят, че протакаме.
	Джийни запротестира:
	— Не разбирате ли, че като настоявате за незабавни действия, вие практически отхвърляте възможност за добро обмисляне на проблема!
	Тук му е мястото срещата да се прекъсне, каза си Берингтън. И двамата бяха твърдоглави, и двамата са се окопали в аргументите си. Трябваше да прекрати срещата, преди отново да са започнали да говорят за компромис.
	— Правилно, Джийни — обади се Берингтън. — Нека направя едно предложение… ако разрешиш, Морис.
	— Разбира се, дай да го чуем.
	— Имаме два отделни проблема. Единият е да намерим начин да насърчим проучването на Джийни, без да предизвикаме скандал. Това е нещо, което аз и Джийни трябва да решим и по-късно да го обсъдим задълбочено. Вторият проблем е как факултетът и университетът ще представят това на света. Това е мой и твой проблем, Морис.
	Президентът изглеждаше облекчен.
	— Много разумно — каза той.
	— Благодаря ти, че дойде веднага, Джийни.
	Тя разбра, че я отпращат и се надигна с изненадано изражение. Стана й ясно, че бяха я изработили, но не разбра как.
	— Ще ми се обадиш ли? — попита тя Берингтън.
	— Разбира се.
	— Добре. — Джийни се поколеба и излезе.
	— Трудна жена — изпъшка Морис.
	Берингтън преплете пръсти и наведе глава.
	— Тук грешката е моя, Морис. — Президентът поклати глава, но Берингтън продължи: — Аз наех Джийни Ферами. Разбира се, и представа си нямах, че тя ще разработи такъв метод на работа, но все пак съм виновен и трябва да те измъкна от това.
	— Какво предлагаш?
	— Нямам право да те накарам да не пускаш това изявление. Разбирам, че не можеш да поставяш благополучието на един проект над репутацията на целия университет. — Той вдигна поглед.
	Морис се поколеба. За миг Берингтън се запита уплашено дали не заподозря, че го тикат в ъгъла. Но дори и да му беше минала през ума такава мисъл, тя не се задържа там.
	— Радвам се, че казваш това, Бери. Но какво ще правиш с Джийни?
	Берингтън се отпусна облекчено на стола. Май успя.
	— Мисля, че тя е мой проблем — отговори той. — Остави я на мен.


>>	22.

	Стив се унесе в сън през ранните часове на утрото.
	В затвора бе тихо, Порки хъркаше, а момчето не бе спало четиридесет и два часа. Опитваше се да остане буден, репетирайки молбата си за пускане под гаранция за утре пред съдията, но непрекъснато се унасяше в лек полусън, в който съдията му се усмихваше меко и казваше: _Пускаме ви под гаранция, нека човекът си върви._ И той излизаше от съда на заляната от слънцето улица. Седнал на пода в килията в обичайната си поза, опрял гръб на стената, на няколко пъти се хващаше да клюма и стреснато се събуждаше. Докато най-накрая волята му се пречупи пред умората.
	Беше заспал дълбоко. Когато се стресна от болезнен удар в ребрата. Изстена и отвори очи. Порки го бе ритнал и сега се надвесваше над него с полудели очи, крещейки:
	— Ти си ми откраднал дрогата, педал! Къде си я натикал, къде? Дай ми я веднага или си мъртъв!
	Стив реагира, без да мисли. Скочи от пода като отпусната пружина и с изпъната дясна ръка и разперени два пръста се стрела към очите на Порки. Порки изрева от болка и отстъпи назад. Стив го последва, опитвайки се да набута пръстите през мозъка му чак до тила му. Някъде отдалече чуваше глас, който много приличаше на неговия, да крещи псувни и обиди.
	Порки отстъпи още една крачка и тежко се тръшна на тоалетната чиния, закрил очите си с ръце.
	Стив обгърна с две ръце шията му, дръпна главата му напред и с все сила заби коляно в лицето му. От устата на Порки рукна кръв. Стив го сграби за яката, вдигна го от тоалетната и го запокити на пода. Тъкмо се накани да го ритне, когато разумът му започна да се връща. Поколеба се, вперил поглед в проснатото в краката му кървящо тяло, и червената мъгла на яростта пред очите му започна да се вдига.
	— О, не! — каза той. — Какво направих?
	Вратата на клетката рязко се отвори и вътре влетяха две ченгета, размахали палки.
	Стив вдигна ръце пред себе си.
	— Просто се успокой — каза едно от ченгетата.
	— Вече съм спокоен — отвърна Стив.
	Ченгетата му сложиха белезници и го изведоха от килията. Едното ченге го удари силно в стомаха и Стив се преви одве, задъхан.
	— Това е просто в случай че си решил да ни създаваш още проблеми — каза полицаят.
	Стив чу зад себе си затръшването на вратата и гласа на Спайк в обичайното му хапливо настроение.
	— Доктор ли ти трябва. Порки? Щото ако ти трябва, има един ветеринар на Ийст Балтимор Стрийт — изкиска се Спайк на собствената си шега.
	Стив бавно се изправи, съвземайки се от удара. Още го болеше, но можеше да диша. Погледна през решетката — Порки бе седнал на пода и триеше очи. После размърда кървавите си устни и отвърна на Спайк:
	— Ходи се шибай, задник такъв.
	Стив изпита облекчение — нищо му нямаше…
	— И без това беше време да те изведем от килията ти, колежанче — вметна Спайк. — Тези господа са дошли да те отведат в съда. — Той хвърли поглед на листа хартия, който държеше. — Дай да видим кой още е за Нортърн Дистрикт Корт. Господин Робърт Сандиландс, известен още като Сниф…
	Той изкара още трима мъже от килиите им и закопча всички към Стив. После двете ченгета отведоха четиримата на паркинга и ги качиха в един бус.
	Стив се надяваше повече никога да не види това място.
	Вън все още бе тъмно. Според Стив бе някъде около шест. Съдилищата не отваряха преди девет-десет часа; така че имаше доста да чака. Пропътуваха през града петнайсет-двайсет минути, после завиха към паркинга на съда. Слязоха от буса и се спуснаха в сутерена.
	В центъра имаше открита площ, а около нея бяха разположени осем зарешетени отделения. Във всяко отделение имаше пейка и тоалетна, но те бяха по-големи от килиите в полицейското управление, затова четиримата бяха настанени в килия, където вече имаше шест души. Веригите им бяха свалени и струпани на една маса в средата на отделението. Няколкото надзиратели командваше висока чернокожа жена в сержантска униформа.
	През следващия час пристигнаха още около трийсет затворници. Слагаха ги по дванайсет в отделение. Разнесоха се подвиквания и подсвирквания, когато въведоха и група жени. Тях ги настаниха в другия край на помещението.
	След това няколко часа нищо не се случи. Донесоха закуска, но Стив отново отказа храната — не можеше да свикне с мисълта, че яде в тоалетна. Някои затворници шумно разговаряха, но повечето мълчаха, забили поглед надолу. Словесната престрелка между охрана и затворници не бе толкова мръсна, колкото там, откъдето идваше Стив, и той лениво се запита дали това не се дължи на факта, че парадът е командван от жена.
	Затворите нямат нищо общо с тези, които показват по телевизията, помисли си той. По филмите те приличаха на долнопробни хотели — режисьорите никога не показваха неоградените тоалетни, мръсните хули и побоищата над тези, които не знаеха как да се държат.
	Днес може би ще бъде последният му ден в затвора. Ако вярваше в Бог, щеше да му се помоли от все сърце.
	Според него вече бе станало обед, когато започнаха да викат хора от лилиите.
	Стив бе във втората партида. Отново им сложиха белезниците и ги вързаха на група от десет души. После се качиха в съда.
	Съдебната зала приличаше на методистка църква. Стените бяха боядисани в зелено до черна ивица на нивото на кръста, а оттам нагоре — в кремаво. На пода имаше постлан зелен килим и девет реда пейки от светло дърво.
	На най-задната редица бяха седнали майката и бащата на Стивън.
	Той ахна от изненада.
	Баща му бе облякъл униформата си на полковник и бе мушнал шапката си под мишница. Стоеше с изправен гръб, сякаш застанал мирно. Чертите му бяха келтски — сини очи и тъмни коси. Лицето му не изразяваше нищо. Майка му бе седнала до него, малка и закръглена, с подуто от плач приятно лице.
	На Стив му се прииска подът под нозете му да се продъни. С удоволствие би се върнал в килията при Порки, само и само да избегне този момент. Той рязко спря, задържайки цялата редица затворници, и впери изпълнен с болка поглед към родителите си, докато един от надзирателите не го сбута и той залитна към предната редица.
	Пред съда имаше седнала някаква чиновничка, обърната с лице към затворниците. Вратата се пазеше от надзирател. От другите официални лица присъстваше също така и някакъв чернокож чиновник на около четиридесет години с очила, сако, връзка и дънки. Той питаше за имената на затворниците и ги сравняваше по някакъв списък.
	Стив погледна през рамо. По пейките, предназначени за публиката, нямаше никой, освен родителите му. Изпита благодарност за това, че семейството му е достатъчно загрижено за него, за да дойде в съда — на нито един от останалите затворници семейството не дойде. Въпреки това би му се искало да мине през тази унизителна процедура без свидетели.
	Баща му се изправи и се приближи. Човекът в дънките се обърна с официален тон към него.
	— Да, сър?
	— Аз съм баща на Стивън Логън. Бих желал да поговоря с него — каза той с авторитетен глас. — А мога ли да узная кой сте вие?
	— Дейвид Парди, следовател по предварителното следствие, обадих ви се тази сутрин, спомняте ли си?
	Значи ето как мама и татко са разбрали, помисли си Стив. Трябваше да се сети. Онази чернокожа съдебна чиновничка му бе казала, че следователят ще проверява подробностите. Най-простият начин да се направи това бе да се позвъни на родителите му. Той изтръпна, като си представи как е протекъл разговорът. Какво ли е казал тоя следовател? _Трябва да проверя адреса на Стивън Логън, който е задържан в Балтимор и обвинен в изнасилване. Вие неговата майка ли сте?_
	Баща му стисна ръка на непознатия:
	— Здравейте, господин Парди.
	Но Стив много добре виждаше, че не го харесва.
	— Ако искате да говорите със сина си, говорете, няма проблеми — отвърна Парди.
	Баща му кимна отсечено. Той се промъкна зад реда със затворниците и седна точно зад Стив. Сложи ръка на рамото му и леко го стисна. Очите на Стив се напълниха със сълзи.
	— Татко, не съм го направил аз. — Успя да каже само това.
	— Знам, Стив — отвърна баща му.
	Простичките думи съдържаха толкова дълбока вяра, че Стив не издържа и заплака. А след като започна, му бе трудно да спре. Чувстваше се отмалял от глад и безсъние. Напрежението и страданието, насъбрани през последните два дни, се отприщиха в свободно леещите се сълзи. Преглъщаше с усилие и бършеше бузи с окованите си ръце.
	— Искахме да ти наемем адвокат, но нямаше време — продума развълнуван баща му. — Едва успяхме да дойдем тук.
	Стив щеше да си бъде сам адвокат — само да успееше да се овладее.
	Една надзирателка въведе две момичета. Не бяха с белезници и непрекъснато се кискаха. Изглеждаха на около осемнайсет години.
	— Как, по дяволите, стана всичко това, Стив? — запита го баща му.
	Мъчейки се да отговори, Стив успя най-сетне да се овладее.
	— Сигурно приличам много на този тип, който го е направил — отвърна той. Подсмръкна и преглътна с усилие. — Жертвата посочи мен при разпознаването. Освен това бях близо, когато е станало това, казах го на полицията. ДНК тестът ще докаже, че съм невинен, но ще отидат още три дни. Надявам се днес да ме пуснат под гаранция.
	— Кажи на съдията, че сме тук — каза баща му. — Може би това ще помогне.
	Стив се почувства като дете, утешавано от баща си. Това извика в паметта му горчиво-сладкия спомен за деня, когато му купиха първия велосипед. Трябва да е било на петия му рожден ден. Велосипедът бе от онези, със страничните колелца отзад, за да не пада. Къщата им тогава имаше голям двор, до който се слизаше по две стъпала. „Карай го по двора или верандата, но внимавай да не паднеш по стъпалата“ — бе казал баща му тогава. Но първото нещо, което малкият Стив направи, бе да се опита да слезе с него по стълбата. Естествено — падна, повреди велосипеда, нарани се и с основание очакваше баща му да се ядоса. Той обаче просто го вдигна, почисти ударените места и поправи велосипеда. Въпреки че Стив очакваше избухването със свито сърце, баща му дори не се скара: _Аз какво ти казах?_ Каквото и да се случеше, родителите на Стив винаги бяха на негова страна.
	Съдията влезе.
	Оказа се привлекателна дама на около петдесет години, много дребна и спретната. Беше наметнала черна мантия, а в ръката си носеше кутия диетична кока-кола, която постави на бюрото прел себе си.
	Тя огледа затворниците на предния ред:
	— Добър ден. Това е вашето предварително дело за пускане под гаранция.
	Гласът й бе нисък и ясен, дикцията — прецизна. Всичко в нея изглеждаше точно и подредено, с изключение на тази кутия кока-кола — придаваше й някакво много близко и човешко излъчване, което обнадежди Стив.
	— Всички получили ли са обвинителни актове?
	Бяха ги получили. Тя продължи по-нататък по процедурата, обяснявайки какви са правата им и как да си наемат адвокат. След като приключи и с това, каза:
	— Когато си чуете името, моля, вдигнете ръка. Йън Томпсън.
	Един от затворниците вдигна ръка. Тя прочете обвинението и наказанието, което се полагаше за него. Йън Томпсън бе обрал три къщи в престижния квартал Роланд Парк. Млад испаноезичен мъж, с гипсирана ръка, провесена на врата, той не проявяваше никакъв интерес към съдбата си и явно тези процедури го отегчаваха.
	Докато тя му казваше, че има право на предварително гледане на дело и процес пред съдебни заседатели, Стив с нетърпение чакаше да види дали ще го пусне под гаранция или не.
	Следователят по предварителното следствие се изправи. Говорейки много бързо, той каза, че Томпсън живеел на този адрес от една година, имал жена и дете, но нямал работа. Освен това бил пристрастен към хероина и имал криминално досие. Стив не би освободил такъв човек.
	Обаче съдийката отсъди пускане под гаранция от двайсет и пет хиляди долара. Стив се окуражи. Знаеше, че обвиняемият обикновено трябва да внесе само десет процента в брой, така че Томпсън ще бъде свободен, ако успее да намери две хиляди и петстотин долара. Това му се стори леко.
	Следващо поред бе едно от момичетата. Сбила се с друго момиче и бе обвинена в нанасяне на телесни повреди. Следователят каза на съдията, че момичето живеело с родителите си и работело на касата на близкия супер. Съдийката я пусна да си върви, но само срещу поето задължение да се яви на процеса, което означаваше, че изобщо не трябва да внася никакви пари.
	Това бе също меко решение и надеждите на Стив скочиха с още едно деление.
	На ответницата бе също така заповядано да не ходи на адреса, където живееше другото момиче, участвало в кавгата. Това напомни на Стив, че към гаранцията съдията може да добави някои условия. Вероятно той сам трябва да каже, че няма да се доближава до Лайза Хокстън. Стив нямаше представа как изглежда тя и къде живее, но бе готов да обещае всичко, само и само да не се връща в затвора.
	Следващият ответник беше бял мъж на средна възраст, който си показвал пениса на жените в един магазин. Той имаше дълго досие с подобни прояви. Живеел сам, но на един и същи адрес от пет години насам. За голямо разочарование на Стив съдийката отказа пускане под гаранция. Мъжът бе нисък и слаб — на Стив му се струваше безобиден откачалник, но явно съдийката като жена се отнасяше с особена строгост към сексуалните престъпления.
	Тя наведе глава към списъка пред себе си и произнесе:
	— Стивън Чарлз Логън.
	Стив вдигна ръка. _Моля те, изкарай ме оттук, моля те!_
	— Обвинен сте в изнасилване първа степен, което може да означава доживотна присъда.
	Зад себе си Стив чу как майка му ахна.
	Съдийката продължи да чете другите обвинения и наказания, после следователят се изправи. Той издекламира възрастта, адреса и занятието на Стив и каза, че нямал криминално досие и не бил пристрастен към нищо. Стив си помисли, че в сравнение с повечето от другите ответници той е гражданин за пример — дали дамата щеше да си го отбележи наум?
	Когато Парди свърши, Стив се обади:
	— Може ли да кажа нещо, Ваша Милост?
	— Да, но имайте предвид, че ако ми съобщите каквото и да било за престъплението, то може да не се окаже във ваш интерес.
	Той се изправи.
	— Аз съм невинен, Ваша Милост, но, изглежда, имам някаква прилика с похитителя, затова ако решите да ме пуснете под гаранция, обещавам да не се приближавам до жертвата, ако поставите такова условие.
	— Разбира се, че бих го поставила.
	Искаше му се да се защити и да измоли свободата си, но всичките блестящи речи, съчинени от него в килията, се изпариха от главата му и той просто не можа да измисли нищо повече. Чувствайки се отвратително, седна.
	Зад него се надигна баща му.
	— Ваша милост, аз съм бащата на Стивън, полковник Чарлз Логън. С готовност бих отговорил на всички въпроси, които сметнете за уместно да ми зададете.
	Тя му отправи леден поглед.
	— Няма да е необходимо.
	Стив се запита защо съдийката като че ли се ядоса на намесата на баща му. Може би, за да покаже, че не е впечатлена от военния му чин.
	Баща му си седна.
	Съдийката върна поглед върху Стив.
	— Господин Логън, позната ли ви бе жертвата, преди да се случи това, в което ви обвиняват?
	— Никога не съм я срещал — отвърна Стив.
	— А _виждали_ ли сте я?
	Стив си каза, че съдийката иска да разбере дали не я е преследвал известно време, преди да я нападне.
	— Не мога да ви кажа. Не знам как изглежда — отвърна той.
	Съдийката като че ли помисли малко върху отговора. Стив стоеше на нокти. Само думичка от устата й и той е спасен. Но отказът щеше да е равносилен на падане в бездна.
	Най-сетне тя каза:
	— Разрешавам пускане под гаранция от двеста хиляди долара.
	Облекчението заля Стив като приливна вълна и цялото му тяло се отпусна отмаляло.
	— Слава богу! — прошепна той.
	— Няма да се доближавате до Лайза Хокстън и да ходите на Вайн Авеню 1321.
	Стив усети как баща му отново го стиска за рамото. Той вдигна окованите си ръце и докосна костеливите пръсти на ръката му.
	Знаеше, че ще минат още един-два часа, преди да го пуснат, но тона сега нямаше значение — вече бе сигурен в свободата си. Щеше да изяде шест биг-мака и да спи цяло денонощие. Искаше да се наслади и на компанията на хора, които не казват „мамка ти“ във всяко изречение.
	И си даде сметка, доста изненадан при това, че най-много от всичко му се искаше да се обади на Джийни Ферами.


>>	23.

	Джийни се върна в кабинета си жлъчно настроена. Тоя Морис Обел бе страхливец. Някаква си оперена вестникарка направила една-две неточни инсинуации и той бе готов да вдигне ръце. А Берингтън се оказа твърде слаб, за да защити Джийни както трябва.
	Програмата й за търсене на близнаци бе най-голямото й достижение. Бе започнала да работи по нея още когато разбра, че проучванията й в областта на криминологията няма да стигнат доникъде, ако не открие нови начини за намиране на обекти за изучаване. Три години се бе занимавала с нея. Това бе единственото й и най-голямо достижение, без да се броят победите й в тениса. Ако имаше някакъв особен интелектуален талант, то това бе именно този — да разрешава такива логически загадки. Въпреки че изучаваше психология на непредсказуемото поведение у нерационално мислещи хора, тя трябваше да обработи огромно количество данни за стотици хиляди индивиди — това бе чиста статистика и математика. Ако програмата й за търсене не бе добра, мислеше си, самата тя се превръщаше в безполезен човек. Тогава спокойно можеше да захвърли всичко и да стане стюардеса като Пени Уотърмедоу.
	Бе изненадана да види, че пред вратата на кабинета я чака Анет Бигълоу. Анет бе студентка последна година и Джийни бе рецензент на дипломната й работа. Това влизаше в задълженията й на преподавател. Сега Джийни си спомни, че миналата седмица момичето й бе дало темата и двете бяха се уговорили да се видят тази сутрин. Реши да отмени срещата — имаше по-важна работа. После видя нетърпеливото изражение по лицето на младата жена и си спомни колко важни бяха тези срещи, когато си студент. Затова се усмихна насила:
	— Извинявай, че те накарах да чакаш. Дай да започваме веднага.
	За щастие тя бе прочела темата и си бе водила бележки. Анет искаше да прерови събраните данни за близнаците и да види дали няма да намери някакво взаимодействие в областта на политическото мнение и моралните възгледи. Това бе интересна тема и планът й бе научно обоснован. Джийни предложи няколко дребни подобрения и й даде зелена улица.
	Докато Анет си тръгваше, Тед Рансъм подаде глава зад вратата.
	— Приличаш на някой, който се кани да откъсне нечии топки — забеляза той.
	— Не твоите обаче — усмихна се Джийни. — Влез да пием по едно кафе.
	„Хансъм“* Рансъм бе любимецът и от факултета. Доцент по психология на възприемането, той бе щастливо женен с две малки деца. Джийни знаеше, че я намира за привлекателна, но всичко спираше дотам. Между двамата имаше приятно и леко сексуално напрежение, което никога не бе заплашило да се превърне в проблем.
	[* Хубавец (англ.). — Б.пр.]
	Тя включи кафеварката до бюрото си и му разказа за _Ню Йорк Таймс_ и Морис Обел.
	— Но има един голям въпрос — добави Джийни накрая. — Кой е подхвърлил информацията на _Таймс_?
	— Сигурно Софи — предположи той.
	Софи Чапъл и Джийни бяха единствените жени във факултета по психология. Въпреки че наближаваше петдесетте и бе професор, тя като че виждаше в лицето на Джийни възможна съперничка и от самото начало се бе държала с нея така, сякаш й завиждаше — оплакваше се от всичко, като се започне от късите поли на Джийни и се стигне до начина, по който паркира колата си.
	— Дали би направила това?
	— Като нищо.
	— Струва ми се, че си прав. — Джийни винаги се бе чудила на дребнавостта у водещите учени. Даже веднъж в кафенето видя как известен математик удари най-големия ум по физика в Америка само за това, че го прередил на опашката. — Може би няма да е зле да я питам.
	Той вдигна вежди.
	— Тя ще те излъже.
	— Но ще изглежда гузна.
	— Ще се скарате.
	— А не се ли караме и без това?
	Телефонът иззвъня. Джийни вдигна слушалката и махна на Тед да налее кафето.
	— Ало?
	— Обажда се Наоми Фрийландър.
	Джийни се поколеба.
	— Не съм сигурна дали трябва да разговарям с вас.
	— Вярвам, че сте прекратили с използването на медицинската информация за проучванията ви.
	— Не.
	— Какво означава това „не“?
	— Означава, че не съм прекратила. Вашето обаждане предизвика някои обсъждания, но не се взе никакво решение.
	— Пред мен на бюрото ми има факс от кабинета на президента ви. В него университетът се извинява на хората, чиято анонимност е била нарушена, и ги уверява, че програмата е спряна.
	— Това ли е изявлението им? — смая се Джийни.
	— А вие не знаехте ли?
	— Видях някаква чернова, но не се съгласих с написаното.
	— Изглежда, отменили са програмата ви, без да ви кажат.
	— Не могат да постъпят така.
	— Какво искате да кажете?
	— Аз имам договор с този университет. Просто нямат право да вършат каквото си искат, по дяволите!
	— Да не би да искате да ми кажете, че отказвате да се подчините на университетските власти?
	— Неподчинението тук няма нищо общо. Те просто нямат право да ми заповядват. — Джийни улови движението на Тед, който се бе изправил и махаше отрицателно с ръка. Прав е, каза си Джийни, не биваше да се говори така с пресата. Тя промени тактиката: — Вижте — подзе с разумен глас, — нали сама казахте, че вероятността да се наруши нечия анонимност е _потенциална_?
	— Да…
	— И изобщо не сте могли да намерите никой, който да е готов да се оплаче от програмата ми. Нямате никакви причини да искате този научен проект да се отмени.
	— Аз не съдя. Аз отразявам.
	— Знаете ли каква е целта на моите проучвания? Опитвам се да разбера какво прави хората престъпници. Аз съм първият човек, измислил наистина обещаващ начин за проучване на този проблем. Ако всичко върви добре, резултатите от откритието ми могат да превърнат Америка в по-безопасно място за живот на вашите внуци.
	— Аз нямам внуци.
	— Това ли е извинението ви?
	— Не се нуждая от извинения.
	— Може би не, но няма ли да е по-добре да се опитате да намерите някой, който да се оплаче от нарушаване на анонимността? Така статията ви няма ли да стане още по-убедителна?
	— Оставете на мен да реша това.
	Джийни въздъхна. Бе направила всичко възможно. Стискайки зъби, тя се опита да завърши разговора в приятелска атмосфера:
	— Е, желая ви късмет.
	— Благодаря ви за съдействието, доктор Ферами.
	— Довиждане… — Джийни затвори и добави: — Кучко такава!
	Тед й подаде чаша кафе.
	— Доколкото разбрах, май са съобщили, че отменят програмата ти.
	— Не мога да разбера какво става. Берингтън обеща, че ще обмислим какво да правим.
	— Не познаваш Бери така добре, както аз. — Тед сниши глас. — Той е змия, от мен да го знаеш. Нямам му грам вяра.
	— Може би е някаква грешка — каза Джийни, хващайки се като удавник за сламка. — Може би секретарката на доктор Обел е изпратила изявлението по недоразумение.
	— Възможно е — каза Тед. — Но залагам всичко на теорията ми за змията.
	— Дали пък да не звънна на _Таймс_ и да кажа, че не са говорили с мен, а с някой, който се с представил за мен?
	Той се засмя.
	— Мисля, че е по-добре да отидеш в кабинета на Бери и да го питаш дали е имал намерение да изпрати изявлението, преди да е говорил с теб.
	— Добра идея. — Тя глътна кафето и се изправи.
	Тед тръгна към вратата.
	— Късмет, стискам ти палци.
	— Благодаря. — Джийни си помисли дали да не го целуне по бузата, но се отказа.
	Тръгна по коридора, качи са на горния етаж и спря пред кабинета на Берингтън. Беше заключен. Отиде при секретарката.
	— Здрасти, Джули, къде е Бери?
	— Тръгна си, но ме помоли да му уредя среща с теб за утре сутринта.
	По дяволите! Копелето се криеше от нея. Теорията на Тед беше вярна.
	— За колко часа?
	— Девет и половина.
	— Ще бъда тук.
	Тя слезе обратно на своя етаж и нахълта в лабораторията. Лайза бе на работното си място и проверяваше концентрацията на ДНК в пробите на Стивън и Денис. От всяка проба бе взела по два микролитра и ги бе смесила с по два милилитра флуоресциращ оцветител. При контакт с ДНК-то оцветителят започваше да свети и колкото по-силно светеше, толкова по-голяма концентрация на ДНК имаше.
	— Как си? — попита я Джийни.
	— Добре съм.
	Джийни се взря изпитателно в лицето на приятелката си. Тя се намираше още във фазата на отричане, това бе очевидно. Лицето й бе безизразно, съсредоточено в работата си, но под тази маска личеше вътрешното напрежение.
	— Обади ли се на майка си? — Родителите на Лайза живееха в Питсбърг.
	— Не искам да я безпокоя.
	— Затова ти е майка, обади й се.
	— Може би довечера.
	Докато Лайза работеше, Джийни й разказа историята с _Ню Йорк Таймс_.
	Лайза бе шокирана от разказа на Джийни, но не показа такова съчувствие, каквото Джийни очакваше. Може би защото само преди три дни бе прекарала толкова тежка травма, че в сравнение с нея проблемите на Джийни бяха дреболия.
	— Ако се наложи да се откажеш от проекта — попита я Лайза, — какво ще започнеш да изучаваш?
	— Нямам представа — отвърна Джийни. — Не мога и да си представя да се откажа.
	Лайза не разбира стремежа към познанието, кой го движи всеки учен, даде си сметка Джийни. За приятелката й, обикновена лаборантка, всеки научен проект бе работа и нищо повече.
	Джийни се върна в кабинета си и позвъни в „Бела Виста“. Всички тези проблеми я бяха накарали да забрави, че трябва да се обажда на майка си.
	— Може ли да говоря с госпожа Ферами, моля? — попита тя.
	— Всички обядват — отговориха й кратко.
	— Добре. — Джийни се поколеба. — Бихте ли й предали, че дъщеря й Джийни се е обаждала и че по-късно пак ще опитам да се обадя.
	— Аха.
	Джийни имаше чувството, че жената оттатък не записва.
	— Д-ж-и-й-н-и — каза тя. — Дъщеря й.
	— Аха, добре.
	— Благодаря ви.
	Джийни затвори. Трябваше да изкара майка си оттам. Все още не бе направила нищо по въпроса с предаване на уроци през уикендите.
	Погледна часовника — бе малко след дванайсет. Хвана мишката и впери поглед в екрана на компютъра, но нямаше смисъл да работи, след като проектът й можеше да бъде отменен. Чувствайки се гневна и безпомощна, тя реши да приключи.
	Изключи компютъра и излезе от сградата. Поне червеният мерцедес й бе останал. Качи се в него и погали волана, изпитвайки приятното чувство, че докосва стар приятел.
	Опита се да се поободри. Имаше баща, а това бе рядка привилегия. Трябваше да прекара известно време с него и да се наслади на тази новост. Можеха да слязат до пристанището, да оставят колата на паркинга и да се разходят наоколо, или да му купи ново спортно яке от „Брукс Брадърс“. Нямаше пари в наличност, но щеше да използва кредитната си карта. Какво пък толкова, животът е кратък!
	Почувствала се по-добре, тя паркира колата пред дома си и влезе вкъщи.
	— Татко, дойдох си — подвикна бодро, докато се качваше по стълбите.
	Когато влезе в хола, усети, че нещо не е наред. След секунда забеляза, че телевизорът не е на мястото си. Може би го е отнесъл в спалнята и е легнал там, помисли си тя. Но и там го нямаше. Пак се върна в хола.
	— О, не! — изохка смаяно.
	Видеото също беше изчезнало.
	— Татко, не, не може да бъде! — проплака Джийни.
	Липсваха и стереоуредбата, и компютърът.
	— Не! — изстена тя. — Не мога да повярвам!
	Изтича обратно в стаята и отвори кутията си с бижута. Обичката за носа с еднокаратовия диамант, подарена й от Уил Темпъл, я нямаше.
	Телефонът иззвъня и тя с автоматичен жест вдигна слушалката.
	— Обажда се Стив Логън — каза гласът. — Как си?
	— Това с най-ужасният ден в живота ми — простена тя и се разплака.


>>	24.

	Стив Логън затвори телефона.
	Беше се изкъпал, избръснал, бе облякъл чисти дрехи и бе нагълтал сготвената от майка му лазаня. Бе разказал на родителите си своите патила секунда по секунда. Двамата искаха да потърсят професионален съвет, въпреки че Стивън им бе казал, че обвиненията срещу него ще отпаднат след ДНК теста. Родителите му обаче настояваха упорито и той обеща, че още утре сутринта ще говори с адвокат. Бе проспал целия път от Балтимор до Вашингтон на задната седалка в бащиния си „Линкълн марк VIII“. Независимо че не бе успял да си навакса нощ и половина безсъние, чувстваше се чудесно.
	Искаше да се види с Джийни.
	Чувстваше се така още преди да й позвъни. Сега, след като знаеше колко проблеми са й се струпали, желанието му да я види нарасна. Искаше му се да я прегърне и да й каже, че всичко ще се оправи.
	Освен това чувстваше, че между нейните проблеми и неговите има някаква връзка. На Стив му се струваше, че всичко тръгна наопаки и за двамата от момента, в който тя го представи на шефа си и Берингтън превъртя.
	Искаше му се и да научи нещо повече за произхода си. За това не беше говорил на родителите си, бе толкова невероятно и смущаващо. Трябваше обаче да обсъди с Джийни този проблем.
	Той вдигна слушалката да й се обади отново, но промени намерението си. Тя щеше да му каже, че в момента иска да остане сама. Когато е потиснат, човек се чувства именно така, дори и да изпитва нужда да поплаче на нечие рамо. Може би трябваше просто да се появи на вратата й: _Хей, нека се опитаме да се ободрим един друг, а?_
	Той влезе в кухнята. Майка му търкаше тавата от лазанята с телена четка, а баща му бе отишъл до службата си за около час. Стив започна да пълни миялната машина със съдове.
	— Мамо — започна той, — това може да ти прозвучи малко странно, но…
	— Искаш да се видиш с някое момиче ли?
	Той се усмихна.
	— Как позна?
	— Аз съм ти майка и затова съм телепат. Как се казва?
	— Джийни Ферами. _Доктор_ Ферами.
	— Еврейска баба ли ще ставам? И трябва ли да съм впечатлена от факта, че е лекарка?
	— Тя е учен, а не лекар.
	— Щом вече има докторат, значи е по-възрастна от теб.
	— На двайсет и девет е.
	— Хм, как изглежда?
	— Ами… страхотно, по свой си начин, нали разбираш — висока, много добре поддържана, царица на тениса. Има разкошни тъмни коси, тъмни очи, а на носа си — много фина сребърна халкичка. И е някак си… целенасочена — казва направо какво иска, без да го усуква, но също и много се смее… На няколко пъти я разсмях, но най-важното у нея е, че е… — Той затърси точната дума. — Тя просто има _присъствие_ — когато е около теб, не можеш да гледаш никъде другаде. — Думите му бавно заглъхнаха.
	Известно време майка му просто го преценяваше втренчено, после каза:
	— О, момчето ми, ти май си я загазил доста.
	— Е, може бе не е точно така… — Той млъкна. Но бързо си призна: — Да, права си. Луд съм по нея.
	— А тя?
	— Още не.
	Майка му се усмихна топло.
	— Върви тогава. Надявам се, че те заслужава.
	Той я целуна.
	— Какво те е превърнало в толкова добър човек?
	— Опитът — отвърна майката.
	Колата на Стив бе паркирана отвън — бяха минали през университетския комплекс и майка му я бе докарала до Вашингтон. Сега той я подкара обратно към Балтимор.
	Когато й се бе обадил, Джийни му бе разказала как баща й я е окрал и е била предадена от президента на университета. Трябваше й някой, който да я приласкае, а Стив бе квалифициран специалист в тая работа.
	Докато караше, си я представи, седнала до него на дивана, да му казва със засмяно лице: _Радвам се, че дойде. Чувствам се много по-добре. Защо не вземем да махнем тия дрехи и да се търкулнем в леглото?_
	Той спря на един супер и купи пица с морски деликатеси, бутилка шардоне за десет долара, кутия сладолед „Бен — Джери“ и десет жълти карамфила. Погледът му се спря на първата страница на _Уол Стрийт Джърнъл_ и в очите му се наби заглавие, в което ставаше дума за „Дженетико“, Инк. Това бе фирмата, финансираща проекта на Джийни за близнаците, спомни си той. Изглежда, май щяха да бъдат купени от „Ландсман“ — немски конгломерат. Той взе вестника.
	Приятните му видения бяха помрачени от мисълта, че след като е говорила с него, тя може да е излязла. А може и да си е вкъщи, но да се прави, че я няма. Или пък да има гости.
	С удоволствие видя паркирания отпред червен мерцедес. Обаче му мина през ума, че може да е излязла пеша, с такси или с колата на някой приятел.
	Той натисна звънеца и впери поглед в домофона, сякаш да го накара да проговори. Оттам се чу пукот и сърцето му подскочи.
	— Кой е? — запита раздразнен глас.
	— Стив Логън. Дойдох малко да те поразведря.
	Последва дълга пауза.
	— Стив, не ми се занимава с гости.
	— Нека поне ти поднеса тези цветя.
	Тя не отговори. Изплашена е, помисли си той и изпита горчиво разочарование. Беше му казала, че вярва в невинността му, но това бе, когато той се намираше на безопасно място зад решетките. Сега обаче, когато звънеше на вратата й и тя си беше вкъщи сама, не беше толкова лесно.
	— Не си променила становището си за мен, нали? — попита я Стив. — Все още вярваш, че съм невинен, нали? Ако не, просто ще си отида.
	Ключалката избръмча и вратата се отвори.
	Тя е жена, която не може да устои на предизвикателство, каза си той.
	Влезе в мъничко фоайе с две врати. Едната бе отворена и водеше към стълбище. Горе стоеше Джийни, облечена в яркозелена тениска.
	— Май е по-добре да се качиш — каза тя.
	Посрещането не бе кой знае колко ентусиазирано, но той се усмихна и пое по стълбите, понесъл подаръците в хартиения плик. Тя го въведе в малък хол с кухненски блок в единия край. Обича черно-бялото, забеляза той, примесено тук-там с ярки цветове. Диванът й бе черен с оранжеви възглавнички, а на бялата стена висеше електриковосин часовник. Яркожълти абажури и бял кухненски плот с наредени по него червени чаши за кафе го убедиха в изискания й вкус.
	Той сложи пакета на кухненския плот.
	— Виж какво — започна, — трябва да хапнеш нещо, за да се почувстваш по-добре. — Извади пицата. — И от една чаша вино, за да се поотпуснеш. След това, когато се усетиш готова за нещо по-специално, хапваш от този сладолед, без обаче да си даваш труд да го слагаш в чиния, а направо от кутията. И след като ометеш всичката храна и пиене, остават ти цветята. Разбираш ли какъв е номерът?
	Тя го гледаше като паднал от Марс.
	— И още нещо — продължи той. — Помислих си, че имаш нужда някой да дойде и да ти каже, че си чудесен, превъзходен човек.
	Очите й се напълниха със сълзи.
	— Мамка ти! — каза тя. — Никога не плача!
	Той сложи ръце на раменете й. За първи път я докосваше. Плахо я придърпа към себе си. Тя не се отдръпна. Едва вярващ на щастието си, Стив я прегърна. Бе висока почти колкото него. Джийни положи глава на рамото му и тялото й се разтърси от плач. Той я погали по косата. Беше мека и падаше надолу на тежки вълни. Членът му моментално се втвърди и той се поотдръпна малко, надявайки се тя да не забележи.
	— Всичко ще се нареди — каза Стив. — Ще се оправиш.
	Джийни остана отпусната в ръцете му няколко дълги, прекрасни минути. Усети топлината на тялото й и вдъхна аромата й. Зачуди се дали да не я целуне. Поколеба се, страхувайки се, че ако избърза, може да я накара да го отблъсне. После моментът мина и тя се отдръпна.
	Избърса носа си с края на тениската, давайки му възможност да зърне част от изкусително загорелия й плосък корем.
	— Благодаря — каза му тя. — Имах нужда да поплача на нечие рамо.
	Той почувства леко разочарование от равния й глас. За него това бе миг, изпълнен с чувства, а за нея, както изглеждаше, нищо повече от едно най-обикновено отпускане на напрежението.
	— Моля, това бе просто част от услугите, с които се занимава нашата фирма — каза той весело, но веднага му се прииска да не го беше споменавал.
	Тя отвори едно шкафче и извади чинии.
	— Вече се чувствам по-добре. — Хайде да хапнем.
	Стив се настани на една табуретка пред кухненския плот. Джийни наряза пицата и отвори бутилката. Той с удоволствие я гледаше как се движи из кухнята, затваря чекмедже с бедрото си, присвива очи към вдигнатата срещу светлината чаша да види дали е чиста, измъква ловко тапата със силните си и сръчни пръсти. Спомни си първото момиче, в което се влюби. Името й беше Бони и бе на седем години — колкото него. Той се взираше в сламенорусите й къдрици, в зелените й очи и си мислеше, че е цяло чудо такава съвършена красота да се разхожда из двора на детската градина. Доста време из ума му се въртеше мисълта, че тя наистина може да е ангел.
	Не мислеше, че Джийни е ангел, но от нея се излъчваше някаква физическа грация, която като че ли го караше да се чувства по същия начин.
	— Жилаво момче си — забеляза тя. — Последния път, като те видях, изглеждаше ужасно. Беше само преди двайсет и четири часа, а вече си напълно възстановен.
	— Леко се отървах. Там, където детектив Аластън ми тресна главата в стената, още ме боли, а ребрата, дето ме ритна Порки Бутчър в пет часа тази сутрин, още са сини. Но ще се оправя, щом няма да се връщам вече в затвора.
	Той изхвърли тази мисъл от главата си — ДНК тестът окончателно щеше да го елиминира като заподозрян.
	Огледа библиотеката й. Имаше доста публицистика — биографиите на Дарвин, Айнщайн, Франсис Бейкън, няколко романа, написани от жени, за които никога не бе чувал — Ерика Джонг, Джойс Керъл Оутс, пет-шест романа на Есит Уартън, някои съвременни класици.
	— Хей, та ти имаш любимата ми книга за всички времена! — възкликна той зарадвано.
	— Чакай да позная. _Да убиеш присмехулник?_
	Той я погледна изненадано:
	— Как позна?
	— Главният герой е адвокат, който се опълчва срещу социалните предразсъдъци, за да защити един невинен човек. Това не е ли и твоя мечта? Освен това не ми изглеждаш на такъв, който чете _Женската стая_.
	Той поклати глава съкрушен.
	— Знаеш толкова много за мен, чувствам се неспокоен.
	— Добре, а коя, мислиш, е моята любима книга?
	— Това да не е някакъв тест пак?
	— И още как.
	— Ами… _Мидълмарч?_
	— Защо?
	— Защото в нея героинята е силна, независима и волева.
	— Да, но тя не _прави_ нищо! Както и да е, книгата, която имам предвид, не е роман. Опитай отново.
	Той поклати глава замислено.
	— Не е роман значи. — После вдъхновението внезапно го осени: — Знам коя е. Разказва се за блестящо научно откритие, което обяснявало нещо много важно за живота на човека. Обзалагам се, че е _Двойната спирала_.
	— Браво на теб!
	Двамата започнаха да се хранят. Пицата все още бе топла. Джийни замислено мълча известно време.
	— Днес наистина обърках всичко — въздъхна тя. — Чак сега го виждам. Не трябваше да вдигам пара, а просто да кажа: _Добре, нека обсъдим всичко спокойно, нека не правим прибързани решения._ Вместо това обаче се изперчих на университетското ръководство и съвсем оплесках нещата, като казах всичко на пресата.
	— Правиш впечатление на безкомпромисен човек — забеляза той.
	— Едно е да си безкомпромисен, а съвсем друго — глупав — отвърна Джийни.
	Той й показа вестника.
	— Това може би обяснява защо сега университетът ви е толкова чувствителен на тема лоша реклама. Спонсора ви скоро ще го купят.
	Тя прочете първия абзац и подсвирна от изненада.
	— Сто и осемдесет милиона долара… — След като прочете цялата статия, поклати глава. — Теорията ти е интересна, но не мога да я приема.
	— Защо?
	— Защото ме нападаше Морис Обел, а не Берингтън. Въпреки че, както казват, Берингтън си падал малко фурнаджийска лопата. Тъй или иначе, не съм чак толкова важна. Представлявам само една миниатюрна част от научните изследвания, които „Дженетико“ спонсорира. Дори ако работата ми наистина нарушаваше анонимността на хората, скандалът нямаше да заплаши такава огромна продажба за стотици милиони долари.
	Стив избърса пръстите си в салфетката и взе в ръцете си снимка на жена с бебе в ръце. Жената приличаше малко на Джийни, но бе с права коса.
	— Сестра ти ли е това? — опита се той да познае.
	— Да, Пати. Тя има вече три деца и всички са момчета.
	— Нямам ни брат, ни сестра — каза Стив. После си спомни: — Ако не броим Денис Пинкър. — Лицето на Джийни се промени и той добави: — Ти гледаш на мен като на обект.
	— Съжалявам. Искаш ли да опиташ сладоледа?
	— И още как.
	Тя сложи кутията на масата и извади две лъжички. Това го зарадва. Щом ядеш от един съд с нея, каза си той, значи си на крачка от целувката. Тя си хапна с явна наслада. Стив се запита дали прави любов със същия ентусиазъм.
	Той преглътна и каза:
	— Толкова се радвам, че ми вярваш. Защото ченгетата изобщо не ми вярват.
	— Ако ти си похитителят, цялата ми теория отива на кино.
	— Дори и така да е, не всяка жена би ме поканила тази вечер, особено пък такава, която знае, че с Денис Пинкър имаме едни и същи гени.
	— Поколебах се — призна си тя. — Но се оказа, че не съм сбъркала.
	— Как разбра?
	Тя посочи остатъците от вечерята.
	— Ако Денис Пинкър хареса някоя жена, той вади нож и я кара да си свали бикините. А ти донесе пица.
	Стив се засмя.
	— Може да ти звучи налудничаво — каза Джийни, — но разликата е от земята до небето.
	— Има едно нещо за мен, което трябва да знаеш — започна колебливо Стив.
	Тя остави лъжичката.
	— И какво е то?
	— Веднъж малко остана да убия един човек.
	И Стив й разказа за сбиването си с Тип Хендрикс.
	— Ето затова се вълнувам за произхода си — каза той. — Не можеш да си представиш какво изпитах, когато ми каза, че мама и татко може да не са ми родители. Ами ако истинският ми баща е убиец?
	Джийни поклати глава.
	— Това си е най-обикновено училищно сбиване, което се е изплъзнало от контрол. То не означава, че си психопат. А нещо да кажеш за другото момче? Тип?
	— Няколко години по-късно някой друг го уби. По това време вече бе започнал да се занимава с дрога. Скарал се с доставчика си и оня го прострелял в главата.
	— Именно той е психопатът, доколкото схванах — каза Джийни. — Точно такива работи стават с тях. Те просто непрекъснато си търсят белята. Голям и як хлапак като теб е напълно възможно да влезе в противоречие със закона веднъж, но го преодолява и после продължава да живее нормален живот. А Денис ще влиза и излиза от затвора, докато някой не го убие.
	— На колко години си, Джийни?
	— Не ти хареса, че те нарекох голям и як хлапак ли?
	— На двайсет и две години съм.
	— А аз съм на двайсет и девет. Разликата е голяма.
	— На хлапак ли ти приличам?
	— Не знам, но един трийсетгодишен мъж не би дошъл чак от Вашингтон само за да ми донесе пица. Това става импулсивно.
	— Съжаляваш ли, че го направих?
	— Не. — Тя докосна ръката му. — Наистина се радвам.
	Той все още не знаеше как да класифицира отношенията им. Но тя все пак бе плакала на рамото му. За такова нещо хлапаците не стават, помисли си.
	— Кога ще знаеш за гените ми?
	Тя погледна часовника си.
	— Отделянето сигурно вече е готово. Утре сутринта Лайза ще направи филма.
	— И това означава, че тестът е приключил?
	— Почти.
	— А не можем ли да видим резултатите сега? Нямам търпение да разбера дали имам същите гени като на Денис Пинкър.
	— Мисля, че можем — отвърна Джийни. — И аз съм доста любопитна.
	— Тогава какво чакаме?


>>	25.

	Берингтън имаше карта, която отваряше всички врати в Лудницата.
	Никой не знаеше за нея. Дори редовните професори живееха в блажено неведение, мислейки, че никой не може да проникне в тяхната светая светих. Знаеха, че само чистачката и охраната имаха ключ за всички стаи. Но на учените и преподавателите изобщо не им минаваше през ума, че някой може да се снабди без особени усилия с ключ за всички врати.
	Въпреки това Берингтън не беше го използвал никога досега. Да се промъква крадливо беше недостойно, не беше в неговия стил. Пит Уотлингсън вероятно криеше снимки на голи момчета из чекмеджетата си, Тед Рансъм сигурно имаше скрити запаси с марихуана някъде, а Софи Чапъл по всяка вероятност е сбутала някъде вибратора си, предназначен за тия дълги и скучни следобеди. Но Берингтън не се интересуваше от тези неща.
	Това бе извънреден случай.
	Университетът бе заповядал на Джийни да прекрати работата с компютърната си програма и бе заявил на света, че това е сторено, но как можеше той да е сигурен? Не можеше да види електронните импулси, сновящи между компютърните терминали… През целия ден мисълта, че тя отново може да се рови из медицинските данни, не му даваше мира. И не се знаеше какво може да намери.
	Затова се бе върнал в кабинета си и сега седеше зад бюрото, гледайки как навън топлият здрач се сгъстява около сградите. Почукваше с пластмасовата карта по мишката на компютъра и се готвеше за нещо, което бе съвсем против принципите му.
	Той ценеше достойнството си, бе го култивирал много отдавна. Като най-малкото момче в класа, без баща, който да му каже как да се оправя с побойниците, и с майка, твърде заета да свързва двата края, за да има време за него, той бавно бе си създал ореол на високомерна отчужденост, под който се криеше. В Харвард изучи подробно един от съквартирантите си, момче от стара и богата фамилия, отбелязвайки си педантично всички подробности — какъв е коженият му колан, носните му кърпички, скъпият плат на костюмите му, кашмирените шалове. Гледаше с какъв жест разгъва салфетката си, как придържа стола на дамите. Наслаждаваше се на смесицата от непринуденост и уважение, с която се отнасяше към професорите, и на повърхностния чар, с едва скрита хладина, с които се отнасяше към стоящите по-долу от него. Когато започна работа по магистърската си степен, за Берингтън вече говореха като за изпечен аристократ.
	Освен това мантията на достойнството трудно се сваляше. Някои професори можеха да свалят сакото си и да се включат в играта на първокурсниците, но не и Берингтън. Студентите никога не му разказваха вицове, нито пък го канеха на купоните си, но пък и не го прекъсваха и не шумяха по време на лекциите му.
	В известен смисъл целият му живот преди създаването на „Дженетико“ бе една измама, но той я бе играл храбро и надуто. Обаче в това да се промъкнеш някому в стаята и да я претърсиш — нямаше никакъв стил.
	Той погледна часовника си. Лабораторията сигурно вече е затворена. Повечето от колегите му са си отишли, отправили се към крайградските си къщи или към бара на Факултетския клуб. И сега да опита, и по-късно — все едно. Нямаше време в денонощието, когато можеше да се гарантира със стопроцентова сигурност, че сградата е празна — учените работеха, когато имаха настроение за това.
	Излезе от кабинета си, слезе по стълбите и спря пред вратата на Джийни. Наоколо нямаше никой. Прекара картата през четящото устройство и вратата се отвори. Берингтън влезе, запали лампата и затвори след себе си.
	Това беше най-малкият кабинет в сградата. Всъщност това по-рано бе нещо като килер, но Софи Чапъл змийски бе настояла да го превърнат в кабинет за Джийни под смешния предлог, че за пакетите въпросници, с които работеше факултетът, трябвало по-голяма стая. Но Джийни бе дала живот на тясната стая с два дървени стола, боядисани в яркочервено, възлеста палма в саксия и репродукция от Пикасо — бой с бикове с ярки мазки жълто и оранжево.
	Той вдигна поставената в рамка снимка от бюрото. Беше черно-бяла фотография, изобразяваща хубав мъж с бакенбарди и широка вратовръзка и млада жена с решително изражение. Родителите на Джийни през седемдесетте, каза си той. Освен тази снимка, на бюрото й нямаше нищо друго. Прибрано момиче.
	Берингтън седна и включи компютъра й. Докато машинката се зареждаше за работа, той прегледа чекмеджетата й. В най-горното имаше химикалки и бележници. В другото откри тампони и неотворен пакет чорапогащници. Той мразеше чорапогащниците. Приятно му бе да си спомня за жартиерите и чорапите с ръбове от юношеските си години. Освен това чорапогащниците бяха нездравословни — както найлоновите шорти. Ако президентът Пруст го направеше министър на здравеопазването, той щеше да постави надпис: „Внимание! Вредно за здравето!“ на всички чорапогащници. В следващото чекмедже откри малко огледалце и четка за коса с един-два черни косъма, а в последното — речник джобен формат и книга, озаглавена _Хиляда акра_. Дотук никакви тайни.
	На екрана се появи главното меню. Той хвана мишката и цъкна на _календар_. Графикът й бе лесно предсказуем — лекции и часове, лабораторно време, тенис, срещи за по едно питие и посещения на кино. В събота щеше да гледа мача в „Ореол Парк“, Тед Рансъм и жена му я очакваха на късна закуска в неделя, колата й трябваше да отиде на преглед в понеделник. Нямаше директория, озаглавена _Медицински файлове на „Акме Иншуърънс“_. Списъкът с нещата, които трябваше да направи, бе също така пестелив — _купи витамини, обади се на Гита, подарък на Лайза за рождения й ден, проверка на модема._
	Той излезе от дневника и запрехвърля файловете й. Имаше огромна маса статистически данни и разработки по тях. Файловете на текстовия й редактор бяха по-малки — малко кореспонденция, проект за въпросник, чернова за някаква статия. С помощта на функцията за търсене по дума той издири всичките й файлове за думата „база данни“. На няколко пъти този термин се появи в статията и после още веднъж-дваж в копия на изпратени писма, но в нито едно от тези места не се разбираше къде се кани да използва програмата си Джийни следващия път.
	— Хайде — каза той полугласно, — някъде трябва да се покаже нещо, за бога!
	В шкафа за папки също нямаше кой знае какво — та тя бе тук само от няколко седмици. След година-две ще го натъпка с използвани въпросници и първоначални данни за научни изследвания.
	В друг шкаф Берингтън откри само поставена в рамка снимка на Джийни с някакъв висок брадат мъж — и двамата се бяха подпрели на велосипеди на фона на някакво езеро. Каза си, че е намерил любовна история, която е свършила.
	Безпокойството му нарасна. Това бе кабинет на организирана личност, от ония, които си планират нещата предварително. Тя си подреждаше входящите писма и си пазеше копия от цялата изходна поща. Тук някъде задължително трябваше да има нещо, което да му подскаже какво ще прави тя по-нататък. Няма причина да го пази в тайна — до този ден не бе дала повод да се мисли, че върши нещо, от което да се срамува. Сигурно планираше ново сканиране на някоя медицинска информационна банка. Единственото възможно обяснение за отсъствието на такива улики бе, че урежда въпроса по телефона или лично — може би с някой, който й е близък приятел. И ако това беше така, той нямаше да може да намери нищо.
	От коридора долетя шум от стъпки и Берингтън замръзна. Чу се щракане, след като картата премина през четящото устройство. Той безпомощно се взираше във вратата. Не можеше нищо да направи — хванаха го на местопрестъплението, седнал на бюрото й и включил компютъра й.
	Вратата се отвори. Той очакваше да види Джийни, но вместо нея в стаята влезе, човек от охраната.
	— О, здравейте, професоре! — позна го мъжът. — Видях отвън, че свети и дойдох да проверя. Доктор Ферами държи вратата си отворена, докато е тук.
	Берингтън се помъчи да не се изчерви.
	— Всичко е наред — каза той. _Не се извинявай, не обяснявай._ — Ще затворя, като си тръгна.
	— Чудесно.
	Пазачът стоеше мълчаливо и чакаше обяснение. Берингтън стисна челюсти.
	— Е, лека нощ, професоре — рече мъжът, след като постоя още малко.
	— Лека нощ.
	Пазачът си тръгна.
	Берингтън се отпусна. _Няма проблем._
	Наведе се и провери дали модемът й е включен, после цъкна на Америка Онлайн и влезе в пощенската й кутия. Терминалът й бе програмиран да дава паролата автоматично. Имаше три писма и той ги изтегли. Първото бе за увеличение на цените за ползване на Интернет. Второто идваше от университета в Минесота и в него пишеше:
C>
	В петък ще бъда в Балтимор. Бих искал да се видим и да пийнем по чашка заради общите спомени.
	Целувки,
@	Уил
C$
	Берингтън се запита дали Уил не беше оня брадат тип от снимката. Изтри писмото и отвори третото.
	То го накара да се изправи на нокти.
C>
	Имам удоволствието да ти съобщя, че тази вечер ще пусна програмата ти да сканира файловете ни с пръстовите отпечатъци.
	Обади ми се.
@	Гита
C$
	Писмото идваше от ФБР.
	— Кучка гадна! — изсъска Берингтън. — Това ще ни убие!


>>	26.

	Берингтън се страхуваше да говори по телефона за Джийни и пръстовите отпечатъци на ФБР. Разузнавателните институции подслушваха толкова много разговори. Съвременното подслушване бе поверено на компютри, които бяха програмирани да записват ключови думи и фрази. Ако някой кажеше _плутоний_ или _хероин_, или лък _убий президента_, компютърът записваше разговора и алармираше човек. Последното нещо, от което Берингтън имаше нужда, бе някой слухар от ФБР да започне да си задава въпроси защо сенатор Пруст се интересува толкова много от пръстови отпечатъци.
	Затова се качи на сребристия си линкълн и се понесе със сто и четиридесет километра в час по магистралата Балтимор — Вашингтон. Често нарушаваше ограничението за скоростта. Всъщност към всички правила той се отнасяше нетърпеливо. Това бе вътрешно противоречие, признаваше го. Мразеше участниците в походите на мира и наркоманите, хомосексуалистите и феминистките, рок запалянковците и всички неконформисти, задушаващи добрата американска традиция. В същото време обаче се дразнеше, когато някой му казваше къде да паркира колата си или колко да плаща на работниците си, или по колко пожарогасителя трябва да слага в лабораторията.
	Докато караше, се запита дали Джим Пруст все още поддържа връзки с разузнавателните кръгове. Дали те не бяха просто една банда стари войници, които се събираха и си разказваха истории за това как са успели да компрометират антивоенното движение или са ликвидирали някой латиноамерикански президент? Или все още държаха ножа? Дали не си помагаха един на друг като Мафията и не гледаха на връщането на услуга като на религиозно задължение? Или всичко вече бе свършило? Все пак Джим бе напуснал ЦРУ много отдавна.
	Беше късно, но Джим чакаше Берингтън в кабинета си в Капитолия.
	— Какво толкова е станало, че да не можеш да ми го кажеш по телефона? — попита нетърпеливо той.
	— Тя се кани да пусне програмата си на файловете с пръстовите отпечатъци на ФБР.
	Джим пребледня.
	— Ще проработи ли?
	— Тя проработи на зъбните файлове, какво й пречи да проработи и на пръстови отпечатъци.
	— Доколкото си спомням, повече от двайсет милиона комплекта. Всички от тях обаче не може да са престъпници. Толкова ли много престъпници има в Америка?
	— Не знам, може би те пазят пръстовите отпечатъци и на починалите. Съсредоточи се, Джим, за бога! Можеш ли да я спреш?
	— С кого от Бюрото е влязла във връзка?
	Берингтън му подаде разпечатката от писмото. Докато Джим я четеше, Берингтън вдигна глава и се огледа. По стените на кабинета му висяха снимки на Джим заедно с всички американски президенти от Кенеди насам. Ето, униформеният капитан Пруст отдава чест на Линдън Джонсън, ето го и майор Пруст, все още с буйна руса коса, ръкуващ се с Дик Никсън; полковник Пруст, вперил намръщен поглед в Джими Картър; генерал Пруст, говорещ си нещо с Роналд Рейгън, и двамата се бяха превили от смях; Пруст — в бизнескостюм, зам.-директор на ЦРУ, потънал дълбоко в разговор с намръщения Джордж Буш; и накрая сенатор Пруст, вече плешив и с очила, размахващ пръст към Бил Клинтън. Беше сниман още как танцува с Маргарет Тачър, как играе голф с Боб Доул и язди редом с Рос Перо. Самият Берингтън също имаше няколко подобни снимки, но Джим бе събрал цяла галерия. Това, че непрекъснато се виждаше в компанията на най-силните хора в света, караше Джим да се чувства важна персона.
	— Никога не съм чувал това име. Гита Сумра — каза замислено Джим. — Сигурно не е някъде по върховете.
	— Кого всъщност познаваш от ФБР? — попита го Берингтън нетърпеливо.
	— Познаваш ли семейство Крийн, Дейвид и Хилъри?
	Берингтън поклати глава.
	— Той е помощник-директор, а тя е лекуваща се алкохоличка. И двамата са на около петдесет. Преди десет години, когато ръководех ЦРУ, Дейвид работеше за мен в отдел „Дипломатически“, държейки под око всички чужди посолства и техните шпионски секции. Аз го харесвах. Както и да е, един следобед Хилъри се напила, качила се в хондата си и прегазила шестгодишно чернокожо момиченце. Без да спира, тя продължила, после спряла до някакъв магазин и се обадила на Дейв в Ленгли. Той веднага отишъл със своята кола, взел я и я закарал у тях, след което подал оплакване, че колата е открадната.
	— Но нещо се объркало.
	— Имаше един свидетел на инцидента, който твърдеше, че колата била карана от бяла жена на средна възраст, и един упорит детектив, който знаеше, че жените, които крадат коли, са много малко. Свидетелят разпозна Хилъри, тя се пречупи и си призна всичко.
	— И какво стана после?
	— Отидох при областния прокурор. Той искаше да тикне и двамата в затвора. Аз му се заклех, че те са изпълнявали важна задача от огромно значение за сигурността на държавата и го накарах да оттегли обвинението. Хилъри започна да посещава сбирките на анонимните алкохолици и оттогава не е близвала нито капка.
	— А Дейв се е преместил във ФБР и се справя добре, нали?
	— И колко само ми дължи…
	— Може ли да я спре тая Гита?
	— Той е един от деветте помощници на директора, подчинени на заместник-директора. Няма отношение към отдела с пръстовите отпечатъци, но е влиятелно момче.
	— Може ли обаче да го направи?
	— Не знам! Ще го питам, успокой се! Ако може да се направи, той ще го направи.
	— Добре, Джим — каза Берингтън. — Вдигай шибания телефон и го питай.


>>	27.

	Джийни запали осветлението в лабораторията и Стив влезе след нея.
	— Езикът на генетиката се състои от четири букви — A, C, G и T.
	— Защо именно тия четири?
	— Аденин, цитозин, гуанин и тимин. Това са така наречените азотни бази, прикрепящи се към централните ивици на ДНК молекулата. Те формират думи и изречения, като например: _Постави пет пръста на всеки крак._
	— Да, но във всяка ДНК трябва да пише: _Постави пет пръста на всеки крак._
	— Правилно. Твоята ДНК е много близка до моята и до тази на всички хора по света. Имаме много общи неща дори с животните, защото сме направени от същите протеини, както и те.
	— Тогава как правиш разлика между Денисовата ДНК и моята?
	— Между думите има части, които не означават нищо, просто безсмислица някаква, нещо като интервали. Наричат се олигонуклеотиди, но всички им викат олиги. В интервала, намиращ се между _пет_ и _пръста_, може да има едно олиго, което се чете като TATAGAGACCCC, повторено определен брой пъти.
	— Всички ли имат TATAGAGACCCC?
	— Да, но броят на повторенията при различните хора е различен. Между _пет_ и _пръста_ ти може да имаш трийсет и две олиги, а аз може да имам двеста осемдесет и седем. Няма значение колко олиги имаш, защото те не означават нищо.
	— А как сравняваш олигите на Денис с моите?
	Тя му показа правоъгълна плочка с размер и форма на книга.
	— Намазваме повърхността на тази плоча със специален вазелин, правим прорези по повърхността й и вътре пускаме проби от твоята ДНК и от тази на Денис. После слагаме плочата ето тук. — На масата имаше малък стъклен съд. — Пускаме за два часа ток през вазелина. Той кара ДНК частичките да се промъкват през вазелина на прави ивици. Да, но малките частички се движат по-бързо от дългите. Така че твоите частички с трийсет и две олиги ще свършат далеч пред моите двеста осемдесет и седем. Виждам, че Лайза вече е положила фолиото върху филмовата плака. Мисля, че конфигурацията вече е оформена. Остава ни само да проявим филма.
	Стив се опита да види изображението на филма, докато тя го промиваше в някакъв химически разтвор и го плакнеше с вода. На това парченце бе записана цялата му история! Но на него не се виждаше нищо друго, освен непонятна стълбовидна конфигурация. Най-сетне тя го размаха във въздуха да изсъхне и го сложи на светлинното табло.
	Стив впери поглед в него. Филмът от горе до долу бе нашарен с прави линии, широки около шест милиметра, приличащи на сиви следи от автомобил. В дъното на филма всяка следа беше номерирана от 1 до 18. Вътре в следите имаше черни чертички, също като тирета. Това нищо не му говореше.
	— Черните чертички показват докъде са стигнали частичките ти ДНК по следата — каза Джийни.
	— Но във всяка следа има по две чертички.
	— Това е, защото имаш две ивици ДНК — една от майка ти и една от баща ти.
	— Разбира се, двойната спирала.
	— Точно така. И родителите имат различни олиги. — Тя погледна листче с някакви бележки, после вдигна глава. — Сигурен ли си, че си готов за това, какъвто и да е резултатът?
	— Да.
	— Добре. — Тя отново сведе поглед надолу. — Следа номер три е твоята кръв.
	Някъде към средата на следата се виждаха две чертички, на около два сантиметра една от друга.
	— Следа номер четири е контролна. Това е или моя, или кръв на Лайза. Чертичките, в сравнение с твоите, трябва да бъдат на две съвсем различни места.
	— Точно така са. — Двете чертички от контролната проба бяха, кажи-речи, до долния край на филма, съвсем близко една до друга.
	— Следа номер пет е кръвта на Денис Пинкър. Чертичките на същото място като твоите ли са или са на различни места?
	— На едно и също място са — отвърна Стив. — Съвпадат абсолютно точно.
	Тя извърна поглед към него.
	— Стив — каза му, — вие сте близнаци.
	На него не му се искаше да повярва.
	— Има ли вероятност от грешка?
	— Разбира се — отвърна тя. — Едно на сто е два индивида, които нямат нищо общо помежду си, да имат една и съща частица и в майчината, и в бащината ДНК. Обикновено ние тестуваме четири различни частици, използвайки различни олиги и различни сонди. Това намалява вероятността от грешка до едно на сто милиона. Утре Лайза ще направи още три теста — за всеки един от тях ще отиде по половин ден. Но аз знам какъв ще бъде резултатът. И ти също, нали?
	— Да — въздъхна Стив. — Май трябва да свиквам с мисълта. Откъде, по дяволите, съм се взел?
	Джийни се замисли.
	— Нещо, което каза преди малко, ми се върти в главата. _Нямам ни брат, ни сестра._ От това, което съм чула за майка ти и баща ти, те биха искали да имат къща, пълна с деца — три или четири.
	— Права си — каза Стив. — Но мама имала проблеми със зачеването. Била е на трийсет и три и женена за татко от десет години, когато съм се появил аз. Писала е книга за това — _Какво да правиш. Когато не можеш да забременееш._ Това беше първият й бестселър. С парите тя купи сглобяема вила във Вирджиния.
	— А Шарлот Пинкър е родила Денис на трийсет и девет години. Обзалагам се, че те също са имали проблеми със зачеването. Питам се дали това има някакво значение.
	— Какво значение би могло да има?
	— Не знам. Майка ти подлагала ли се е на някакво лечение?
	— Не съм чел книгата й. Да й се обадя ли? И без това е време вече да им кажа за тая мистерия.
	Той набра домашния си телефон. Отговори майка му.
	— Здрасти, мамо.
	— Зарадва ли се, като те видя?
	— Отначало не особено. Но все още сме заедно.
	— Значи не те мрази?
	Стив погледна Джийни.
	— Не ме мрази, мамо, но мисли, че съм малък.
	— Чува ли те?
	— Да, и мисля, че я смущавам, което е плюс. Мамо, намираме се в лабораторията й и имаме една загадка. Моята ДНК се оказа една и съща с ДНК-то на един друг обект, когото тя изследва — Денис Пинкър.
	— Не може да бъде същата. В противен случай трябва да сте еднояйчни близнаци.
	— А това би могло да е възможно само ако съм осиновен.
	— Стив, не си осиновен. И нямаш брат — близнак. Един Бог знае как щях да се оправям с двама като теб.
	— А подлагала ли си се на лечение срещу безплодие, преди да се родя аз?
	— Да, лекувах се. Лекарят ми препоръча да се обърна към едно място във Филаделфия, където ходили много съпруги на военни. Наричаше се клиника „Авънтайн“. Приложиха ми хормонално лечение.
	Стив повтори това на Джийни, която си записа информацията.
	Майка му продължи:
	— Лечението се оказа успешно и ти се появи на бял свят като резултат от тези усилия. Ти, който в момента си седнал в Балтимор в компанията на красива жена, седем години по-възрастна от теб, вместо да се върнеш тук, във Вашингтон, и да се грижиш за престарялата си и побеляла майка.
	Стив се засмя.
	— Благодаря, мамо.
	— Не закъснявай. Утре трябва да се видиш с адвоката. Хайде първо се измъкни от тия съдебни бъркотии, а после се занимавай с ДНК-то си колкото си искаш.
	— Няма да закъснявам. — Той затвори телефона.
	— Сега ще се обадя на Шарлот Пинкър — каза Джийни. — Дано да не си е легнала вече. — Потърси номера в бележника на Лайза, вдигна слушалката и го набра. След малко заговори: — Здравейте, госпожо Пинкър, обажда ви се доктор Ферами от „Джоунс Фолс“. Добре съм, благодаря, вие как сте? Надявам се, че нямате нищо против да ви задам един-два въпроса. Много любезно от ваша страна. Да… Преди да забременеете с Денис, ходихте ли някъде да ви лекуват от безплодие? — Последва дълга пауза и лицето на Джийни светна. — Във Филаделфия? Да, чувала съм за нея. Хормонално лечение. Много интересно, страшно ми помогнахте. Благодаря ви още веднъж, довиждане. — Тя затвори. — Бинго! Шарлот е посещавала същата клиника.
	— Това е чудесно — каза Стив. — Но какво означава?
	— Нямам представа — каза Джийни, вдигна отново слушалката и набра 411. — Как мога да се свържа със „Справки“ във Филаделфия? Благодаря. — Тя затвори и веднага набра отново. — Клиника „Авънтайн“, моля. — Дълга пауза. Вдигна поглед към Стив: — Вероятно вече не работи от доста време.
	Той я гледаше като хипнотизиран. Лицето й светеше от възбуда и изглеждаше страхотно. Умът й работеше като добре смазан механизъм. Искаше му се да й бъде по-полезен.
	Изведнъж тя грабна молива и бързо надраска някакъв номер.
	— Благодаря — каза в слушалката и затвори. — Още работят!
	Стив стоеше като закован. Мистерията с гените му може би щеше да се разбуди.
	— Картоните — каза той. — Клиниката трябва да има медицинските картони на клиентите си. В тях вероятно ще намерим нещо.
	— Трябва да отида дотам — каза Джийни и се замисли. — Имам подписано разрешение от Шарлот Пинкър — молим всеки, когото интервюираме, да подписва такова разрешение — и с него можем да разглеждаме медицинските картони. Ще помолиш ли майка ти да подпише такова разрешение и да ми го изпрати утре по факса тук, в УДФ?
	— Готово.
	Тя отново набра, трескаво удряйки клавишите.
	— Добър вечер. Клиника „Авънтайн“ ли е? Имате ли дежурен управител? Благодаря.
	Тропаше нетърпеливо с молив по бюрото, а Стив я гледаше влюбено. Можеше да остане така цяла нощ.
	— Добър вечер, господин Рингууд, обажда се доктор Ферами от факултета по психология към университета „Джоунс Фолс“. Два от моите обекти за изследване са посещавали клиниката ви преди двайсет и две години и ще бъде много полезно за мен, ако успея да надникна в медицинските им картони. Имам разрешенията им и мога да ви ги пратя предварително по факса… Това би било чудесно. А може ли утре? Да речем… в два часа следобед? Бяхте много любезен. Така ще направя. Благодаря ви. Довиждане.
	— Клиника за лечение от безплодие — каза Стив замислено. — Дали не прочетох в _Уолстрийт Джърнъл_, че „Дженетико“ притежава такива клиники?
	Джийни се втренчи в него.
	— О, боже господи! — каза тя с тих глас. — Разбира се, че притежава.
	— Питам се дали няма някаква връзка.
	— Обзалагам се, че има — убедено каза Джийни.
	— Ако има, значи…
	— Значи Берингтън Джоунс сигурно знае много повече за теб и Денис, отколкото дава да се разбере.


>>	28.

	Това беше отвратителен ден, но поне завърши добре, помисли си Берингтън, излизайки изпод душа.
	Огледа се в огледалото. За петдесет и деветте си години той беше в чудесна форма — строен, изправен, с леко загоряла кожа и почти плосък корем. Срамните му косми бяха тъмни, но това бе, защото ги боядисваше, за да премахне досадния сив цвят. За него бе много важно да може да се съблече пред жена, без да става нужда да гаси лампите.
	Бе започнал деня с мисълта, че е нахлузил юздата на Джийни Ферами, но тя се бе оказала по-печена, отколкото бе очаквал. Повече няма да я подценявам, каза си той.
	На връщане от Вашингтон се бе отбил през дома на Престън Барк, за да го осведоми за последното развитие на събитията. Както винаги, Престън се обезпокои и притесни още повече, отколкото изискваше ситуацията. Повлиян от настроението на Престън, Берингтън се бе върнал у дома с помрачени мисли. Но още като влезе, телефонът бе започнал да звъни и Джим, използвайки импровизирани кодови думи, го бе информирал, че Дейвид Крийн може да прекрати сътрудничеството между Джийни и ФБР. Бе обещал да се обади там, където трябва, още тази вечер.
	Берингтън се избърса с хавлията и облече синя памучна пижама, а върху нея — халат на сини и бели райета. Мариан, домашната помощничка, бе освободена за тази вечер, но в хладилника бе оставила пиле по провансалски, според бележката, която бе написала с внимателния си детски почерк. Той сложи купата във фурната и си наля малко малцово уиски. Отпи и точно в този момент телефонът иззвъня.
	Беше бившата му жена, Виви.
	— В _Уолстрийт Джърнъл_ пише, че ще ставаш богат — каза тя.
	Той си я представи — стройна блондинка на шейсет години, седнала на терасата в къщата си в Калифорния, загледана към потъващото в Тихия океан слънце.
	— Предполагам, че искаш да се върнеш при мен.
	— Мислих за това, Бери, и то много сериозно — не повече от десет секунди. После разбрах, че сто и осемдесет милиона просто не са достатъчни, за да ме върнат.
	Това го накара да се разсмее.
	— Сериозно говоря, Бери, радвам се за теб.
	Той знаеше, че е искрена. Тя самата имаше много пари. След като го напусна, се захвана с недвижими имоти в Санта Барбара и се справяше добре.
	— Благодаря.
	— Какво ще правиш с парите? Ще ги оставиш на момчето ли?
	Синът им учеше за счетоводител.
	— Няма да му трябват. Счетоводството ще му донесе цяло състояние. Може би ще дам част от парите на Джим. Той ще се кандидатира за президент.
	— А той с какво ще ти се отплати? Ще те направи посланик в Париж ли?
	— Не, ще го помоля за поста министър на здравеопазването.
	— Хей, Бери, ти май сериозно мислиш за това. Но сигурно не можеш да ми кажеш много неща по телефона.
	— Вярно е.
	— Трябва да свършвам, моят човек звъни на вратата. Доскоро, Марлборо.
	Това беше стара семейна закачка за сбогуване и той отговори с останалата част от паролата:
	— До след миг, Едвард Григ.
	Берингтън затвори.
	С изненада установи, че излизането на Виви с нейния човек му е като че ли неприятно — нямаше представа кой може да бъде. А той трябваше да си остане сам вкъщи с чаша уиски в ръка. Освен смъртта на баща му, разводът с Виви бе най-голямата мъка в живота на Берингтън. Не я обвиняваше, че го бе напуснала — той се бе оказал безнадеждно неверен съпруг. Но я бе обичал и тя все още му липсваше — тринайсет години след развода. Фактът, че именно той бе виновен за това, само увеличаваше мъката му още повече. Лекият тон, с който двамата бяха разговаряли по телефона, му припомни приятните мигове, прекарани с нея през добрите стари времена.
	Включи телевизора и докато чакаше вечерята му да се притопли, се загледа в новините. Кухнята се изпълни с ароматите на подправките, които Мариан слагаше. Беше страхотна готвачка. Може би защото идваше от Мартиника — бивша френска колония.
	Тъкмо бе извадил ястието от фурната и телефонът отново иззвъня. Този път бе Престън Барк. Гласът му звучеше развълнувано.
	— Току-що ми се обади Дик Мински от Филаделфия — съобщи той с треперещ глас. — Джийни Ферами си е уредила среща да посети „Авънтайн“ утре.
	Берингтън седна тежко на първия попаднал му стол.
	— Това се казва изненада! — изпъшка той. — Е как така е успяла да стигне до клиниката?
	— Не знам. Дик не е бил там, дежурният управител е разговарял с нея. Казала му, че някои от нейните обекти били лекувани в клиниката много отдавна и тя искала да види медицинските им картони. Обещала да изпрати разрешенията им по факса, щяла да бъде там в два часа следобед. Слава богу, че Дик случайно се обадил до клиниката за нещо съвсем друго и дежурният управител споменал за разговора.
	Дик Мински бе един от първите, които „Дженетико“ нае още през седемдесетте. Тогава отговаряше само за пощата, а сега вече бе управител на клиниката. Никога не го допуснаха до вътрешния кръг — само Джим, Престън и Берингтън имаха право да бъдат в този клуб, — но знаеше, че миналото на компанията си има своите тайни. Дискретността у него се включваше автоматично.
	— Ти какво му каза да прави?
	— Да отмени срещата, разбира се. И ако пак дойде, да я отпрати. Да й каже, че не може да види картоните.
	Берингтън поклати глава.
	— Това не е достатъчно.
	— Защо?
	— То просто ще възбуди любопитството й още повече. Ще се опита да стигне до картоните по друг начин.
	— Като как например?
	Берингтън въздъхна. Престън просто нямаше въображение.
	— Е, ако бях на нейно място, щях да се обадя в „Ландсман“, да повикам секретарката на Мадигън на телефона и да й кажа да предаде на шефа си да погледне в досиетата на клиника „Авънтайн“ отпреди двайсет и три години. И това да стане, преди да подпише документите по сделката с нас. Ако не друго, то поне ще го накара да започне да задава въпроси…
	— Добре тогава, какво предлагаш? — попита Престън троснато.
	— Мисля, че трябва да нарежем всички картони от седемдесетте — отвърна той.
	Престън помълча малко.
	— Бери, тези картони са уникални. Научно погледнато, те са безценни…
	— Мислиш ли, че това не ми е ясно? — ядоса се на свой ред Берингтън.
	— Сигурно има и друг начин.
	Берингтън въздъхна, на него също му бе неприятно да прави това. С умиление си представяше онзи ден, далеч в бъдещето, как някой щеше да напише разказ за първите им експерименти и тяхната дързост, упоритост и научна гениалност щяха да станат известни на цял свят. За съжаление друг начин нямаше.
	— Докато картоните съществуват, те са заплаха за нас. Трябва да се унищожат.
	— А какво ще кажем на персонала?
	— По дяволите, откъде да знам, Престън! Измисли нещо, за бога. Нова политика за документиране. Ти почни да ги нарязваш още от сутринта, а какво ще им кажеш изобщо не ме интересува.
	— Май си прав. Добре, веднага ще позвъня на Дик. Ще се обадиш ли на Джим да го поставиш в течение?
	— Разбира се.
	— Довиждане.
	Берингтън набра домашния телефон на Джим. Съпругата му, тъпичка и кротка жена, веднага го повика на телефона.
	— Вече съм си легнал. Бери, какво, по дяволите, има пак?
	Отношенията между тримата с всеки изминал час ставаха все по-напрегнати.
	Берингтън разказа на Джим какво му бе казал Престън и за мерките, които бяха взети.
	— Добро решение — съгласи се Джим. — Но не е достатъчно. Има и други начини, по които тази Ферами може да се добере до нас.
	За миг Берингтън изпита раздразнение. За Джим никога нищо не е било достатъчно. Каквото и да се предложеше, той винаги настояваше за по-строги мерки, за по-крайни действия. Берингтън потисна надигналия се язвителен отговор, защото този път Джим имаше право. Джийни се бе оказала истинска хрътка, неотклонно следваща дирята. Едно малко объркване изобщо нямаше да я накара да се предаде.
	— Съгласен съм — каза той на Джим. — Освен това, както чух сутринта, Стивън Логън е на свобода, така че тя не е съвсем сама. Трябва да я откажем веднъж завинаги.
	— Да я подплашим!
	— Джим, за бога…
	— Знам, че получаваш тик от такива думи. Бери, но трябва да се направи.
	— Забрави! Имам по-добра идея, Джим, и ако спреш за минутка, ще я чуеш.
	— Добре, слушам те.
	— Ще я уволня.
	Джим помисли малко.
	— Не знам дали това ще свърши работа.
	— Разбира се. Слушай сега. Тя си мисли, че се е сблъскала с някаква биологическа аномалия. Това е такова нещо, което може да изгради кариерата на всеки млад учен. Изобщо няма представа какво има отдолу — просто си мисли, че университета го е страх от лоша реклама. Ако изгуби работата си, ще загуби и средствата, с които да продължи проучването, и няма да има мотив да се занимава повече с него. Освен това ще бъде твърде заета да си търси нова работа. Случайно знам, че има нужда от пари.
	— Може и да си прав.
	Берингтън усети как у него се промъква подозрение. Нещо много лесно се съгласи Джим.
	— Не се каниш да вършиш нещо на своя глава, нали, Джим?
	Джим избегна прекия отговор.
	— Можеш ли да го направиш? Да я уволниш?
	— Разбира се.
	— Във вторник нали ми разправяше, че това е университет, а не шибана казарма?
	— Вярно е, не можеш да крещиш на хората и те да изпълняват заповедите ти на бегом. Но прекарах последните четиридесет години, движейки се из академичния свят, и знам как работи машината. Когато това наистина стане необходимо, мога да се отърва от един асистент — преподавател, без дори да си мръдна пръста.
	— Добре.
	Берингтън се намръщи.
	— Заедно сме в това, нали, Джим?
	— Точно така.
	— Добре. Приятни сънища.
	— Лека нощ.
	Берингтън затвори. Пилето по провансалски бе изстинало. Той го изсипа в боклука и си легна.
	Дълго остана с отворени очи, мислейки за Джийни Ферами. В два часа взе приспивателно и след това най-сетне заспа.


>>	29.

	Нощта във Филаделфия бе гореща. В жилищния блок, даван под наем, всички врати и прозорци бяха отворени — в нито една от стаите нямаше климатик. Звуците от улицата достигаха до апартамент 5A на най-горния стаж — клаксони, смях, откъслечна музика. На евтиното чамово бюро, изподраскано и прогорено от цигари, звънеше телефон.
	Той вдигна слушалката.
	Глас, подобен на кучешки лай, каза:
	— Джим се обажда.
	— Хей, чичо Джим, как си?
	— Безпокоя се за теб.
	— Защо така?
	— Знам какво е станало в неделя вечерта.
	Той се поколеба, без да знае какво да отговори.
	— Те вече арестуваха друг човек за това.
	— Но неговата приятелка мисли, че е невинен.
	— Е, и?
	— Утре идва във Филаделфия.
	— За какво?
	— Не знам със сигурност. Но мисля, че е опасна.
	— По дяволите!
	— Може бе не е зле да й направиш нещо.
	— Какво например?
	— Не знам, ти ще решиш.
	— А как да я намеря?
	— Знаеш ли къде се намира клиника „Авънтайн“? Наблизо ти е.
	— Знам я, на Честнът Авеню, всеки ден минавам край нея.
	— Тя ще бъде там в два часа следобед.
	— А как да я позная?
	— Висока, тъмнокоса, с халка в носа, на около трийсет години.
	— Много жени са като нея.
	— Вероятно ще пристигне със стар червен мерцедес.
	— Това стеснява малко нещата.
	— Не забравяй, че оня тип е пуснат под гаранция.
	Той се намръщи.
	— Е, и какво от това?
	— Ами ако й се случи нещо неприятно, след като са я видели с теб…
	— Сетих се. Те ще помислят, че това е бил той.
	— Винаги си бил досетлив, момчето ми.
	Той се разсмя.
	— А ти винаги си бил майтапчия, чичо Джим.
	— Още нещо.
	— Слушам те.
	— Тя е красива. Така че приятно прекарване.
	— Довиждане, чичо Джим. И благодаря.


>	Четвъртък

>>	30.

	Джийни отново сънуваше форд тъндърбърда.
	Първата част от съня се базираше на истинска случка, станала с нея, когато бе на девет години, сестра й бе на шест, а баща им живееше за кратко с тях. Бе тъпкан с пари тогава, трябваше да минат години, докато Джийни разбере, че са от успешен грабеж. Той бе докарал пред къщи чисто нов форд тъндърбърд с блестяща тюркоазена боя, най-красивата кола, която може да си представи едно девет годишно момиченце. Всички се качиха да се повозят. Сложиха Джийни и Пати на предната седалка между мама и татко. Докато караха по магистралата, баща й по едно време се пресегна, сложи Джийни на коленете си и й даде волана.
	Наяве Джийни веднага бе вкарала колата в бързата лента и се уплаши, когато един автомобил наду клаксона, за да ги задмине. Татко й кривна с волана и върна колата надясно. Така беше наяве, но в съня татко го нямаше, тя караше без чужда помощ, а мама и Пати седяха с каменни лица до нея, макар да _знаеха_, че тя не може да види над таблото и просто стискаше волана все по-здраво и здраво. Чакаше удара всеки момент, а колите се стрелкаха покрай нея, надувайки клаксоните си все по-силно и по-силно.
	Събуди се с впити в дланите си нокти. Чу звънеца на входната врата. Беше шест часът. Тя полежа за секунда, наслаждавайки се на облекчението, че това е било само сън. После стана и отиде до домофона.
	— Да?
	— Гита е. Събуди се по-бързо и ме пусни да вляза.
	Гита живееше в Балтимор, а работеше в щаба на ФБР във Вашингтон. Раничко е тръгнала за работа, каза си Джийни и натисна бутона на ключалката долу. После се върна и навлече огромна тениска, която стигаше почти до коленете й — за пред приятелка това бе достатъчно. Гита се качи тичешком по стълбите. Тя бе образец на бързо издигаща се в служебната йерархия дама. Носеше тъмносин костюм, златни топченца вместо обички и огромни очила с малък диоптър. Стискаше _Ню Йорк Таймс_ под мишница.
	— Какво, по дяволите, става? — започна Гита без предисловия.
	— Откъде да знам, току-що се събуждам — отвърна сънено Джийни.
	Замириса й на лоши новини.
	— Моят шеф ми се обади късно снощи и ми нареди да си нямам нищо общо с теб.
	— О, не! — Отчаяно се нуждаеше от резултатите от ФБР, за да докаже, че методът й е добър, въпреки загадката със Стивън и Денис. — По дяволите! Каза ли ти защо?
	— Каза, че методите ти застрашавали анонимността на хората.
	— Твърде необичайно за ФБР да се вълнува от такава дреболия.
	— Изглежда, _Таймс_ вижда нещата по същия начин.
	Гита й показа вестника. На първа страница имаше статия, озаглавена:
C>
#	ЕТИКА НА ГЕНИИТЕ ИЗСЛЕДВАНИЯ:
#	СЪМНЕНИЯ, СТРАХОВЕ И РАЗНОГЛАСИЯ
C$
	Джийни се опасяваше, че тия „разногласия“ се отнасят до нея и имаше право. Бързо прочете:
C>
	Джийн Ферами е решителна млада жена. Въпреки желанието на колегите си учени и президента на университета „Джоунс Фолс“ в Балтимор, Мериленд, тя упорито настоява да продължи да сканира медицински досиета, търсейки близнаци. „Аз имам договор — казва тя. — Те не могат да ми заповядват.“
	И съмненията относно етиката в нейната работа няма да я спрат.
C$
	Усети, че й призлява.
	— Боже господи, това е ужасно! — изстена тя.
	Статията променяше темата — изследвания върху ембрионалното развитие на човека — и Джийни трябваше да обърне на страница 19, за да намери какво е писано за нейната работа.
C>
	Още едно главоболие предизвика случаят с д-р Ферами от факултета по психология към университета „Джоунс Фолс“. Въпреки че президентът, д-р Морис Обел и известният професор Берингтън Джоунс постигнаха съгласие по въпроса, че работата й е неетична, тя отказва да я прекрати и те вероятно са безсилни да направят нещо, за да я спрат.
C$
	Джийни прочете статията до края, но никъде не се споменаваше и дума за твърдението й, че работата й е абсолютно издържана в етично отношение. Вестникът фокусираше вниманието само върху нейното неподчинение.
	Бе отвратително и болезнено да я нападат по такъв начин. Чувстваше се отхвърлена и в същото време изпитваше гняв. Също като някога в един супер в Минесота, когато един крадец я блъсна на земята и й грабна портмонето от ръката. Макар да знаеше, че репортерката има зла умисъл и действа безскрупулно, изпитваше срам, като че ли наистина бе извършила нещо нередно. Освен това бе извадена на показ пред цял свят.
	— Вече едва ли ще намеря някой, който да ми позволи да се ровя из каквито и да било данни — каза тя унило. — Искаш ли кафе? Ще ми се малко да се поободря. Не всички дни започват така лошо като този.
	— Съжалявам, Джийни, но аз също съм в беда, задето съм намесила Бюрото.
	Докато Джийни включваше кафеварката, внезапно й дойде нещо наум.
	— Тази статия е една лъжа, но ако твоят шеф ти се е обадил късно снощи, то не вестникът го е накарал да го направи.
	— Може би е знаел, че статията ще излезе.
	— Чудя се кой ли му е издал?
	— Не съобщи точно, но ми каза, че му се обадили от Капитолия.
	Джийни смръщи вежди замислено.
	— Замирисва на политика. Защо, по дяволите, някой конгресмен или сенатор е толкова заинтересуван от това, което върша, че да вдигне телефона и да каже на ФБР да не работи с мен?
	— Вероятно е било просто приятелско предупреждение от някой, който е знаел, че статията ще излезе.
	Джийни поклати глава.
	— В статията не се споменава нищо за Бюрото. Никой не знае, че работя с неговите файлове. Не съм казала дори на Берингтън.
	— Ще се опитам да разбера кой му се е обадил.
	— Гита, предполагам, че не можеш да пуснеш програмата ми без знанието на шефа ти?
	Не се надяваше много да се съгласи. Но отговорът я изненада.
	— Вчера не получи ли електронната ми поща? — попита Гита.
	— Тръгнах си рано. Какво имаше в нея?
	— Съобщих ти, че довечера, тоест снощи, ще проведа сканирането, за което ме бе помолила.
	— Е, и проведе ли го?
	— Да, и точно затова дойдох тази сутрин.
	Изведнъж Джийни отново се обнадежди.
	— Какво? И имаш резултатите?
	— Изпратих ти ги по електронната поща.
	— Но това е страхотно! — Джийни се развълнува. — Успя ли да им хвърлиш едно око? Имаше ли много близнаци?
	— Доста. Двайсет-трийсет двойки.
	— Страшна си! Значи системата работи!
	— Да, но казах на шефа си, че не съм сканирала нищо. Уплаших се и го излъгах.
	Джийни сви устни.
	— Неловка ситуация. Какво ще стане, ако някога разбере?
	— Джийни, трябва да унищожиш този списък.
	— Какво?
	— Ако разбере, с мене е свършено.
	— Но аз не мога да го унищожа! Не и след като доказва, че съм права.
	Лицето на Гита прие упорито изражение.
	— Трябва.
	— Но това е ужасно! — каза Джийни умолително. — Как да унищожа нещо, което може да ме спаси?
	— Аз се намесих, като ти направих услуга — каза Гита, размахала пръст. — Сега трябва да ме измъкнеш от тази каша.
	Според Джийни вината не бе изцяло нейна.
	— Не съм те карала да лъжеш шефа си — сприхаво каза тя.
	Това ядоса Гита.
	— Но аз се изплаших!
	— Един момент, нека не се палим. — Джийни наля кафе в две чаши и подаде едната на Гита. — Да предположим, че днес отидеш на работа и кажеш на шефа си, че е станало недоразумение. Дала си инструкции да не се провежда сканирането, но по-късно си разбрала, че то е станало и резултатите от него са изпратени по пощата.
	Гита пое чашата си, но не отпи. Изглежда, всеки момент щеше да избухне в сълзи.
	— Можеш ли да си представиш как е във ФБР? Та аз съм изправена срещу мъжете, които се мислят за най-големите супермени в Америка! Търсят си само извинение да кажат, че жените не ги бива за тази работа.
	— Но няма да те уволнят.
	— Ти просто ме поставяш пред свършен факт.
	Това бе вярно, Гита не можеше да направи нищо, за да принуди Джийни да унищожи списъка. Все пак се обади примирително:
	— Е, хайде, не е точно така.
	Гита обаче не омекна.
	— Точно така е. В такъв случай нямам повече какво да ти кажа. — Гита се запъти към вратата.
	— Не си тръгвай така — умолително извика след нея Джийни. — Толкова време си останахме приятелки.
	Но Гита излезе.
	— По дяволите! — изруга Джийни.
	Чу как долната врата се затръшна.
	Загубих ли една от най-старите си приятелки? — запита се Джийни.
	Гита я бе подвела. Джийни разбираше причините — младите жени, опитващи се да изградят кариера, изпитваха голям натиск и напрежение. Тъй или иначе, Джийни бе тази, която бе на топа на устата в момента, не Гита. Приятелството на Гита не бе преодоляло кризисния момент.
	Чувствайки се отвратително, тя бързо си взе душ и започна да се облича. После изведнъж се спря и се замисли. Предстоеше й битка — нека тогава се облече, както подобава. Свали си черните джинси и червената тениска, изми и подсуши косата си на сешоара. Внимателно разкраси лицето си — фон, пудра, грим и червило. Облече черен костюм с гълъбовосива блуза, прозрачни чорапи и кожени обувки с високи токчета. Смени халкичката на носа с обикновено златно топче.
	После се огледа в голямото огледало. Чувстваше се опасна и изглеждаше страхотно.
	— В атака, Джийни, в атака! — прошепна тя на отражението си и излезе.


>>	31.

	Карайки към университета, Джийни непрекъснато мислеше за Стив.
	Бе го нарекла голям и як хлапак, но всъщност той бе по-зрял от доста мъже. Плака на рамото му, значи можеше да му се довери. Харесваше й как мирише — на някакъв сорт тютюн, но преди да го запалиш. Въпреки сълзите обаче, не пропусна да забележи ерекцията му, макар че той се опита да я скрие. Приятно й стана, че той се възбуди само от една най-обикновена прегръдка. Усмихна се, спомняйки си сцената. Жалко, че не беше десет-петнайсет години по-голям.
	Той бе единственото хубаво нещо, случило се с нея напоследък. Беше я загазила здраво. Точно сега не можеше да напусне работата си в университета. След като _Ню Йорк Таймс_ я бе направил известна с това, че не се подчинява на шефовете си, щеше да й бъде много трудно да намери друга научна работа. Ако аз бях професор, не бих наела никой, който създава такива проблеми, каза си тя.
	Късно обаче бе да заема по-предпазлива позиция. Единствената й надежда бе упорито да натиска, използвайки данните от ФБР, да постигне такива убедителни научни резултати, че да накара хората отново да се вгледат в методите й и да обсъдят проблема с етиката по-сериозно.
	Беше девет часът, когато спря на мястото си на паркинга. Докато заключваше колата си и се насочваше към Лудницата, усети в стомаха си киселини — твърде много напрежение и никаква храна.
	Още като пристъпи в кабинета си и разбра, че някой е влизал.
	Не беше чистачката. Джийни знаеше какво пипа тя — стола преместен с пет-шест сантиметра, кошчето за боклука сложено от другата страна, поставките за чаши избърсани. Сега обаче бе различно. Някой бе седял пред компютъра й. Клавиатурата бе оставена под друг ъгъл — без да се усети, натрапникът я бе нагласил така, както бе свикнал да работи с нея, и после бе забравил да я върне в старото й положение. Мишката стоеше по средата на подложката, а тя имаше навика винаги да я оставя плътно опряна до клавиатурата. Като се огледа наоколо, забеляза, че вратичката на единия шкаф не е плътно затворена и отдолу се подава ъгълчето на лист хартия.
	Кабинетът й бе претърсван.
	Добре че поне го е направил аматьорски, каза си тя. Явно не ЦРУ е по следите й. Въпреки това се разтревожи много и стомахът й се сви, когато седна и включи компютъра. Кой е бил тук? Някой от преподавателите? Студент? Подкупен човек от охраната? Някой непознат? И защо?
	Под вратата й бе пъхнат някакъв плик. В него бе разрешението, подписано от Лорейн Логън и изпратено по факса от Стив. Тя извади разрешението от Шарлот Пинкър и пъхна и двете в куфарчето си. Сега трябваше да ги изпрати по факса на клиника „Авънтайн“.
	Седна отново зад бюрото и извика е-пощата си. Имаше само едно послание — резултатите от сканирането на ФБР файловете.
	— Боже! — прошепна тя възбудено.
	С огромно облекчение изтегли списъка с имената и адресите. Чувстваше се победителка — програмата й бе намерила двойки. Нямаше търпение да провери списъка и да види дали няма и други такива аномалии като Стив и Денис.
	Преди да започне сканирането, Гита каза, че й изпратила писмо по е-пощата, спомни си тя. Какво беше станало с него? Запита се дали не е било изтеглено снощи от натрапника. Това може би обясняваше паническия среднощен разговор с Гита.
	Тъкмо се канеше да огледа имената в списъка, когато телефонът иззвъня. Беше президентът на университета.
	— Обажда се Морис Обел. Мисля, че няма да е зле да обсъдим тази статия в _Ню Йорк Таймс_, какво ще кажете?
	Хайде, започва се, помисли си Джийни с горчивина.
	— Разбира се — каза тя. — По кое време ще ви е удобно?
	— Надявах се, че ще можете да дойдете в кабинета ми веднага.
	— Ще бъда при вас след пет минути.
	Тя прехвърли резултатите от ФБР на дискета и после излезе от Интернет. Извади дискетата от компютъра и взе една химикалка. Замисли се за момент, после написа на етикетчето ПОКУПКИ.СПК. Без съмнение това не бе толкова наложителна мярка, но така бе по-спокойна.
	Навън започваше да става горещо. Докато вървеше през комплекса, се запита какво иска от тази среща с Обел. Единственото й желание бе да й позволят да продължи работата си по проекта. Трябваше да отстоява позициите си и да им даде да разберат, че не могат да я подмятат току-така. Но трябваше да спори по такъв начин, че да успокои гнева на университетските власти.
	Бе доволна, че облече черния костюм — въпреки че й беше горещо, с него изглеждаше по-възрастна и по-авторитетна. С равномерно тракащи токчета прекоси постлания с плочи Хилсайд Хил и влезе. Веднага я въведоха в луксозния кабинет на президента.
	Вътре беше и Берингтън Джоунс с _Ню Йорк Таймс_ в ръце. Тя му се усмихна, зарадвана, че вижда съюзник. Но той й кимна малко хладно:
	— Добро утро, Джийни.
	Морис Обел бе зад бюрото си, седнал в инвалидната количка. С обичайния си рязък маниер той започна:
	— Университетът просто не може да толерира това, доктор Ферами.
	Не я покани да седне, но тя нямаше да се остави да я третират като ученичка. Затова си избра стол, настани се и кръстоса крака.
	— Жалко за изявлението ви пред пресата, че отменяте проекта ми, преди да проверите дали имате законно право, за да го направите — каза тя, влагайки всичката хладина, на която бе способна. — Напълно съм съгласна с вас, че това постави университета в глупаво положение.
	— Не бях аз този, който го постави в глупаво положение. — Той вирна глава.
	Стига вече съм се правила на строга, реши тя, сега е моментът да му кажа, че и двамата сме на една и съща страна.
	— Разбира се, че не — каза тя. — Истината е, че и двамата действахме малко прибързано и пресата се възползва от това.
	Берингтън се намеси:
	— Белята вече стана, няма смисъл от извинения.
	— Аз не се извинявам — тросна се Джийни, обърна се отново към Обел и се усмихна. — Обаче мисля, че е време да прекратим препирнята.
	— Твърде късно е за това — намеси се отново Берингтън.
	— Сигурна съм, че не е — отвърна тя. Чудеше се защо Берингтън постъпваше така. Той трябваше да търси пътища за мир и не бе в негов интерес да налива масло в огъня. Тя не помръдна погледа и усмивката си от президента. — Ние сме рационално мислещи хора и сигурно можем да намерим компромисно решение, което да ми позволи да продължа работата си и в същото време да спаси достойнството на университета.
	Обел явно хареса предложението, въпреки че се намръщи:
	— Не виждам как…
	— Само си губим времето — рече Берингтън нетърпеливо.
	За трети път правеше заядлива забележка. Джийни с усилие преглътна язвителния отговор. Защо се държи така? Да не би да _иска_ да спре работата й, да се скара с университета и да се дискредитира? Изглежда, ставаше точно това. Дали именно _Берингтън_ не бе този, който се бе промъкнал в офиса й, прочел е-пощата й и предупредил ФБР? А може би именно той бе подхвърлил името й на _Ню Йорк Таймс_? Тези мисли така я смаяха с перверзната си логика, че тя не успя да отговори.
	— Вече решихме какви действия трябва да предприеме университетът — продължи Берингтън.
	Джийни разбра, че е сбъркала с разпределението на властта в тази стая. Берингтън беше шефът тук, а не Обел. Берингтън бе човекът, осигуряващ милионите на „Дженетико“ за научноизследователска работа, от които Обел се нуждаеше. Берингтън нямаше защо да се страхува от Обел, по-скоро обратното. Тя бе гледала усмихнато жертвата, а не хищника.
	Берингтън изостави преструвките, че президентът е шефът тук.
	— Не те извикахме, за да те питаме за мнението ти — каза той.
	— А за какво тогава? — попита Джийни.
	— За да те уволним — отговори той.
	Тя онемя. Очакваше да я заплашат с такова нещо, но не и да го направят. Просто мозъкът й отказваше да го възприеме.
	— Какво означава това? — попита Джийни глупаво.
	— Означава, че си уволнена — каза Берингтън и приглади вежди с върха на пръста си — признак, че е доволен от себе си.
	Джийни се почувства така, сякаш някой я бе ритнал в стомаха. Не може да ме уволни, помисли си тя. Та аз съм тук едва от няколко седмици! Работата вървеше толкова добре! Мислех, че всички ме харесват, с изключение на Софи Чапъл.
	Тя се опита да събере мислите си.
	— Не можете да ме уволните.
	— Току-що го направихме.
	— Не! — Първоначалният шок бързо отминаваше и тя усети напиращия отвътре гняв. — Вие не сте племенни вождове! Тук си има процедура.
	Университетските власти не можеха да уволняват преподаватели и учени, без да разгледат случая преди това. Имаше го и в договора й, но тя не бе обръщала внимание на подробностите. Внезапно това бе станало обаче жизненоважно за нея.
	Морис Обел услужливо й предостави информацията.
	— Дисциплинарният комитет на университетския сенат ще разгледа случая, разбира се — каза той. — Обикновено се дават четири седмици предупреждение, но предвид лошата реклама, съпровождаща този случай, аз като президент призовах за спешна процедура и гледането ще се състои утре сутринта.
	Джийни бе потресена от бързината, с която действаха. Дисциплинарният комитет? Спешна процедура? Утре сутринта? Та това не бе никакво обсъждане! Приличаше много повече на арестуване. Тя очакваше Обел всеки момент да започне да й чете правата.
	И той наистина направи нещо подобно, побутвайки някаква папка към нея:
	— Оттук можеш да се запознаеш с процедурните правила на комитета. Можеш да си намериш адвокат или какъвто и да било защитник, като за това уведомиш председателството на комитета предварително.
	Джийни най-после успя да зададе разумен въпрос:
	— Кой е председател?
	— Джек Бъджън.
	Берингтън рязко вдигна глава:
	— Това окончателно ли е?
	— Председателят се назначава за период от една година — каза Обел. — Джек го пое в началото на семестъра.
	— Не знаех това.
	Берингтън изглеждаше неприятно изненадан и Джийни се досети защо. Джек Бъджън бе нейният тенис партньор. Това я обнадежди — той поне би трябвало да е справедлив с нея. Още нищо не бе загубено. Щеше да й бъде предоставена възможност да защити себе си и работата си пред група учени. Щеше да се състои задълбочено обсъждане, а не повърхностни дрънканици като в _Ню Йорк Таймс_.
	Освен това разполагаше и с резултатите от сканирането във ФБР. Започна да й става ясно как трябва да се защитава. Щеше да покаже на комитета резултатите от ФБР. Ако имаше малко късмет, от целия списък сигурно щяха да излязат две-три двойки, които да не знаят, че са близнаци. Това щеше да произведе нужното впечатление. А след това щеше да обясни мерките за защита анонимността на обектите…
	— Мисля, че това е всичко — каза Морис Обел.
	Отпращаха я. Тя се изправи.
	— Колко жалко, че се стигна дотук — каза Джийни.
	— Ти ни принуди — бързо отговори Берингтън.
	Държеше се като инатливо дете, но тя нямаше търпение за безсмислени препирни. Хвърли му презрителен поглед и излезе от стаята.
	Докато се връщаше, мина й през ума, че въобще не успя да постигне набелязаните цели. Бе искала да обмислят ситуацията трезво и бе изпълнена със спортна злоба. Но Берингтън и Обел бяха решили всичко още преди тя да влезе в кабинета. Тази среща бе просто една формалност.
	Върна се в Лудницата. Приближавайки офиса си, забеляза, че чистачката е оставила пред вратата й голям черен чувал за боклук. Трябваше веднага да й се обади. Но когато се опита да отвори вратата, се оказа, че тя нещо заяжда. Прекара няколко пъти картата през четящото устройство, но напразно. Тъкмо се канеше да се обади в приемната, когато й хрумна ужасна мисъл.
	Надникна в чувала. Не беше пълен с боклук и празни пластмасови чаши за кафе. Първото нещо, което видя, бе куфарчето си. Вътре беше и книжката _Хиляда акра_ от Джейн Смайли кутията й салфетки, две поставени в рамка фотографии и четката й за коса.
	Бяха изкарали целия й багаж и бяха заключили вратата.
	Почувства се като убита. Това бе по-нечестен удар от онзи, който бе получила в офиса на Морис Обел. Онова бяха просто думи. Това е _моята_ стая, каза си тя, как така ще ме заключват отвън?
	— Мръсни шибани гадини! — изкрещя Джийни.
	Сигурно охраната е свършила това, докато тя е била при Обел, Разбира се, че няма да я предупреждават — така щяха да й дадат възможност да вземе със себе си всичко, от което има нужда. Още веднъж я потресе безцеремонността им.
	Като че ли бяха й ампутирали крака. Бяха й отнели науката, работата й! Не знаеше какво да прави, къде да отиде. Единадесет години се бе занимавала с научна работа — като студент, като дипломант, след това подготовка за докторат, след-докторатна квалификация и асистент — преподавател. Сега бе едно нищо.
	Докато унинието й бавно се превръщаше в черно отчаяние, тя се сети за данните от ФБР. Разрови съдържанието на чувала, но вътре нямаше никакви дискети. Резултатите, гръбнакът на нейната защита, бяха заключени вътре в стаята.
	Безполезно заблъска вратата с юмруци. Случайно минаващ студент, който посещаваше лекциите й по статистика, стреснато я изгледа.
	— Мога ли да ви помогна с нещо?
	Тя си спомни името му.
	— Здрасти, Бен. Ако можеш да разбиеш тази проклета врата с ритници…
	Той огледа вратата с озадачено изражение.
	— Шегувам се — каза тя. — Добре съм, благодаря.
	Той сви рамене и продължи пътя си.
	Нямаше смисъл да виси тук и да гледа заключената врата. Вдигна чувала и влезе в лабораторията. Лайза седеше зад бюрото си и въвеждаше някакви данни в компютъра.
	— Уволниха ме — каза Джийни.
	Лайза впери невярващ поглед в нея.
	— _Какво?_
	— Заключили са стаята ми и са натъпкали багажа ми в тоя шибан чувал!
	— Не го вярвам!
	Джийни извади куфарчето си от чувала и измъкна вестника.
	— Заради това.
	Лайза прочете първите два абзаца.
	— Но това са пълни лайна!
	Джийни седна.
	— Знам. Защо тогава Берингтън се преструва, че е толкова сериозно?
	— Мислиш, че се преструва ли?
	— Сигурна съм. Твърде умен е, за да позволи да бъде раздрусан от подобен боклук. Има нещо друго наум. — Джийни потропваше с крак по пода, обхваната от чувство на безсилие. — Готов е да направи всичко, готов е наистина земята да разрови… Сигурно тук има нещо много важно за него.
	Може би щеше да намери отговора в клиника „Авънтайн“, във Филаделфия. Погледна часовника си. Трябваше да бъде там в два часа, затова се налагаше да тръгва.
	Лайза още не можеше да проумее ситуацията.
	— Как ще те уволнят току-така? — каза тя възмутено.
	— Утре дисциплинарният комитет ще разглежда случая.
	— Боже господи, ама те наистина пипат сериозно.
	— И още как!
	— Мога ли да направя нещо за теб?
	Можеше, но Джийни се страхуваше да я помоли. Тя впери изпитателен поглед в Лайза. Дали и нейното приятелство щеше да се окаже крехко като това на Гита? Джийни се ужасяваше от отговора. Ако и Лайза я подведе, тогава кой щеше да й остане? Но въпреки това трябваше да я подложи на проверка, нищо, че това бе най-неподходящото време за подобно нещо.
	— Би могла да се опиташ да влезеш в кабинета ми — каза тя колебливо. — Резултатите от ФБР са там.
	Лайза не отговори веднага.
	— Сменили са ти бравата или какво?
	— Има още по-лесен начин. Променят ти кода по електронен път и картата ти вече не играе. Освен това се обзалагам, че няма да мога да влизам в сградата в извънработно време.
	— Трудно е да повярва човек, толкова бързо е станало всичко.
	На Джийни не й се искаше да настоява Лайза да рискува и трескаво затърси друго решение.
	— Може би аз ще успея да вляза. Някоя чистачка сигурно ще ме пусне, но мисля, че ключалката няма да реагира и на техните карти. И след като стаята не се използва, защо ще трябва да се чисти? Охраната обаче сигурно може да влиза.
	— Тя няма да ти помогне. От охраната знаят, че са заключили вратата ти нарочно.
	— Така е — каза Джийни. — Затова пък може да пуснат теб. Кажи, че си забравила нещо в стаята ми.
	Лайза се замисли.
	— Не ми се искаше да те моля за това — каза Джийни.
	После изражението на Лайза се промени.
	— По дяволите, да! — възкликна тя най-сетне: — Разбира се, че мога да опитам.
	Джийни усети буца в гърлото си.
	— Благодаря — задавено каза тя и прехапа устни. — Ти си истинска приятелка. — Пресегна се през бюрото и стисна ръката на Лайза.
	Лаборантката се смути от този изблик на емоции у Джийни.
	— Къде си сложила резултатите от ФБР? — попита тя практично.
	— Информацията е качена на дискета, озаглавена ПОКУПКИ.СПК. Намира се в кутия заедно с други дискети в чекмеджето на бюрото ми.
	— Ясно — замислено сви вежди Лайза. — Не мога да разбера защо са ти вдигнали толкова мерника.
	— Всичко започна от Стив Логън — каза Джийни. — Откакто Берингтън го видя в офиса ми, имам само неприятности. Но мисля, че съм на път скоро да разбера защо.
	Тя се изправи.
	— Какво ще правиш сега? — попита я Лайза.
	— Ще отида до Филаделфия.


>>	32.

	Берингтън гледаше през прозореца на кабинета си. Тази сутрин никой не играеше на тенискорта. Представи си, че вижда Джийни там. Бе я видял да играе през първия или втория ден от семестъра — тичаше из корта с развята поличка, загорелите й крака се движеха енергично, белите маратонки проблясваха… Тогава много му беше харесала. Намръщи се, питайки се какво толкова му е харесала атлетичността й. Гледката на спортуващи жени обикновено не му действаше възбуждащо. Но когато Джийни Играеше тенис, тя постигаше някаква хипнотизираща грация. Беше все едно да гледаш как лъв се впуска в галоп из дивата савана — мускулите се хлъзгат под кожата му, гривата се вее като знаме, а тялото стремително се движи напред, после спира, обръща се и отново се понася със смайваща внезапност. Оказваше му почти хипнотично въздействие и той тогава бе запленен от нея. Сега тя заплашваше всичко, за което бе работил през целия си живот, и въпреки това му се искаше да я види поне още веднъж на корта.
	Влудяващо му действаше обстоятелството, че не може просто така да я освободи, въпреки че по-голямата част от възнаграждението й се плащаше от него. Университетът „Джоунс Фолс“ бе неин работодател, а „Дженетико“ вече му бе дала парите. Един университет не можеше да уволни преподавател по начина, по който това прави някоя кръчма с несръчен сервитьор. Затова и той трябваше да се примири с тия глупости.
	Срещата с Джийни тази сутрин бе протекла гладко, докато не стана ясно за участието на Джек Бъджън. Берингтън бе подготвил Морис, бе го накарал да играе по неговия сценарий, без онзи да се усети. Обаче новината, че Бъджън, тенис партньорът на Джийни, е председател на комитета, го стресна. Берингтън не бе проверил това предварително, мислейки, че ще има известно влияние при избора на председател, и с огорчение узна, че назначението вече е решено.
	Имаше голяма опасност Джек да вземе, страната на Джийни.
	Той замислено се почеса по главата. Берингтън никога не бе общувал с колегите си от академичния свят — винаги бе предпочитал по-отбраното общество на политици и медийни знаменитости. Знаеше горе-долу биографията на Бъджън. На трийсет години Джек се бе отказал от професионалния тенис и се бе върнал в университета да защити доктората си. Вече твърде стар, за да се захване с химията — неговата дисциплина, бе станал администратор. За да ръководиш комплекса от университетски библиотеки и да балансираш между противоречащите си изисквания на съперничещи си факултети, се искаше много такт и търпение и Джек се справяше добре.
	Как можеше да се огъне? Джек не бе някой мрачен човек — точно обратното, дружелюбната му природа понякога граничеше с наивност. Щеше да се обиди, ако Берингтън открито се опита да му наложи мнението си или пък направо му натика в ръцете някакъв подкуп. Обаче сигурно имаше начин да му се повлияе по-дискретно.
	Самият Берингтън бе приел подкуп веднъж. Винаги когато се сетеше за това, усещаше да се изчервява. В началото на кариерата му, малко преди да стане професор, една млада студентка бе хваната в измама — бе платила на друг студент да й напише курсовата работа. Името й бе Джуди Гилмор и бе наистина много сладка. Трябваше да я изхвърлят от университета, но деканът на факултета имаше право да наложи по-леко наказание. Джуди бе дошла в кабинета на Берингтън, за да „обсъдят проблема“. Бе кръстосвала и разкръстосвала крака под носа му, бе се взирала умолително в очите му и бе се навеждала към него, за да му даде възможност да види дантелките на сутиена й. Той прояви съчувствие и обеща да се застъпи за нея. Тя се разплака и му благодари, после го хвана за ръката, целуна го по устните и накрая дръпна ципа на панталоните му.
	Изобщо не отвори дума за никаква сделка. Не му бе предложила секс, преди да се съгласи да й помогне, и след като извъртяха една любов на пода, тя спокойно стана, облече се, среса косата си, целуна го и излезе. Но на следващия ден той убеди декана да й отправи само сериозно предупреждение.
	Бе приел подкупа само защото бе успял да заблуди сам себе си, че това не е подкуп. Джуди го бе помолила да й помогне, той се бе съгласил, тя се е поддала на чара му и са се любили, какво толкова? С времето обаче бе разбрал, че това си с чиста софистика. Предложението за секс бе очевидно от поведението й и когато той й обеща, тя просто бе подпечатала пазарлъка. Обичаше да се мисли за принципен човек, а бе направил нещо наистина срамно.
	Даването на подкуп бе точно толкова неприятно, колкото и приемането му. Въпреки това щеше да подкупи Джек, стига да успееше. Мисълта го накара да се намръщи от отвращение, но друг изход нямаше. Ситуацията бе отчайваща.
	Щеше да го направи така, както Джуди го бе направила — като даде възможност на Джек сам да се заблуди.
	Берингтън помисли още няколко минути, после вдигна телефона и позвъни на Джек.
	— Благодаря ти, че ми изпрати копие от циркулярното писмо за разширението по библиотеката по биофизика — започна той.
	Оттатък последва озадачена тишина.
	— А, да. Доста време мина оттогава, но се радвам, че си намерил време да го прочетеш.
	Берингтън бе хвърлил само бегъл поглед на документа.
	— Мисля, че предложението ти има своите достойнства. Обаждам ти се да ти кажа, че ще го подкрепя. Когато дойде до бюджетната комисия за одобрение.
	— Благодаря, радвам се да го чуя.
	— Всъщност може да се опитам да накарам „Дженетико“ да отпусне част от фонда.
	Джек с готовност налапа въдицата.
	— Може да я наречем „Библиотека по биофизика «Дженетико».“
	— Добра идея, ще говоря с тях за това. — Берингтън искаше обаче Джек да отвори дума за Джийни. Може би ако му подхвърли нещо за тениса… — Как прекара лятото? Ходи ли в Уимбълдън?
	— Тази година не. Имах много работа.
	— Съжалявам. — Със свито сърце се престори, че се кани да затвори. — Ще се чуем пак.
	Както се бе надявал, Джек го изпревари.
	— Бери, какво мислиш за тия тъпотии във вестника? За Джийни?
	Берингтън с усилие скри облекчението си и отговори с престорено безразличие:
	— О, това ли? Буря в чаша вода.
	— Опитах се да се свържа с нея, но я няма в кабинета й.
	— Не се безпокой за „Дженетико“ — каза Берингтън, въпреки че Джек не бе споменавал фирмата. — Те не се вълнуват особено. За щастие Морис Обел реагира бързо и решително.
	— Искаш да кажеш за дисциплинарния комитет ли?
	— Мисля, че това ще е само една формалност. Поставила е университета в неизгодна ситуация, отказала е да прекрати работата и се обадила на пресата. Съмнявам се дори дали ще може да се защити успешно. Казах на моите хора от „Дженетико“, че ситуацията е под пълен контрол. Засега отношенията между тях и университета не са заплашени от нищо.
	— Това е добре.
	— Разбира се, ако по някаква причина комисията вземе страната на Джийни срещу Морис, тогава ще загазим. Но мисля, че това е малко вероятно, какво ще кажеш? — Берингтън затаи дъх.
	— Знаеш, че съм председател на комисията?
	Джек избегна отговора. _Мамка ти!_
	— Да, и много се радвам, че начело на комисията стои човек с такъв хладен разум. — Той спомена името на професор по философия, един тип с бръсната глава. — Ако Малкълм Барнет бе председател, бог знае какво щеше да стане.
	Джек се разсмя.
	— Сенатът не е чак толкова глупав. Не биха поставили Малкълм и за председател на комисията по паркингите — той ще я използва като инструмент за социална промяна.
	— Но ти, в качеството си на председател, ще подкрепиш президента.
	Отговорът на Джек отново бе уклончив:
	— Не всички членове на комисията са предсказуеми.
	_Копеле мръсно, нарочно ли го правиш, за да ме измъчваш?_
	Берингтън избърса капчица под от челото си.
	Оттатък настъпи пауза.
	— Бери, не би било справедливо от моя страна да предрешавам изхода…
	_Върви по дяволите!_
	— … но мисля, че мога да успокоя „Дженетико“ по този въпрос.
	_Най-сетне!_
	— Благодаря ти, Джек. Много се радвам да го чуя.
	— Разбира се, това да си остане строго между нас двамата.
	— Естествено.
	— Значи ще се видим утре.
	— Довиждане.
	Берингтън затвори. _Божичко, какъв зор!_
	Дали Джек усети, че току-що са го подкупили? Дали се заблуждава по същия начин, както той едно време? Или е разбрал съвършено ясно всичко, но се е престорил на наивен.
	Нямаше значение — щом ще даде правилна насока на комисията, всичко е наред.
	Това обаче нямаше да бъде краят, разбира се. Решението на комисията трябваше да се ратифицира от сената. По някое време Джийни можеше да наеме някой отракан адвокат и да осъди университета на какви ли не компенсации. Делото можеше да се проточи с години. Но проучванията й щяха да спрат, а това беше и целта на занятието.
	Обаче решението на комисията не бе още вързано в кърпа. Ако утре сутринта нещо се объркаше, Джийни щеше да си е отново на мястото до обяд и с още по-голяма жар щеше да поднови ровенето из потайностите на „Дженетико“. Берингтън потрепери — боже опази! Той придърпа към себе си един бележник и записа имената на членовете на комисията.
C>
	Джек Бъджън — Библиотеката
	Тениъл Бидънхам — История на изкуствата
	Милтън Пауърс — Математика
	Марк Трейдър — Антропология
	Джейн Еделсброу — Физика
C$
	Бидънхам, Пауърс и Трейдър бяха обикновени хора, дългогодишни професори, чиито кариери бяха трайно свързани с „Джоунс Фолс“ и неговия по-нататъшен просперитет и престиж. На тях можеше да се разчита, че ще подкрепят президента, Берингтън бе сигурен в това. Черната овца в този списък бе жената. Джейн Еделсброу.
	Тя беше следващият човек, с когото трябваше да се занимае.


>>	33.

	Седнала в колата на път за Филаделфия по I-95, Джийни отново се бе замислила за Стивън Логън.
	Снощи го бе целунала за лека нощ на паркинга в комплекса на „Джоунс Фолс“ Усети се, че съжалява, задето целувката беше толкова бегла. Устните му бяха пълни и сухи, кожата — топла. Харесваше й да си мисли, че може пак да го направи.
	Защо има такива предразсъдъци за възрастта му? Какво толкова ще намери в по-възрастните мъже? Уил Темпъл, трийсет и девет годишен, я бе зарязал заради някаква си празноглава наследница.
	Тя натисна бутона за настройка на радиото, търсейки някоя хубава станция, и хвана „Нирвана“ с тяхната _Come as You Are._ Винаги когато излизаше с човек на своята възраст или по-млад, тя се чувстваше неспокойна, плашеше се, имаше смътно чувство за някаква опасност, същото, за каквото в момента пееха „Нирвана“. По-възрастните мъже вдъхваха чувство за сигурност, те знаеха какво да правят.
	Това аз ли съм, запита се тя. Джийни Ферами, жената, която постъпваше така, както намери за добре, и казваше на света да ходи да се шиба? И тази жена има нужда от успокоение?
	Но въпреки това бе вярно. Може би това бе заради баща й. След като бе имала него, повече не й се искаше безотговорни хора в живота си. От друга страна, баща й бе живо доказателство, че по-възрастните мъже могат да бъдат по-безотговорни и от младите.
	Баща й сигурно спеше в някой евтин хотел в Балтимор. Когато пропиеше и проиграеше парите от компютъра и телевизора й — а това скоро щеше да стане, — той или щеше да открадне нещо друго, или щеше да се остави на милостта на другата дъщеря, Пати. Джийни страшно му се ядоса, че й бе задигнал нещата. Обаче инцидентът послужи да види добрите страни на Стив Логън. Той беше принц! Какво толкова, по дяволите, каза си тя, следващия път, като го срещна, така ще го целуна, че свят да му се завие.
	Тя се съсредоточи в шофирането, защото навлизаше в натоварения с движение център на Филаделфия. Днес можеше да стане големият пробив. Може би щеше да намери разрешението на загадката Стив и Денис.
	Клиника „Авънтайн“ се намираше в Университетското градче, на запад от реката Шайкил — комплекс от административни сгради и студентски общежития. Самата клиника бе приятна сграда от петдесетте години, заобиколена отвсякъде с дървета. Джийни паркира на улицата срещу един паркинг апарат и влезе.
	В чакалнята имаше четирима души: млада двойка — жена с напрегнато изражение и нервният й мъж, плюс още две жени, на възраст горе-долу колкото Джийни. Всички седяха по диваните, оформящи малък квадрат в центъра, и четяха списания. Администраторката с чуруликащо гласче помоли Джийни да седне. Тя взе лъскава брошура за „Дженетико“, Инк. Отвори я в скута си, но не се наведе да чете. Вместо това впери поглед в успокояващите, но иначе безсмислени пана по стените и нетърпеливо затропа с крак по покрития с мокет под.
	Мразеше болниците. Само веднъж й се наложи да лежи, на двайсет и три години направи аборт. Бащата бе един обещаващ филмов режисьор. Тя бе спряла да взима противозачатъчните, защото се бяха разделили, но той се върна след няколко дни — последва сълзлива сцена на сдобряване, после си легнаха, любиха се, без да вземат мерки, и тя забременя. Операцията протече без усложнения, но Джийни бе плакала дни наред и напълно бе разлюбила режисьора, въпреки че много й помогна.
	Той току-що бе привършил първия си филм в Холивуд, обикновен екшън. Джийни ходи да го гледа в Балтимор. Единственото човешко чувство в иначе схематичната фабула за стрелящи един в друг мъже беше, когато приятелката на героя, потисната след аборт, го изгони. Героят, полицейски детектив, бе разстроен и с разбито сърце. Джийни бе плакала.
	Още я болеше от спомена. Тя се изправи и се разходи. Минутка по-късно от единия край на фоайето излезе някакъв мъж и каза със силен глас:
	— Доктор Ферами?
	Бе подвижен мъж на около петдесет години с плешиво теме, обрамчено като у монасите с ивица руса коса.
	— Здравейте, приятно ми е да се запозная с вас — забърбори той с пресилен ентусиазъм.
	Джийни му стисна ръката.
	— Снощи говорих с господин Рингууд.
	— Да, да! Аз съм негов колега и се казвам Дик Мински. Как сте?
	Дик имаше нервен тик, който го караше неистово да премигва през няколко секунди. Джийни изпита съжаление към него.
	Той я поведе по някаква стълба.
	— За какво сте при нас, ако мога да попитам?
	— Заради една медицинска мистерия — заобяснява тя. — Две жени имат синове, които се оказаха еднояйчни близнаци, но въпреки това, изглежда, нямат роднински връзки. Единственото общо нещо, което успях да открия, бе, че и двете са идвали на лечение тук, за да забременеят.
	— Така ли? — каза той с тон, сякаш не бе чул какво му говори.
	Джийни се изненада — очакваше да възбуди интереса му.
	Двамата влязоха в ъглов кабинет.
	— Можете да изкарате всичките ни картони на компютъра, ако знаете кода. — Той седна пред екрана. — И така, пациентите, които ни интересуват, се казват…
	— Шарлот Пинкър и Лорейн Логън.
	— Няма да отнеме повече от минута. — Започна да въвежда имената.
	Джийни с усилие сдържаше нетърпението си. Тия досиета можеха да не й разкрият нищо. Тя се огледа, кабинетът бе твърде добре обзаведен, за да принадлежи на някой обикновен чиновник. Дик сигурно е нещо повече от просто „колега“ на господин Рингууд, каза си тя.
	— Като какъв работите в клиниката, Дик? — попита тя.
	— Генерален управител съм.
	Тя вдигна вежди, но погледът й си остана прикован в екрана. Защо с едно най-обикновено запитване като нейното се занимава самият генерален управител, помисли тя и в съзнанието й се загнезди съмнение.
	Той се намръщи:
	— Странно, компютърът показва, че няма такива имена.
	Безпокойството на Джийни се оправда. Всеки момент ще чуя лъжа, каза си тя. Перспективата за разрешаването на загадката пак започна да се губи в далечината. Отново я обхвана отчаяние.
	Той завъртя екрана си така, че тя да може да го вижда.
	— Правилно ли съм написал имената?
	— Да.
	— Кога мислите, че тези пациенти са били в клиниката?
	— Преди около двайсет и три години.
	— Охо! — възкликна той и примигна силно. — В такъв случай мисля, че сте били път напразно.
	— Защо?
	— Не държим досиета от толкова отдавна. Такава е политиката на компанията.
	Джийни го изгледа с присвити очи.
	— Изхвърляте старите досиета?
	— Унищожаваме картоните след период от двайсет години, ако, разбира се, пациентът не е постъпвал отново в клиниката. При този случай картонът се прехвърля в компютъра.
	Разочарованието бе толкова силно, че чак я заболя. Освен това бе и загуба на ценно време, през което тя трябваше да подготви защитата си за утре.
	— Странно, че господин Грийнууд не ме предупреди за това, когато говорихме снощи — каза тя с горчивина.
	— Наистина с трябвало да го направи. Може би не сте му казали датите?
	— Абсолютно сигурна съм, казах му, че двете жени са били лекувани тук преди двайсет и три години.
	Джийни си спомни, че бе прибавила една година към възрастта на Стив, за да налучка времето възможно най-точно.
	— В такъв случай не разбирам какво е станало.
	Джийни като че ли не бе много изненадана от развоя на събитията. Дик Мински, с неговото пресилено дружелюбие и нервни примигвания, бе карикатура на човек с нечиста съвест.
	Той отново върна екрана в първоначалното му положение и изписа на лицето си съжаление:
	— Страхувам се, че повече нищо не мога да направя за вас.
	— Възможно ли е да говорим с господин Грийнууд и да го питаме защо не ми е казал, че картоните са унищожени?
	— Опасявам се, че днес той отсъства от работа по болест.
	— Какво забележително съвпадение!
	Той се опита да си придаде обидено изражение, но резултатът бе плачевен.
	— Надявам се, не намеквате, че се опитваме да скрием нещо от вас.
	— Защо ще си мисля такова нещо?
	— Нямам представа. — Той се изправи. — А сега, извинявам се, но нямам време.
	Джийни също се изправи и се запъти пред него към вратата. Той я изпрати до фоайето.
	— Пожелавам ви приятен ден — каза мъжът сковано.
	— Довиждане — отвърна му тя.
	Излязла навън, Джийни се поколеба. Чувстваше, че не можа да довърши работата докрай. Искаше й се да провокира някого, да покаже, че не може да бъде изцяло манипулирана.
	Паркингът бе пълен с коли на лекарите — последни модели кадилаци и БМВ-та. Тя заобиколи сградата. Чернокож мъж с бяла брада събираше боклук с шумно бучаща прахосмукачка. Тук нямаше нищо интересно. Тя забави стъпките си.
	През стъклената врата видя Дик Мински, все още във фоайето, да говори с чуруликащата секретарка. Той проследи Джийни с разтревожен поглед.
	Обръщайки посоката, тя се приближи до мястото, където изхвърляха отпадъците от клиниката. Трима мъже, нахлузили ръкавици, товареха чували с отпадъци в боклукчийски камион. Но това е глупаво, помисли си Джийни. Държеше се като детектив в евтин полицейски трилър. Приготви се да се връща, когато нещо привлече вниманието й. Мъжете тъкмо качваха огромен черен чувал, натъпкан с боклук, но явно без всякакво усилие, като че ли чувалът бе безтегловен. Какво ли може да изхвърля една клиника, което да е толкова голямо и същевременно много леко?
	Нарязана на ивици хартия?
	Тя чу гласа на Дик Мински. Звучеше изплашено:
	— Бихте ли си тръгнали веднага, доктор Ферами?
	Джийни се извърна. Той излизаше иззад ъгъла на сградата, придружен от як мъж в полуполицейска униформа — от тази, която обикновено носеха хората от охраната.
	Тя бързо се приближи към купчината чували.
	Дик Мински изкрещя:
	— Хей!
	Боклукчиите втренчиха погледи в нея, но тя не им обърна внимание. Направи дупка в единия чувал, бръкна вътре и извади шепа от съдържанието.
	В юмрука си държеше нарязана кафява хартия. Вдигна я до очите си и забеляза, че върху хартията е писано — на места с химикалка, а на други — на пишеща машина. Това бяха нарязани на ивици медицински картони.
	Имаше само една причина да се извозват толкова много чували именно днес.
	Те бяха унищожили картоните тази сутрин — само часове след нейното обаждане.
	Джийни хвърли ивиците хартия на земята и се отдалечи. Един от боклукчиите нервно й се развика, но тя отново не му обърна внимание.
	Вече нямаше никакво съмнение.
	Приближи се до Дик Мински и се спря пред него с ръце на кръста. Беше я излъгал и затова бе толкова нервен.
	— Тук има някаква срамна тайна, нали? — викна тя. — Нещо, което се опитвате да скриете, като унищожавате картоните?
	Той бе ужасен.
	— Разбира се, че не — успя все пак да смотолеви. — Между другото това предположение е обидно.
	— Разбира се, че е — отвърна тя. Повече не можеше да сдържа гнева си и насочи към него свитата на тръба брошура на „Дженетико“, която още носеше. — Обаче това изследване е толкова важно за мен, че всеки, който се опита да ме излъже, ще бъде така добре обработен, че няма да разбере откъде му е дошло!
	— Моля ви, вървете си!
	Човекът от охраната я хвана за лакътя.
	— Тръгвам си — каза тя. — Няма нужда да ме дърпате.
	Той обаче не я пусна.
	— Оттук, моля.
	Човекът бе на средна възраст, с побеляла глава и бирено коремче. В това настроение Джийни не можеше да му позволи да я влачи. Тя стисна ръката му, с която той я държеше. Мускулите му отдолу бяха отпуснати.
	— Пуснете ме, ако обичате — каза тя и увеличи натиска.
	Ръцете й бяха яки и хватката й бе по-силна от тази на повечето мъже. Човекът се опита да я задържи, но болката бе твърде силна за него и той я пусна.
	— Благодаря — каза тя.
	После си тръгна.
	Чувстваше се по-добре. Бе права да мисли, че в тази клиника има някаква следа. Усилията им да й попречат да научи каквото и да било бяха най-доброто потвърждение, че имат нечиста съвест. Разрешението на мистерията бе тук, в тази клиника. Но докъде щеше да я отведе това заключение?
	Джийни отиде до колата си, но не се качи в нея. Беше вече два и половина, а тя не бе обядвала. Бе твърде развълнувана, за да яде, но една чаша кафе щеше да й се отрази добре. От другата страна на улицата имаше кафене — изглеждаше евтино и чисто. Тя пресече и влезе вътре.
	Заплахата й, отправена към Дик Мински, бе празни думи — Джийни не можеше да му направи нищо. С това, че му се бе развикала, всъщност му помогна, като посочи, че знае за лъжата. Сега щяха да стоят нащрек.
	С изключение на няколкото студенти, довършващи обяда си, кафенето бе празно. Докато чакаше, извади брошурата, която бе взела от фоайето, и зачете:
C>
	Клиника „Авънтайн“ е основана през 1972 година от „Дженетико Инк.“, като първи по рода си център за изследване и развитие на човешко оплождане по метода _in vitro_ — това, което вестниците наричат „бебета в епруветка“.
C$
	И изведнъж всичко й стана ясно.


>>	34.

	Джейн Еделсброу бе вдовица на около петдесет години. Внушаваща респект, но разхвърляна жена, тя обикновено се обличаше в широки рокли в етнически стил. Притежаваше богат интелект, но никой не би го допуснал, съдейки по външния й вид. Берингтън не разбираше такава мода. След като си умен, мислеше той, защо трябва да се маскираш като идиот, обличайки се лошо? Всъщност в университета само той бе изключение със своята загриженост за външността си.
	Днес Берингтън изглеждаше особено спретнат в морскосиньото си сако и бледокремав панталон. Той придирчиво се огледа в огледалото зад вратата, преди да излезе за срещата си с Джейн.
	Запъти се към Стюдънт Юниън. Преподавателското тяло рядко се хранеше тук — Берингтън никога не бе влизал вътре, — но според бъбривата секретарка във факултета по физика, Джейн винаги обядвала там.
	Той пристъпи вътре и се огледа. Тя беше седнала в далечния ъгъл и ядеше пържени картофи с пръсти, четейки някакво списание. Берингтън взе табла и се насочи към плота. Зад стъклените витрини имаше няколко стари сандвича и умърлушени парчета кейк. Той потрепери — при нормални обстоятелства по-скоро би отишъл чак до съседния щат, за да се нахрани.
	Щеше да е трудно, Джейн не бе от неговия тип жени. Затова и вероятността да се отклони по погрешен път утре при работата на комисията беше по-голяма. Трябваше да се сприятели с нея по най-бърз начин, прилагайки всичкия чар, на който бе способен.
	Купи си парче кейк и чаша кафе и ги отнесе на масата, където бе седнала Джейн. Чувстваше се притеснен, но се насили да изглежда спокоен.
	— Джейн! — възкликна той. — Каква приятна изненада! Може ли да седна при теб?
	— Разбира се — отвърна тя живо, слагайки списанието настрана. Свали очилата си, откривайки дълбоки кафяви очи с бръчици в ъгълчетата, издаващи веселия й характер. Всичко останало в нея бе обаче пълна бъркотия — дългата й посивяла коса бе събрана отзад в нещо като раздърпана опашка, бе облечена в безформена сиво-зелена блуза с петна от пот под мишниците. — Не си спомням да съм те виждала тук преди.
	— Никога не съм идвал. Но на нашата възраст не е зле да променяме понякога навиците си, не мислиш ли?
	— Аз съм по-млада от теб — каза тя меко. — Въпреки че май никак не личи.
	— Разбира се, че личи — отвърна той и отхапа от кейка. Бе твърд като картон, а плънката имаше вкус на бръснарски крем с лимонова есенция. Преглътна го с усилие. — Какво мислиш за предложението на Джек Бъджън за библиотеката по биофизика?
	— Затова ли дойде тук да ме видиш?
	— Не съм дошъл тук, за да те видя, а за да опитам храната. Но ми се иска да не го бях правил — ужасна е. Как можеш да се храниш тук?
	Тя заби лъжичката си в нещо, прилично на десерт.
	— Не гледам какво ям, Бери, а си мисля за моя ускорител на елементарни частици. Кажи ми за тази нова библиотека.
	Едно време Берингтън беше като нея — потънал в работата си, без да забелязва нищо наоколо. За сметка на това никога не се бе оставял да прилича на хипи. Обаче животът му бе поел в друга посока. Книгите му бяха просто популяризация на трудовете на други хора — самият той от петнайсет-двайсет години не бе написал нито ред. За момент се запита дали нямаше да се чувства по-добре, ако изборът му бе бил друг. Раздърпаната Джейн, хранеща се с евтина храна, мислейки си за проблемите на ядрената физика, излъчваше чувство на спокойствие и доволство, каквито Берингтън никога не бе познал.
	Но някак си не успяваше да я омагьоса. Тя бе много умна. Може би трябваше да я поласкае интелектуално.
	— Просто си помислих, че може да си по-информирана от мен. Ти си един от ръководителите на катедрата по физика и един от най-добрите учени в „Джоунс Фолс“, затова си казах, че знаеш нещо повече за новата библиотека.
	— А ще стане ли?
	— Мисля, че „Дженетико“ ще осигури финансите.
	— Е, това е добра новина. Но твоят интерес какъв е?
	— Преди трийсет години си създадох име, когато започнах да се питам дали човешките характеристики се наследяват, или човек се учи на тях. Благодарение на труда ми и трудовете на други като мен сега вече знаем, че генетичното наследство на човека с по-важно, отколкото неговото възпитание и влиянието на околната среда.
	— Природа, а не порода.
	— Точно така. Доказах, че човекът — това е неговата ДНК. Младото поколение се интересува как действа този процес. Такъв е механизмът, по който комбинация от химически елементи ми дава сини очи, а друга комбинация ти дава очи с топла кафява отсянка, почти шоколадова, доколкото мога да видя.
	— Бери! — възкликна тя с крива усмивка. — Ако бях някоя трийсет годишна секретарка с наперени гърди, щях да си помисля, че ме сваляш.
	Е, така е по-добре, каза си той. Бе поомекнала малко.
	— Наперени ли? — ухили се той, демонстративно сведе поглед към бюста й и после пак я погледна в очите. — Мисля, че са толкова наперени, колкото ги чувстваш.
	Тя се разсмя, но той разбра, че й е приятно. Най-сетне бе стигнал донякъде с нея, но тя изведнъж каза:
	— Трябва да вървя.
	По дяволите! Не бе предвидил това. Налагаше се бързо да привлече вниманието й. Берингтън се изправи с явното намерение да си тръгнат заедно.
	— Може би ще бъде назначена комисия, която ще се занимава с изграждането на новата библиотека — каза той, докато двамата излизаха. — Бих искал да чуя мнението ти кой да влезе в нея.
	— Ще трябва да помисля. Точно сега имам лекция за антиматерията.
	Мамка му, ще я изтърва, помисли си Берингтън.
	Тя обаче продължи:
	— Може ли да поговорим друг път?
	Той се хвана като удавник за сламка:
	— Какво ще кажеш за една вечеря?
	Джейн го изгледа стреснато.
	— Добре — отвърна тя след миг колебание.
	— Довечера?
	По лицето й мина дяволита усмивка.
	— Защо не?
	Това поне му даваше още един шанс. Той продължи с облекчение:
	— Ще те взема в осем.
	— Добре. — Тя му даде адреса и той си го записа в тефтерчето.
	— Какво обичаш да си хапваш? — попита я Берингтън. — Не, не ми отговаряй, сетих се — ти си мислиш за твоя ускорител на елементарни частици. — Стисна леко лакътя й. — Ще се видим довечера.
	— Бери — каза тя, — не си тръгнал да търсиш нещо, нали?
	Той й намигна:
	— А ти какво предлагаш?
	Тя се засмя и си тръгна.


>>	35.

	Бебета в епруветка. Оплождане _in vitro_. Точно тук е връзката. На Джийни всичко й стана ясно.
	Шарлот Пинкър и Лорейн Логън се бяха подлагали на лечение за безплодие тук, в клиника „Авънтайн“. Тя бе първа по рода си в оплождане _in vitro_ — процесът, при който сперматозоидът от бащата и яйцеклетка от майката се сливат при лабораторни условия и полученият от това сливане ембрион се имплантира в майчината утроба.
	Еднояйчни близнаци се получават, когато ембрионът в утробата се разделя на две половини и от това разделяне се получават два индивида. Точно това може би е станало в епруветката. След това близнаците от епруветката са били имплантирани в две различни жени. Ето как еднояйчни близнаци могат да бъдат родени от две различни и напълно непознати една за друга майки.
	Сервитьорката донесе салатата на Джийни, но тя бе твърде развълнувана, за да яде.
	През седемдесетте години бебетата в епруветка бяха само теория, Джийни бе сигурна в това. Но явно „Дженетико“ бе години напред с изследванията в тази област. Лорейн и Шарлот й бяха казали, че са се подложили на хормонално лечение. Но клиниката, изглежда, ги бе излъгала.
	Всичко това беше лошо, но разнищвайки въпроса по-нататък, Джийни разбра, че има нещо още по-лошо. Ембрионът, който се е разделил, може да е бил биологическо дете на Лорейн и Чарлз или на Шарлот и Майора, но не и на двете семейства. На едната от майките са имплантирали чужд ембрион.
	Сърцето на Джийни се изпълни с ужас и отвращение — даде си сметка, че и на двете майки може да е имплантиран чужд ембрион.
	Тя се запита защо „Дженетико“ е мамило клиентите си по такъв потресаващ начин. Технологията тогава не е била прилагана на никого и на фирмата явно са им били необходими опитни зайчета. Може да са искали разрешение от потенциални пациенти, но им е било отказано. Може би имат и друга причина да пазят тайна.
	Какъвто и да е бил мотивът им да лъжат жените, Джийни разбра защо проучванията й изплашиха толкова „Дженетико“. Да се имплантира чужд ембрион в жена без нейното съгласие беше невероятно неетична постъпка. Нищо чудно, че отчаяно се опитват да го прикрият. Ако Лорейн разбереше какво са й направили, щеше да ги осъди за милиони.
	Тя отпи от кафето си. В края на краищата пътуването й до Филаделфия не бе отишло напразно. Все още не разполагаше с всички отговори, но основната част от загадката бе разрешена. Изпитваше дълбоко удовлетворение.
	Вдигайки поглед, тя с изненада видя Стив да влиза в кафенето.
	Примигна и отново впери поглед в него. Бе в обичайните си каки панталони и син блейзър. Затвори вратата с крак.
	Джийни се усмихна широко и се надигна.
	— Стив! — подвикна тя зарадвано.
	После, спомняйки си какво се бе зарекла, го прегърна и го целуна по устните. Днес миришеше малко различно. Той я притисна към себе си и отвърна на целувката. Джийни чу една възрастна дама да казва:
	— Божичко, спомням си, когато и аз правех такива неща.
	Хората наоколо се засмяха.
	— Сядай. Искаш ли да хапнеш нещо? Вземи си от салатата ми. Какво правиш тук? Не мога да повярвам. Сигурно си ме проследил. Не, не, ти знаеше името на клиниката и си дошъл да ме посрещнеш.
	— Просто ми се искаше да поговорим малко.
	Стив приглади веждите си с пръст и нещо в този жест я обезпокои. Кой правеше така, запита се тя, но съзнанието й не се задържа върху тази мисъл.
	— Обичаш изненадите.
	Изведнъж той като че ли застана на тръни.
	— Така ли?
	— Обичаш да се появяваш неочаквано, нали?
	— Май така излиза.
	Тя му се усмихна.
	— Днес си нещо странен. Какво те тревожи?
	— Слушай, ти ме смути и ми вдигна соковете — каза той. — Не можем ли да се махнем оттук?
	— Готово. — Тя хвърли на масата петдоларова банкнота и се изправи. Двамата излязоха. — Къде е колата ти?
	— Да се качим в твоята.
	Настаниха се в мерцедеса, тя си сложи колана, но той — не. Още като подкара, той се примъкна към нея, отмахна косата й и започна да целува врата й. Хареса й, но се чувстваше неловко.
	— Мисля, че и двамата сме малко големички да правим такива работи в кола — каза тя.
	— Добре — отвърна той и обърна поглед напред, но не се отдръпна. Джийни бе подкарала към Честнът. Когато излязоха от моста, той отново се обади:
	— Качи се на магистралата. Искам да ти покажа нещо.
	Следвайки знаците, тя се насочи към магистралата и спря на един светофар.
	Ръката, която бе останала на рамото й, се спусна по-надолу и започна да гали гърдата й. Джийни усети как зърното й се втвърдява, реагирайки на докосването му, но въпреки това продължаваше да се чувства неловко. Изпитваше неудобство да бъде опипвана в кола.
	— Стив, харесваш ми, но вървиш твърде бързо към мен.
	Той не отговори, пръстите му напипаха зърното й и го стиснаха силно.
	— Боли! — изохка тя. — За бога, какво ти става?
	Избута го с дясната си ръка. Светна зелено и тя пое към отклонението за магистралата.
	— Не знам как да се държа с теб — оплака се той. — Най-напред ме целуваш като нимфоманка, а след това се превръщаш в лед.
	_А аз си мислех, че това момче е пораснало!_
	— Виж какво, едно момиче те целува тогава. Когато иска да те целуне. Това обаче не ти дава право да правиш с нея каквото си искаш. И _никога_ не трябва да правиш така, че да я боли.
	Тя излезе на двулентовото платно на магистралата, водещо на юг.
	— Някои момичета обичат да ги боли — каза той, слагайки ръка на коляното й.
	Тя я отстрани.
	— Какво искаш да ми покажеш, по дяволите? — попита го Джийни, опитвайки се да отклони мислите му.
	— Ето това — каза той, хващайки дясната й ръка. Миг по-късно тя усети голия му пенис, горещ и твърд.
	— Исусе Христе! — Джийни рязко дръпна ръката си. Божичко, как е сбъркала с това момче! — Скрий някъде това, Стив, и престани да се държиш като ученик!
	После изведнъж усети как нещо силно я удря по лицето.
	Тя извика, без да иска, дръпна волана и колата отскочи встрани. Отзад ревнаха въздушни тромби, защото мерцедесът изведнъж бе изскочил на пътя на голям камион. Скулата я болеше адски и в устата си усети кръв. Мъчейки се да не обръща внимание на болката, тя завъртя волана.
	Смаяна разбра, че е била ударена.
	Никой никога не я беше удрял.
	— Мръсен кучи син! — изкрещя неистово.
	— Хайде хващай го с ръчичката и почвай да действаш — каза той. — Или ще те спукам от бой!
	— Майната ти! — кресна тя.
	С крайчеца на окото си видя как юмрукът му се отдръпва за нов удар.
	Без да мисли, Джийни натисна здраво спирачката.
	Той отхвръкна напред и ударът му не можа да я улучи. Главата му издрънча в предното стъкло. Гумите на дълга бяла лимузина изпищяха отчаяно и шофьорът й с усилие избегна сблъсъка.
	Той възстанови равновесието си, а Джийни отпусна спирачката. Колата дръпна напред. Ако спра на бързата лента за няколко секунди, помисли си тя, той ще се уплаши толкова, че ще ме моли да продължа напред. Отново наби спирачки и той отново блъсна глава в стъклото.
	Този път обаче се оправи по-бързо. Колата спря. Около нея фучаха автомобили и камиони с пищящи клаксони и ревящи тромби. Джийни се ужаси — всеки момент отзад щеше да се забие някоя кола. Така или иначе, планът й пропадна, защото той май не се страхуваше от нищо. Ръката му се пъхна под полата и, сграби колана на чорапогащника и дръпна. Чу се късане на плат и чорапогащникът стана на панделки.
	Тя се опита да го отблъсне, но той като че ли я бе покрил цялата. Дали не се опитваше да я изнасили тук, в средата на магистралата? Отчаяна, тя отвори вратата и се опита да излезе, но не можа, защото коланът я беше пристегнал. Опита се да го откачи, но не успя да стигне до закопчалката заради Стив.
	Откъм лявата й страна в магистралата се вливаше движението от друга отбивка и колите се втурваха направо в бързата лента с почти сто километра в час. Нито един ли нямаше да спре и да помогне на жена, която е нападната?
	Докато се опитваше да го отблъсне от себе си, кракът й се изплъзна от спирачката и колата започна да пълзи напред. Може би отново ще успее да го накара да загуби равновесие, помисли си Джийни. В края на краищата тя шофира — това беше единственото й предимство. Кракът й рязко скочи на газта и я натисна докрай.
	Колата литна напред. Един автобус на „Грейхаунд“ едва не отнесе бронята й и спирачките му сърдито изскърцаха. Стив бе отметнат обратно на седалката си, но в следващата секунда ръцете му отново пълзяха по нея. Дърпаше я за гърдите и се опитваше да свали бикините й, докато тя се мъчеше да кара. Джийни изпадна в паника. На него, изглежда, не му пукаше, че по този начин могат да загинат и двамата. Какво, по дяволите, да направи, за да го спре?
	Рязко дръпна колата наляво, хвърляйки го към дясната врата. Малко остана да се блъсне в един боклукчийски камион и за част от секундата се спогледаха с изумения му шофьор — възрастен мъж със сиви мустаци. После тя нави волана обратно и мерцедесът пак бе вън от опасност.
	Стив отново я сграбчи. Тя натисна силно спирачките, сетне кракът й настъпи газта до пода, но той само се разсмя, люшкайки се назад-напред, като че ли това за него бе някаква детска игра. И отново се нахвърли върху нея.
	Тя го удари с десния си лакът, но не можа да вложи сила в удара, защото бе на волана. Това само го разконцентрира за момент.
	Колко още можеше да продължи това? Нямаше ли полицейски коли в този град?
	През рамото си Джийни видя, че минава покрай една отбивка. Няколко метра зад нея се движеше син кадилак. В последния момент тя нави волана. Гумите й писнаха, мерцедесът се вдигна на две колелета и Стив се просна безпомощен върху нея. Синият кадилак кривна встрани, за да я избегне, отзад се чу цял хор от възмутени клаксони и миг след това — тъпите удари на блъскащи се една в друга коли и звънтящият звук от пръснати стъкла. Колелата на мерцедеса отново се тръшнаха на земята с разтърсващ удар. Тя вече летеше по отбивката. Автомобилът завъртя задница, заплашвайки да се блъсне в оградата от двете страни, но Джийни успя да го овладее.
	Набираше скорост по дългата отбивка. Веднага след като колата застана стабилно на пътя, Стив мушна ръка между краката й и се опита да стигне бикините й с пръсти. Джийни се заизвива, мъчейки се да го спре, и го погледна в лицето. Стив се усмихваше с разширени очи. Дишаше ускорено, потейки се от сексуална възбуда. Той просто се забавляваше. Но това бе лудост!
	Пред нея и зад нея нямаше коли. Отбивката излизаше на кръстовище със светофар, който в момента светеше зелено. Откъм лявата й страна имаше гробище. Прочете някакъв знак, сочещ надясно, на който пишеше: булевард „Сивик Сентър“, и тя насочи колата натам, надявайки се да навлезе в оживена градска улица. За нейно разочарование от двете страни на булеварда имаше само празни халета и бетонни паркинги. Пред нея се виждаше още едно кръстовище, чийто светофар тъкмо светна червено.
	Стив успя да стигне до бикините й.
	— Спри колата! — заповяда й той.
	Както на нея, така и на него му бе станало ясно, че ако се опита да я изнасили тук, вероятно никой нямаше да се намеси.
	Беше започнало да я боли — той дърпаше и драскаше с нокти, но по-лошо от болката бе мисълта какво може да последва след това. Тя отчаяно даде газ, насочила се към червената светлина.
	Отляво изведнъж изскочи линейка и засече пътя й. Тя удари силно спирачки и кривна встрани, за да я избегне, помисляйки с мрачен хумор: „Ако сега се блъснем, поне «Бърза помощ» ни е подръка.“
	Изведнъж Стив дръпна ръце от нея. За момент тя изпита облекчение, но ръката му сграби скоростния лост и го блъсна в неутрално положение. Колата изведнъж започна да губи инерция. Тя веднага превключи и натисна газта, задминавайки линейката.
	Колко ще продължи това, запита се Джийни. Трябваше да вкара колата в някой жилищен квартал с оживени улици, преди да е спряла или да се е разбила някъде. Обаче Филаделфия сякаш изведнъж се бе превърнала в лунен пейзаж.
	Той се пресегна, сграби волана и се опита да завие към тротоара. Джийни рязко върна обратно. Задните гуми поднесоха и линейката отзад наду клаксона.
	Той отново опита, този път обаче постъпи по-умно. С лявата си ръка бутна скоростния лост на неутрално, а с дясната хвана волана. Колата намали и се качи на бордюра.
	Джийни пусна волана, опря и двете си ръце в гърдите на Стив и го блъсна. Силата й го изненада. Тя отново превключи и настъпи педала за газта. Колата се хвърли напред, но Джийни разбра, че няма да може да се съпротивлява още дълго. Всеки момент той щеше да успее да спре автомобила и тя щеше да се озове в капан заедно с него. Стив си възвърна равновесието, докато тя правеше ляв завой. Той хвана волана с две ръце и тя си помисли: Ето това е краят, повече не мога. После колата свърна от завоя и градският пейзаж рязко се промени.
	Бяха излезли на оживена улица — от едната й страна имаше болница с много хора пред входа й, опашка от таксита и тротоарът бе пълен с амбулантни търговци.
	— Точно така! — извика Джийни тържествуващо и удари спирачката.
	Стив кривна волана към себе си, но тя пак го върна обратно. Завъртайки задница, колата спря в средата на улицата със свирещи гуми. Поне дузина погледи се обърнаха към тях.
	Стив отвори вратата, изскочи навън и побягна.
	— Слава богу! — отдъхна си Джийни.
	Миг по-късно той изчезна.
	Джийни седеше на мястото си като онемяла. Нямаше го. Кошмарът свърши.
	Един от таксиметровите шофьори се приближи и пъхна глава през дясната врата. Джийни бързо оправи дрехите си.
	— Добре ли сте, госпожо? — попита я той.
	— Май да — отвърна тя, останала без дъх.
	— Каква, по дяволите, беше тая бъркотия?
	Тя поклати глава:
	— И аз бих искала да знам.


>>	36.

	Стив беше седнал на една ниска ограда пред къщата на Джийни и я чакаше да се върне. Беше горещо, но той се бе настанил в сянката на една черница. Тя живееше в стар работнически квартал, в който преобладаваха традиционни къщи, построени по еднакъв образец. Тийнейджърите от близкото училище се прибираха у дома, смееха се, караха се и дъвчеха закуски. Не бе много отдавна, когато и той бе като тях — осем или девет годишен.
	Сега обаче бе разтревожен и обезпокоен. Днес следобед адвокатът му бе говорил със сержант Делауеър от отдел „Сексуални престъпления“ от Балтимор. Тя му бе казала, че резултатите от ДНК теста са готови. Пробите ДНК, взети от спермата във вагината на Лайза Хокстън, напълно съвпадали с пробите ДНК, взети от кръвта на Стив.
	Това го уби. Бе абсолютно сигурен, че ДНК тестът ще сложи точка на цялата тази бъркотия.
	Усети, че адвокатът вече не вярва в невинността му. Мама и татко вярваха, но бяха объркани — и двамата бяха запознати достатъчно, за да знаят, че ДНК тестът е изключително надежден метод.
	Когато се чувстваше най-зле, си мислеше дали не страда от някакъв вид раздвоение на личността. Може би някой друг Стив е обсебил тялото му и е изнасилил момичето, а после отново се е отдръпнал от него. Само в този случай нямаше да знае какво е направил. Побиваха го тръпки, когато си спомнеше, че няколко секунди от боя с Тип му се губеха и никога не можа да си спомни какво е сторил през това време. И бе готов да мушне пръстите си в мозъка на Порки Бутчър. Да не би това да беше някакво _alter ego_*, което го караше да върши такива неща? Не му се вярваше много, сигурно имаше някакво друго обяснение.
	[* Друго аз (лат.). — Б.пр.]
	Единственият лъч надежда проблясваше в мистерията около него и Денис Пинкър. Денис имаше същата ДНК като на Стив. Тук нещо не беше наред. И единствената личност, която можеше да разбере какво е то, беше Джийни Ферами.
	Децата се бяха разотишли по домовете си и слънцето се бе спуснало зад къщите от другата страна на улицата, когато някъде към шест часа на паркинга, на петдесетина метра по-нататък, спря червеният мерцедес и Джийни излезе от него. Отначало тя не видя Стив. Отвори багажника и извади оттам голям черен чувал за боклук. После заключи колата и тръгна по тротоара към него. Бе облечена официално, с черен костюм с пола, но пристъпваше уморено и изглеждаше раздърпана. Сърцето му трепна от жалост. Запита се какво ли е станало, та има такъв вил, сякаш идва от бойно поле. Обаче пак бе прекрасна и той я загледа с копнеж.
	Докато тя се приближаваше, той се изправи и пристъпи към нея.
	Джийни му хвърли поглед, очите им се срещнаха и тя го позна. По лицето й се изписа ужас и тя закрещя.
	Той се спря като закован и проговори смаяно:
	— Джийни, какво има?
	— Махай се оттук! — изпищя тя. — Не ме докосвай! Сега ще извикам ченгетата!
	Загубил ума и дума от изненада, Стив вдигна ръце пред себе си.
	— Добре, добре, както кажеш. Не те докосвам, нали? Какъв дявол е влязъл под кожата ти?
	Съседът, с когото Джийни делеше къщата, излезе отвън. Той сигурно живее в апартамента на първия етаж, каза си Стив. Беше възрастен чернокож мъж с карирана риза и вратовръзка.
	— Всичко наред ли е, Джийни? — попита я той. — Стори ми се, че някой вика.
	— Аз бях, господин Оливър — отвърна тя с треперещ глас. — Тоя откачалник днес следобед ме нападна в колата ми във Филаделфия.
	— Нападна? — невярващо възкликна Стив. — Никога не бих го направил!
	— Копеле мръсно, а какво направи само преди два часа?
	На Стив му дойде до гуша. Писна му да го обвиняват в какво ли не.
	— Майната ти, не съм ходил във Филаделфия от години!
	Господин Оливър се намеси:
	— Този млад господин седи тука най-малко от два часа, Джийни. Днес следобед не е бил във Филаделфия.
	Джийни го изгледа възмутено и, изглежда, бе готова да обвини и добронамерения си съсед в лъжа.
	Стив забеляза, че тя е без чорапи — босите й крака изглеждаха странно на фона на официалното облекло. Лицето й от едната страна бе леко подуто и зачервено. Гневът му мигом се изпари. Някой наистина я бе нападнал. Искаше му се да обгърне раменете й, да я притисне към себе си и да я утеши. Страхът й от него само усили желанието му да го направи.
	— Той те е удрял! — ахна Стив. — Копеле мръсно!
	Изражението на лицето й се промени. Ужасът изчезна. Тя се обърна към съседа си:
	— Дошъл е тук преди два часа?
	Мъжът вдигна рамене.
	— Два часа без малко.
	— Сигурен ли сте?
	— Джийни, ако е бил във Филаделфия преди два часа, трябва да се е прибрал с конкорда.
	Тя погледна към Стив:
	— Тогава трябва да е бил Денис.
	Той се приближи към нея. Тя не се дръпна. Стив се пресегна и докосна подутата й буза с пръсти.
	— Бедната Джийни! — въздъхна той.
	— Помислих, че си ти — отвърна тя и очите й се напълниха със сълзи.
	Той я привлече в прегръдките си. Скоро усети как тялото й бавно губи напрегнатостта си и доверчиво се отпуска на рамото му. Погали я по косата, заравяйки пръстите си в тежките им вълни. Затвори очи и си помисли колко стройно и силно тяло има. Обзалагам се, че и Денис има някоя и друга синина, помисли си той. Дано!
	Господни Оливър се прокашля.
	— Деца, не бихте ли пийнали по едно кафе?
	Джийни се отдръпна от Стив.
	— Не, благодаря, — каза тя. — Просто искам да махна тия дрехи.
	По лицето й още се четеше напрежение, но изглеждаше по-омагьосваща от всякога. Аз се влюбвам в тази жена, помисли си Стив. Не е само това, че искам да си легна с нея. Искам да ми бъде приятелка. Да гледам телевизия с нея, да ходим заедно до супера, да й бутам сироп за кашлица в устата, като се разболее… Искам да я гледам как мие зъбите си, как навлича дънките си, как маже филийката си с масло… Искам да ме пита дали й отива оранжевото чернило, дали да купи самобръсначка, кога ще се прибера вкъщи…
	Питаше се ще има ли кураж да й каже всичко това.
	Тя прекоси верандата и се приближи към вратата. Стив се поколеба. Искаше му се да я последва, но първо трябваше да го поканят.
	На прага тя се спря и се обърна:
	— Влизай.
	Той я последва по стълбите. Тя хвърли черния чувал на килима в хола. След това отиде в кухненския бокс, изрита обувките от краката си и за негова изненада, ги хвърли в кошчето за боклук.
	— Никога повече няма да облека тия проклети дрехи — ядосано каза тя.
	След това съблече сакото си и го запокити по посока на кошчето. Стив стоеше и вперил невярващ поглед в нея, гледаше как разкопчава блузата си, сваля я и също я пуска в боклука.
	Отдолу имаше черен памучен сутиен. Е, това вече, каза си Стив, няма да го съблече пред мен. Но тя изви ръце назад, разкопча го и го хвърли при другите дрехи. Гърдите й бяха твърди и не много големи, с ясно изпъкващи кафяви зърна. На рамото й бе останала едва забележима червена следа, където презрамката е била малко по-стегната. Гърлото на Стив пресъхна.
	Тя дръпна ципа на полата си и я остави да се изхлузи на пода. Отдолу имаше най-обикновени черни бикини. Стив стоеше и я гледаше с отворена уста. Тялото й бе съвършено — силни рамене, стегнати гърди, плосък корем и дълги стройни крака. Тя смъкна бикините си, събра ги накуп с полата и ги набута в кошчето.
	После отправи празен поглед към Стив, сякаш не бе съвсем сигурна в присъствието му.
	— Ще взема един душ — рече уморено.
	Мина покрай него съвсем гола и се запъти към банята. С широко отворени очи Стив я проследи, опивайки се от красотата на гъвкавата й походка, тънката талия, плавната извивка на бедрата и мускулестите й крака. Беше толкова хубава, че чак го заболя сърцето.
	Тя излезе от стаята и секунда по-късно се чу шум от течаща вода.
	— Исусе Христе! — пое си дъх той и седна на черния диван.
	Какво означаваше това? Да не би да го изпитва нещо? Какво се опитваше да му каже?
	Той се усмихна. Прекрасно тяло, толкова стройно и силно, съвършено пропорционално. Каквото и да станеше по-нататък, никога нямаше да забрави тази гледка.
	Тя дълго се къпа. Стив се сети, че в суматохата не можа да й съобщи мистериозните си новини. Най-сетне водата спря. Минутка по-късно тя влезе в стаята, облечена в розов халат, с пръсната по раменете мокра коса. Седна на дивана до него:
	— Сънувах ли нещо или наистина се съблякох пред теб?
	— Никакъв сън — отвърна той. — Хвърли всичките си дрехи в боклука.
	— Боже господи, не знам какво ме прихваща!
	— Няма за какво да се извиняваш. Радвам се, че ми имаш такова доверие. Не мога да ти обясня колко много означава това за мен.
	— Сигурно си помислил, че съм откачена.
	— Не, обаче навярно шокът от случката във Филаделфия още не е преминал.
	— Може би е това. Просто си спомням как изведнъж ми дойде наум, че веднага трябва да се отърва от дрехите, с които бях, когато това стана.
	— Може би сега е моментът да отворим оная водка, дето я държиш в хладилника.
	Тя поклати глава.
	— Имам нужда само от един хубав жасминов чай.
	— Нека аз да го направя. — Той стана и мина зад кухненския плот. — За какво си помъкнала тоя чувал?
	— Днес ме изхвърлиха от работа. Събрали ми всичкия багаж в тоя чувал и заключили стаята.
	— Какво? — запита той смаян. — Как така?
	— В _Ню Йорк Таймс_ излезе една статия, в която описват как съм използвала медицински данни и съм нарушавала анонимността на хората. Но мисля, че Берингтън Джоунс си е послужил с това, за да се отърве от мен.
	Той пламна от възмущение. Прииска му се да се развика, да скочи в нейна защита, да я спаси от тези злобни инсинуации.
	— Могат ли да те изхвърлят току-така?
	— Не, утре сутринта дисциплинарната комисия ще разглежда случая ми.
	— Двамата с теб караме непоносимо лоша седмица. — Той тъкмо се канеше да й каже за ДНК теста, когато тя вдигна телефона.
	— Бихте ли ми казали телефонния номер на наказателна колония „Грийнууд“, моля? Близо е до Ричмънд, Вирджиния. — Докато Стив гласеше чайника, тя надраска някакъв телефонен номер и отново набра. — Може ли да говоря с директора Темойн? Казвам се доктор Ферами. Да, ще почакам. Благодаря. Добър вечер, господин директор, как сте? Добре, благодаря. Вижте, това може да ви се стори глупав въпрос, но Денис Пинкър още ли е в затвора? Сигурен ли сте? Със собствените си очи ли сте го видели? Благодаря. Довиждане. — Тя вдигна поглед към Стив. — Денис си е все още в затвора. Директорът говорил с него само преди час.
	Стив сложи лъжичка жасмин в чайника и намери две чаши.
	— Джийни, ченгетата имат резултата от ДНК теста.
	Тя замря.
	— ДНК-то от вагината на Лайза съвпада с ДНК-то от моята кръв.
	— Дали не си мислим за едно и също нещо? — слисано прошепна тя.
	— Някой, който прилича на мен и има моята ДНК, изнасилва Лайза Хокстън в неделя. Същият тип те напада днес във Филаделфия. _И той не е Денис Пинкър!_
	Очите им се впиха един в друг.
	— Вие сте трима — отрони Джийни.
	— Исусе! — прошепна той отчаяно. — Но това е още по-малко вероятно. Ченгетата никога няма да го повярват. Как изобщо е могло да стане?
	— Чакай малко — каза му тя възбудено. — Не знаеш какво открих днес следобед, преди да срещна двойника ти. Имам вече обяснението.
	— Божичко, дано само да е вярно!
	Лицето й изведнъж доби загрижен израз.
	— Стив, трудно ще ти бъде да го чуеш.
	— Хич не ме интересува, искам само да разбера истината.
	Тя бръкна в черния чувал и извади чантата си.
	— Виж това. — Измъкна лъскавата брошура, прегъна я на първа страница и му я подаде.
C>
	Клиника „Авънтайн“ е основана през 1972 година от „Дженетико“, Инк, като първи по рода си център за изследване и развитие на оплождане при човека по метода _in vitro_ — това, което вестниците наричат „бебета в епруветка“.
C$
	— И ти мислиш, че двамата с Денис сме бебета, създадени в епруветка? — попита я Стив.
	— Да.
	Стори му се, че ще повърне.
	— Странно! И какво обяснява това?
	— Еднояйчни близнаци могат да се създадат при лабораторни условия и след това да се имплантират в утробите на две различни жени.
	— А сперматозоидът и яйцеклетката от татко и мама ли са или от Пинкърови?
	— Не знам.
	— Значи Пинкърови могат да се окажат и мои родители! Господи!
	— Има и друга възможност.
	По израза на лицето й Стив разбра, че тази възможност също може да се окаже шокираща за него. Мисълта му се втурна напред и той се досети какво се канеше да му каже.
	— Сперматозоидът и яйцеклетката може да не са дошли нито от мама и татко, нито от Пинкърови. Може да се окажа дете на абсолютно непознати хора.
	Тя не му отговори, но сериозното изражение на лицето й му подсказа, че е прав.
	Той се почувства объркан, сякаш сънуваше, че пада свободно във въздуха.
	— Трудно е да се повярва — прошепна след малко.
	Чайникът се изключи. За да си намери работа, Стив сипа врялата вода в съда за запарване.
	— Не приличам нито на мама, нито на татко. А не приличам ли на някой от Пинкърови?
	— Не.
	— Значи най-вероятно произлизаме от абсолютно непознати.
	— Стив, всяка от тия възможности не намалява ни най-малко значението на факта, че майка ти и баща ти са те дарили с всичката си любов, възпитали са те и пак биха дали живота си за теб.
	С разтреперани ръце той наля чая в две чаши. После даде едната на Джийни и седна до нея на дивана.
	— И как всичко това обяснява наличието на трети близнак?
	— Щом в епруветката е имало близнаци, значи са могли да бъдат и трима. Процесът е един и същ — единият ембрион се дели още веднъж. Това става в природата, защо да не стане и в лабораторията.
	Стив като че ли още продължаваше да се рее из въздуха, но вече усещаше и облекчение. Небивалиците, които Джийни разказваше, не бяха за вярване, но поне даваха рационално обяснение защо е бил обвинен в две тежки престъпления.
	— Мама и татко имат ли представа за това?
	— Не вярвам. Майка ти и Шарлот Пинкър ми казаха, че са се подложили на хормонално лечение в тази клиника. По онова време методът _in vitro_ не се е прилагал. „Дженетико“ сигурно са били с години по-напред от всички в тази технология. И си мисля, че са го правили, без да казват на клиентите си.
	— Нищо чудно, че от „Дженетико“ са се изплашили — забеляза Стив. — Сега чак разбирам защо Берингтън така отчаяно се мъчи да те дискредитира.
	— Да, това, което те правят, е _наистина_ неетично. В сравнение с него нарушаването на анонимността изглежда безобидна дреболия.
	— И не само е неетично. Това може да съсипе „Дженетико“ финансово.
	Тя се развълнува.
	— Но това обяснява много неща. А как ще ги съсипе?
	— Нарушение от гражданското право. Миналата година взехме тия неща в училище. — Някъде дълбоко в съзнанието му се мерна мисълта: _Защо, по дяволите, и говориш за граждански права, а не й кажеш колко много я обичаш._ — След като „Дженетико“ е подложило дадена жена на хормонално лечение, а след това нарочно са й имплантирали чужд плод, без да й кажат, това се нарича нарушаване на устен договор чрез измама.
	— Но това е станало толкова отдавна. Няма ли някаква давност?
	— Има, но тя започва да тече от деня на _откриване_ на измамата.
	— И пак не виждам как това би могло да ги съсипе.
	— Това е образцов случай за наказание с пълно възстановяване на нанесени щети. И означава, че парите не се дават само да компенсират жертвата, да речем, поради разходите от износването на нечие дете. Законът предвижда и наказание за тези, които са го направили, за да не им хрумне отново на тях или на някои други да сторят отново нещо подобно.
	— И колко ще ги одрусат?
	— „Дженетико“ съзнателно е използвало тялото на жена за свои тайни цели, нали така? Струва ми се, че всеки уважаващ себе си адвокат не би поискал по-малко от сто милиона долара.
	— А според онази статия в _Уолстрийт Джърнъл_ цялата компания струва едва сто и осемдесет милиона.
	— Значи ще бъдат разорени.
	— Години може да минат, преди делото да отиде в съда.
	— Ама ти май не разбираш? Самата _заплаха_ за това ще развали сделката с продажбата.
	— И как така?
	— Заплахата, че „Дженетико“ може да се наложи да плати цяло състояние, намалява стойността на акциите му. Най-малкото „Ландсман“ ще отложи покупката, докато оцени потенциалните щети.
	— Значи не само репутацията им е под въпрос, а могат да загубят всички тия пари!
	— Точно така. — Мислите на Стив се върнаха към собствените му проблеми. — Да, но това нищо не ми помага — каза той, отново помрачнял. — Иска ми се да мога да докажа теорията ти за третия близнак. Единственият начин да направя това е да го намеря. — Осени го някаква мисъл. — Дали не можем да използваме твоята програма за сканиране? Разбираш ли какво искам да кажа? — Вълнението му нарасна. — Ако при едно сканиране сме излезли аз и Денис, едно второ сканиране може да изкара мен и третия или Денис и третия, а може и тримата заедно.
	— Да — съгласи се тя, но не толкова ентусиазирано, колкото би трябвало да бъде според него.
	— Можеш ли да го направиш?
	— След като ми скроиха такава лоша реклама, доста трудно ще намеря някой, който да ми разреши да ползвам база данните им.
	— По дяволите!
	— Но все пак има една възможност. Вече направих едно претърсване на файловете с пръстовите отпечатъци на ФБР.
	Духът на Стив отново изхвърча до небесата.
	— Няма начин Денис да не е вътре. Ако на третия някога са му взимали отпечатъци, програмата ти ще го намери! Но това е страхотно!
	— Да, но резултатите са качени на дискета, която се намира в офиса ми.
	— А той е заключен? О, не! Мамка му! Ще разбия вратата! Хайде да тръгваме, какво чакаме?
	— Пак можеш да свършиш в затвора. Освен това вероятно има по-лесен начин.
	Стив с усилие си наложи да се успокои.
	— Права си, сигурно има и друг начин да се сдобием с дискетата.
	Джийни вдигна телефона.
	— Помолих Лайза Хокстън да се опита да влезе в кабинета ми. Да видим дали не е успяла. — Тя набра номера й. — Хей, Лайза, как си… Кой, аз ли? Не много добре. Слушай, това ще ти прозвучи малко невероятно. — В кратко резюме тя й разказа какво е открила. — Знам, че е трудно да се повярва, но мога да го докажа, ако сложа ръка на дискетата… Не си могла да влезеш в кабинета ми? По дяволите! — Лицето на Джийни помръкна. — Е, благодаря ти, че опита. Знам, че си рискувала. Високо го ценя. Довиждане.
	Тя затвори и каза:
	— Лайза се опитала да накара един от охраната да я пусне. Почти успяла, но след това онзи решил да пита шефа си и малко останало да го уволнят.
	— Какво ще правим тогава?
	— Ако утре успея да си върна работата, просто ще вляза в кабинета си.
	— Кой ти е адвокат?
	— Нямам адвокат. Никога не съм имала нужда.
	— Можеш спокойно да се обзаложиш, че университетът ще наеме най-скъпия адвокат в града.
	— Лайнарска работа. Не мога да си позволя адвокат.
	Стив едва намери сили да каже това, което бе в ума му:
	— Ами… аз нали съм адвокат?
	Тя го загледа със съмнение.
	— Изкарал съм само една година в това училище, но при упражненията по защита на „клиент“ бях най-добрият в класа.
	Стив бе обхванат от трескаво вълнение при мисълта, че може да му се наложи да я защитава срещу цялата мощ на „Джоунс Фолс“. Но дали тя няма да го сметне за твърде млад и неопитен? Помъчи се да прочете какво мисли Джийни по въпроса, но не успя. Момичето продължаваше да го гледа. Той също втренчи поглед в тъмните й очи. Мога да продължавам така до безкрай, каза си Стив.
	После тя изведнъж се наведе напред и го целуна по устните — съвсем леко и бързо.
	— По дяволите, Стив, ти си наистина мъжко момче!
	Целувката бе бърза, но му подейства като удар от ток. Почувства се на върха. Трябваше да оправдае вярата й в него. Започна да се безпокои от предстоящото разглеждане на случая й.
	— Имаш ли някаква представа от правилата на тази комисия, каква е процедурата?
	Тя бръкна в чантата си, извади една папка и му я подаде.
	Стив прегледа съдържанието й. Правилата представляваха смесица от университетски традиции и съвременен правен жаргон. Нарушенията, за които един преподавател можеше да бъде освободен, включваха богохулство и содомия, но това, към което най-вероятно щяха да причислят провинението на Джийни, бе традиционно — подлагане университета на позор и неуважение.
	Дисциплинарната комисия всъщност нямаше последната дума. Тя просто даваше препоръка на сената — управляващия орган на университета. Струваше си да се знае това. Ако Джийни утре загубеше, по-късно сенатът можеше да изиграе ролята на апелативен съд.
	— Имаш ли копие от договора си? — попита я Стив.
	— Разбира се. — Джийни отиде до малкото бюро в ъгъла и отвори едно от чекмеджетата. — Ето го.
	Стив го прочете бързо. В клауза 12 тя се съгласяваше да се съобразява с решенията на сената. В правно отношение щеше да й бъде трудно да оспори окончателното решение.
	Той отново се върна на правилата на дисциплинарната комисия.
	— Тук пише, че трябва предварително да уведомиш председателя, ако решиш да наемеш адвокат или някой друг, който да те представлява.
	— Веднага мога да се обадя на Джек Бъджън — каза Джийни. — Осем часът е, той си е вкъщи. — Тя вдигна телефона.
	— Чакай малко — спря я Стив. — Нека първо помислим какво ще му кажем.
	— Прав си. Ти мислиш стратегически, а аз — не.
	На Стив му стана приятно. Първият съвет, който бе дал като адвокат, се бе оказал добър.
	— Този човек държи съдбата ти в ръцете си. Как изглежда?
	— Шеф е на библиотеката и ми е противник по тенис.
	— Оня, с когото игра в неделя?
	— Да, по-скоро е администратор, отколкото учен. Много добър в тактическо отношение, но според мен никога не е имал онази спортна злоба, необходима, за да стигнеш до върховете на тениса.
	— Добре, значи отношенията ви с него са… как да кажа, малко състезателни, така ли?
	— Сигурно.
	— Сега да помислим какво впечатление искаме да създадем у него? — Той започна да изброява на пръсти. — Първо: искаме да се покажем бодри и уверени в успеха. Ти с нетърпение очакваш разглеждането на случая. Невинна си и се радваш на възможността да го докажеш и вярваш на комисията, че тя ще отсее истината под мъдрото ръководство на Бъджън.
	— Добре.
	— Второ: ти си по-слабата. Ти си слабо и беззащитно момиче…
	— Що за шеги?
	Той се усмихна.
	— Зачеркни това. Ти си много млад учен и се изправяш срещу Берингтън и Обел, стари и печени корифеи, които знаят как да прокарват политиката си в университета. По дяволите, та ти даже не можеш да си позволиш истински адвокат! Тоя Бъджън да не е евреин?
	— Не знам. Може и да е.
	— Надявам се. Малцинствата по-често проявяват склонност да се обръщат срещу системата. Трето: историята защо Берингтън те преследва по такъв начин трябва да види бял свят. Шокираща е, вярно, но трябва да се разкаже.
	— И какво ще ми помогне това?
	— Внушава представата, че Берингтън може да крие нещо.
	— Добре. Друго?
	— Това е достатъчно.
	Джийни набра номера и подаде слушалката на Стив.
	Той я пое с трепет. За първи път в живота си се обаждаше в качеството си на нечий адвокат. _Моли се на Бога да не оплескаш нещата!_
	Докато слушаше сигнала свободно, той се опита да си припомни начина, по който Джек Бъджън бе играл тенис. Тогава почти цялото внимание на Стив бе съсредоточено върху Джийни, но все пак си спомни плешив и стегнат мъж на около петдесет години, играещ с добре обмислени и хитри действия. Бъджън бе победил Джийни, въпреки че тя бе по-млада и по-силна. Стив се зарече да не го подценява.
	Отговори спокоен и културен мъжки глас:
	— Ало?
	— Професор Бъджън, казвам се Стивън Логън.
	Кратка пауза.
	Познаваме ли се, господин Логън?
	— Не, сър. Обаждам ви се като на председател на дисциплинарната комисия на университета „Джоунс Фолс“, за да ви уведомя, че утре аз ще придружавам доктор Ферами. Тя с нетърпение очаква разглеждането на случая й и се надява да отклони отправените й обвинения.
	Гласът на Бъджън охладня.
	— Вие адвокат ли сте?
	Стив усети как дишането му се ускорява, сякаш бе тичал, и с усилие си наложи да остане спокоен.
	— Уча в правно училище. Доктор Ферами не може да си позволи адвокат. Но ще положа всички усилия, за да й помогна да представи случая си ясно и ако сбъркам, ще трябва да се оставя изцяло на вашата милост. — Замълча за миг, давайки възможност на Бъджън да направи някоя добронамерена забележка или поне съчувствено възклицание, но оттатък последва само ледено мълчание. Стив отново подзе: — Мога ли да попитам кой ще представлява учебното заведение?
	— Разбрах, че са наели Хенри Куин от „Харви Хоръкс Куин“.
	Стив бе изпълнен със страхопочитание. Това бе една от най-старите фирми във Вашингтон. Опита се гласът му да прозвучи спокойно.
	— Дълбоко уважавана фирма с традиционен колониален стил — забеляза той с тих смях.
	— Така ли?
	Чарът на Стив явно не действаше на този човек. Време беше да прозвучи малко по-строго.
	— Може би се налага да спомена още нещо. Трябва да разкажем защо Берингтън Джоунс е действал срещу д-р Ферами по такъв начин. При никакви условия не бихме приели отлагането на делото, тъй като това ще хвърли сянка върху репутацията й. Опасявам се, че истината трябва да излезе на бял свят.
	— Не знам да има предложение за отлагане.
	Разбира се, че нямаше такова предложение, но Стив продължи с приповдигнат тон:
	— Но ако все пак излезе, считайте се за уведомен, че то ще бъде неприемливо за доктор Ферами. — Реши да привършва, преди да е задълбал по-надълбоко: — Професоре, благодаря ви за отзивчивостта и очаквам да се видим утре сутринта.
	— Довиждане.
	Стив затвори.
	— Брей, какъв айсберг!
	Джийни се изненада.
	— Обикновено не е такъв. Вероятно просто е бил официален.
	Стив бе почти сигурен, че за Бъджън нещата вече са решени и бе враждебно настроен към Джийни, но не искаше да й го казва.
	— Както и да е, предадох му нашите три точки. И разбрах, че университетът е наел Хенри Куин.
	— Добър ли е?
	Той беше легенда. Само при мисълта, че трябва да се опълчи срещу Хенри Куин, Стив изстиваше. Но не искаше да потиска Джийни.
	— По-рано беше много добър, но може вече да му е минало времето.
	Тя прие обяснението.
	— А сега какво трябва да правим?
	Стив вдигна очи към нея. Тънкият халат се бе поотворил малко и той успя да види стегнатата й гръд, леко надничаща иззад гънките му.
	— Трябва да се подготвим за въпросите, които ще ти бъдат зададени утре — каза той със съжаление. — Тази нощ ще имаме много работа.


>>	37.

	Джейн Еделсброу изглеждаше много по-добре гола, отколкото облечена.
	Тя лежеше на бледорозовия чаршаф, облян от светлината на благоуханна свещ. Чистата й и гладка кожа бе много по-привлекателна от мръсно калните цветове, с които обикновено я обличаше. Размъкнатите дрехи, които обичаше да носи, скриваха тялото й — тяло на амазонка, с дълбок улей между гърдите и широки бедра. Бе едра, но това й отиваше.
	От леглото тя се усмихна лениво на навличащия сините си шорти Берингтън:
	— Брей, беше по-хубаво, отколкото очаквах.
	Берингтън се чувстваше по същия начин, въпреки че не бе толкова глупав да го каже. Джейн знаеше неща, на които той трябваше да учи по-младите жени, които обикновено водеше в леглото си. Лениво си зададе въпроса къде ли се е научила на такова добро представяне. Беше омъжена веднъж — мъжът й, пушач, бе починал от рак на белите дробове преди десет години. Двамата сигурно са водили прекрасен сексуален живот заедно.
	Всичко бе минало толкова приятно за него, че не му се наложи да използва фантазията си.
	— Чувствам се виновна — каза Джейн. — Отдавна не бях вършила нещо порочно.
	— Порочно? — обади се той, завързвайки обувките си. — Не виждам нищо порочно. Ти си свободна, бяла и на двайсет и една години, както казвахме едно време. — Берингтън забеляза стреснатото й изражение и се сети, че фразата „свободен, бял и двайсет и една годишен“ сега вече бе придобила политическо звучене. — Е, не си омъжена — прибави той бързо.
	— О, като казах порочно, нямах предвид чукането — отговори тя мързеливо. — Порочното се състои в това, че ти го направи, защото знаеш, че ще бъда член на комисията при утрешното разглеждане на случая.
	Той замръзна, стиснал възела на връзката, която тъкмо завързваше на врата си.
	— От мен се очакваше да помисля, че си ме видял в студентския стол и си бил неудържимо привлечен от сексуалния ми магнетизъм. — Тя му се усмихна печално. — Нямам сексуален магнетизъм. Бери, не и за мъже като теб. Ти трябва да имаш някой много силен мотив и на мен ми бяха нужни цели пет секунди, за да се сетя какъв е.
	Берингтън се почувства като последен глупак. Не знаеше какво да отвърне.
	— Виж, при теб е друго. Ти наистина притежаваш сексуален магнетизъм. С кофи. Очарователен си, имаш хубаво тяло, обличаш се добре и миришеш чудесно. Почти всички могат да познаят, че харесваш жените. Ти ги манипулираш и използваш, но също така ги и обичаш. Ти си съвършен за еднократна употреба и аз ти благодаря.
	С тези думи тя покри голото си тяло с чаршафа, обърна се настрани и затвори очи.
	Берингтън довърши обличането с възможно най-голяма бързина.
	Преди да си тръгне, седна на ръба на леглото. Джейн отвори очи.
	— Ще ме подкрепиш ли утре сутринта? — попита я той.
	Тя приседна в леглото. После го целуна нежно.
	— Трябва първо да чуя уликите и после ще реша.
	Берингтън изскърца със зъби.
	— Ужасно важно е за мен. Повече, отколкото можеш да си представиш.
	Джейн кимна съчувствено, но отговорът й бе непреклонен.
	— Предполагам, че е важно и за Джийни Ферами.
	Той притисна ръка в лявата й гръд — мека и тежка.
	— Обаче кой е по-важен за теб, аз или Джийни?
	— Знам какво е да си млад учен — жена в университет, в който доминират само мъже. Никога няма да го забравя.
	— По дяволите! — Той дръпна ръката си.
	— Можеш да останеш да преспиш тук. Така ще го направим и сутринта.
	Берингтън се изправи.
	— Имам да мисля за много неща.
	Тя затвори очи.
	— Лошо.
	Той излезе.
	Колата му бе паркирана до нейния ягуар в алеята пред къщата й. Тоя ягуар трябваше да ми послужи като предупреждение, каза си той, като признак, че в нея има нещо повече, отколкото се вижда на пръв поглед. Чувстваше се изигран, но преживяването бе приятно. Зачуди се дали жените, които бе прелъстявал, се чувстват по същия начин след това.
	Докато шофираше към къщи, се замисли за утрешното дело. Четирима от членовете на комисията бяха на негова страна, но не бе успял да изтръгне обещание за подкрепа от Джейн. Какво още трябваше да направи? На този етап — като че ли нищо.
	Когато се прибра вкъщи, видя, че телефонният секретар е записал обаждане от Джим Пруст. Стига вече лоши новини, примоли се той. Седна в кабинета си и набра номера на Джим.
	— Бери се обажда.
	— ФБР оплескало работата — започна Джим без предисловия.
	Духът на Берингтън падна още повече.
	— Разказвай.
	— Казали им да прекратят търсенето, но заповедта не стигнала до тях навреме.
	— По дяволите!
	— Резултатите й били изпратени по електронната поща.
	Берингтън се уплаши.
	— Кои са били в списъка?
	— Не знаем. Бюрото няма копие.
	Това вече не се търпеше.
	— Трябва да разберем!
	— Може би ти ще успееш да разбереш. Списъкът сигурно е в кабинета й.
	— Тя не може да влезе там! — Берингтън изведнъж се обнадежди. — И вероятно не е имала възможност да си отвори пощата. — Настроението му малко се подобри.
	— А ти можеш ли да го направиш?
	— Разбира се. — Берингтън погледна златния си ролекс. — Веднага отивам в университета.
	— Обади ми се, след като разбереш.
	— Разбира се.
	Той отново се качи в колата си и отиде до „Джоунс Фолс“. Комплексът бе тъмен и пуст. Берингтън паркира пред Лудницата и влезе. Притесняваше се малко, че се налага да се промъква в кабинета на Джийни за втори път. Какво толкова, по дяволите, залогът бе далеч по-голям, за да се безпокои за достойнството си.
	Той включи компютъра и влезе в пощата й. Имаше само едно съобщение. _Моля Те. Господи, нека това е списъкът от ФБР_ — прекръсти се наум той. Изтегли съобщението, за негово разочарование се оказа, че то отново е от приятеля й от университета в Минесота.
C>
	Получи ли вчера съобщението ми? Ще бъда в Балтимор утре и наистина ще се радвам да те видя, дори само за няколко минути. Моля те, обади се.
	Целувки,
@	Уил
C$
	Тя не бе прочела вчерашното съобщение, защото Берингтън го бе изтеглил и след това изтрил. Нямаше да прочете и това. Обаче къде бе списъкът на ФБР? Сигурно го е изтеглила вчера сутринта, преди охраната да заключи вратата.
	Къде го е съхранила? Берингтън претърси твърдия диск за думите ФБР, Ф. Б. Р. и Федерално бюро за разследване, но не намери нищо. След това прерови кутията с дискети в чекмеджето й, но те бяха пълни само с резервни файлове на онези, които бяха на твърдия диск.
	— Тая жена даже пази резервен файл със списъка на шибаните си покупки — промърмори той раздразнено.
	Използва телефона на Джийни, за да се свърже с Джим.
	— Нищо — каза Берингтън кратко.
	— Трябва да разберем кой е включен в списъка й! — излая Джим.
	Берингтън саркастично попита:
	— Е, и какво трябва да сторя? Да я отвлека и да я измъчвам, докато ни каже?
	— Тя трябва да има списък, нали така?
	— Няма го в пощенската й кутия, значи го е изтеглила.
	— Щом липсва в кабинета й, трябва да е у дома й.
	— Логично. — Берингтън разбра накъде бие приятелят му. — Може ли да накараш… — Не искаше да каже по телефона: _ФБР да претърсят дома й._ — Можеш ли да провериш?
	— Предполагам. Дейвид Крийн не успя да се отплати, така че все още ми дължи една услуга. Ще му се обадя.
	— Най-добре е да го направят утре сутринта. Разглеждането на случая й е насрочено за десет часа и тя ще бъде там поне два часа.
	— Ясно. Ще се постарая. Но какво ще правим, ако го носи в проклетата си чанта?
	— Не знам. Лека нощ, Джим.
	— Лека нощ.
	След като затвори. Берингтън постоя малко, без да помръдне, загледан в тясната стаичка, оживена от ярките и дръзки цветове на Джийни. Ако утре нещата се объркат, тя щеше да е зад туй бюро най-късно до обяд със списъка на ФБР в ръце и с това оръжие щеше да продължи проучванията си, насочени към съсипването на трима добри граждани.
	Не трябва да допусна това, помисли си той отчаяно, не трябва!


>	Петък

>>	38.

	Джийни се събуди в белостенния си хол, легнала на черния диван, в прегръдките на Стив, облечена само с тънкия си халат за баня.
	Как съм се озовала тук?
	Бяха прекарали половината нощ, репетирайки за днешното дело. Сърцето на Джийни се сви — съдбата й щеше да се реши тази сутрин.
	Ама как така е станало, че лежа в скута му?
	Някъде към три часа тя се бе прозяла и бе затворила очи за секунда.
	И тогава?…
	Сигурно е заспала.
	По някое време той е отишъл в спалнята, взел е одеялото й от леглото и го е хвърлил върху нея, защото го намери увито около себе си.
	Обаче Стив не би могъл да има нищо общо с начина, по който тя бе легнала — с глава върху бедрото му и с ръка около кръста му. Получила се бе малко неловка ситуация — лицето й бе съвсем близо до кръста му. Бе преминала всякаква граница. Най-напред се съблече пред него, после заспа в прегръдките му! Изобщо се бе държала така, сякаш имаха отдавнашна интимна връзка.
	Е, извинена съм за необичайното си държане — цялата седмица бе необичайна, рече си тя.
	В началото полицай Макхенти се бе отнесъл зле с нея, после баща й я бе обрал, след това бе обвинена от _Ню Йорк Таймс_, заплашена с нож от Денис Пинкър, уволнена от университета и накрая нападната в собствената си кола. Чувстваше се като убита.
	Там, където вчера бе ударена, мястото леко пулсираше, но нападението се бе отразило и на психиката й. Когато си спомняше борбата в колата, гневът й се връщаше отново и тя искаше да стисне тоя боклук за гърлото.
	Учудващо бе, че след шока можеше да се довери, на който и да е мъж и дори да заспи на дивана с човек, изглеждащ точно като нападателите й. Но сега се чувстваше още по-сигурна в Стив. Нито един на негово място не би прекарал нощта сам с момиче, без да се опитва да я принуди да направи нещо.
	Но Стив бе сторил нещо през нощта, нещо много хубаво. Тя смътно си спомни големите му ръце, които галеха нежно косата й сякаш цяла вечност, докато най-накрая тя заспа.
	Джийни се усмихна и се размърда.
	— Добре ли си? — попита я Стив веднага.
	Тя се протегна.
	— Съжалявам, че заспах върху теб. _Ти_ добре ли си?
	— Кръвоснабдяването към левия ми крак бе прекратено някъде към пет часа, но после свикнах.
	Тя се повдигна, за да го вижда по-добре. Дрехите му бяха измачкани, косата — разрошена, брадата набола, но видът му бе такъв, че искаше да го разцелува.
	— Ти спа ли?
	Той поклати глава.
	— Много по-приятно ми беше да те гледам, като спиш.
	— Само не ми казвай, че съм хъркала — закачливо се усмихна тя.
	Сетне изведнъж се изправи. Яркосиният часовник на стената показваше осем и трийсет.
	— Нямаме много време — каза тя разтревожено. — Делото започва в десет.
	— Иди си вземи един душ, докато аз направя кафе — каза Стив великодушно.
	Тя се втренчи в него:
	— Колко си добър, да не би да идваш от родината на Дядо Коледа?
	Той се разсмя.
	— Според твоята теория идвам от епруветка — усмихна й се, после лицето му отново стана сериозно. — Е, голяма работа, не е станало кой знае какво.
	Настроението й спадна заедно с неговото. Тя отиде в банята, хвърли дрехите си на пода и се вмъкна под душа. Докато миеше косата си, си спомни какви борби бе водила през последните десет години — конкурс за стипендия, интензивни тренировки по тенис, комбинирани с дълги часове учене, заядливите забележки на нейния рецензент по доктората й. Тя бе работила денонощно, за да стигне дотук. И все затова, защото искаше да бъде учен и да помага на хората да разбират себе си по-добре. А сега изведнъж Берингтън Джоунс се канеше да прати всичко по дяволите.
	Душът я накара да се почувства по-добре. Докато бършеше косата си, телефонът иззвъня. Тя вдигна деривата в спалнята.
	— Джийни, обажда се Пати. Татко е тук.
	Джийни приседна на леглото.
	— Как е той?
	— Унил, но здрав.
	— Той най-напред дойде при мен — въздъхна Джийни. — Пристигна в понеделник. Във вторник се обиди малко, защото не му приготвих вечеря. И в сряда изчезна заедно с компютъра, телевизора и стереоуредбата ми. Сигурно е похарчил всичко, което е взел за тях.
	— О, Джийни, това е ужасно! — ахна Пати.
	— Нали? Заключи си всичко ценно.
	— Да краде от собственото си семейство! Божичко, ако Зип разбере, ще го изхвърли.
	— Пати, аз имам много по-големи проблеми. Днес може да ме изхвърлят от работа.
	— Но защо, Джийни?
	— Сега нямам време да ти обясня, но ще ти се обадя по-късно. Говорила ли си с мама?
	— Всеки ден.
	— О, чудесно, така се чувствам по-добре. Един път успях да се свържа с нея, но следващия път, като я потърсих, беше на обяд.
	— Трябва да изкараме мама оттам.
	— Ще ти се обадя по-късно.
	— Късмет!
	— Джийни затвори. Забеляза, че на масичката до леглото дими чаша кафе. Това, което я изуми, бе начинът, по който Стив разбираше от какво има нужда. Неговата грижовност като че ли му бе втора природа. А в замяна не искаше нищо. Опитът й показваше, че в редките случаи, когато един мъж поставя нуждите на жената пред своите собствени, той очаква от нея да му се отплати като гейша.
	Стив беше различен. Ако знаех, че има такива мъже, отдавна да съм си го поръчала, помисли си Джийни.
	През целия си съзнателен живот всичко бе правила сама. Баща й го нямаше, за да я подкрепя. Майка й беше силна жена, но накрая силата й се бе превърнала в такова бреме, каквото бе и бащината й слабост. Мама имаше планове за Джийни и не искаше да се откаже от тях — щеше да я прави фризьорка. Две седмици преди шейсетия си рожден ден тя дори й бе намерила работа — да мие коси и да мете пода в „Алексис“ на Адамс — Морган Авеню. Желанието на Джийни да стане учен бе напълно непонятно за нея. „Можеш да станеш квалифицирана стилистка, преди приятелките ти да са завършили колеж“ — казваше майка й. Никога не успя да разбере защо Джийни отказа дори да хвърли един поглед на салона.
	Днес тя не беше сама. Стив щеше да я подкрепи. За нея не бе от значение, че той не е квалифициран — някой разтропан вашингтонски адвокат едва ли би впечатлил петима професори. Важното бе, че ще бъде там.
	Тя облече халата си и му подвикна:
	— Искаш ли да се изкъпеш?
	— Разбира се. — Той влезе в банята. — Ще ми се и чиста риза.
	— Нямам мъжки дрехи.
	Но изведнъж си спомни за бялата риза, която Лайза бе взела назаем след пожара. Всъщност тя принадлежеше на някой от математическия факултет. Джийни я бе дала на пране и сега тя лежеше в гардероба в целофанов плик. Подаде му я.
	— Точно мой номер, идеално — зарадва се той.
	— Не ме питай откъде я имам. Дълга история — каза тя. — Тук някъде май се мотаеше и вратовръзка. — Отвори едно чекмедже и извади синя копринена вратовръзка на точки.
	— Благодаря. — Той се вмъкна в миниатюрната баня.
	Джийни усети лек прилив на разочарование. Очакваше да съблече ризата си пред нея. Мъже, помисли си тя, простаците се излагат на показ и без да ги молиш, а свестните са срамежливи като монахини.
	— Може ли да използвам някоя от самобръсначките ти? — подвикна той отвътре.
	— Разбира се, чувствай се като у лома си.
	Вземи си бележка — легни си с това момче, преди да си започнала да го чувстваш като брат, съобрази Джийни.
	Тя потърси най-хубавия си черен костюм, но си спомни, че вчера го бе хвърлила на боклука.
	— Ама каква съм глупачка! — промърмори недоволно.
	Сигурно бе намачкан и изцапан. Имаше едно електриковосиньо сако — можеше да го облече с бяла тениска и черни панталони. Бе малко ярко, но щеше да свърши работа.
	Седна пред огледалото и започна да се гримира. Стив излезе от банята, изглеждаше много официален с ризата и вратовръзката.
	— В хладилника има няколко канелени кифлички — каза Джийни. — Ако си гладен, можеш да ги размразиш в микровълновата фурна.
	— Страхотно! — отвърна той. — Ти искаш ли нещо?
	— Много съм напрегната, за да ям. Обаче бих пийнала още една чаша кафе.
	Той донесе кафето, а тя приключи с гримирането. Джийни го изпи бързо и се облече. Когато влезе в хола, той седеше пред кухненския плот.
	— Намери ли кифличките?
	— Разбира се.
	— И какво стана с тях?
	— Ами ти каза, че не си гладна и аз изядох всичките.
	— И четирите?
	— Ъ-ъ, всъщност те бяха два пакета…
	— Изял си осем канелени кифлички!
	Стив се смути:
	— Гладен бях…
	Тя се разсмя:
	— Хайде да тръгваме.
	Джийни се извърна, но той я хвана за ръката.
	— Минутка само.
	— Какво, Стив?
	— Джийни, много ми е приятно, че сме приятели и съм с теб, но трябва да разбереш, че аз не искам само това…
	— Много добре ми е ясно.
	— Май се влюбвам.
	Тя го погледна в очите. Беше съвсем искрен.
	— Аз също като че ли си падам по теб — каза тя закачливо.
	— Искам да правим любов, и то толкова много, че чак ме боли.
	Мога да слушам тези думи цял ден, помисли си тя.
	— Ако чукаш, както ядеш, цялата съм твоя — усмихна се тя.
	Лицето му посърна и Джийни разбра, че е сбъркала.
	— Съжалявам, не исках да се шегувам с това.
	Той повдигна рамене, сякаш й казваше: „Карай, няма нищо.“
	Джийни го хвана за ръката.
	— Слушай. Първо трябва да ходим да се спасявам. После трябва да спасяваме и теб. А след това ще се позабавляваме малко.
	Той стисна топло ръката й.
	Двамата излязоха.
	— Хайде да отидем с моята кола — предложи тя. — После ще те докарам тук да си вземеш автомобила.
	Качиха се в мерцедеса й. Тя включи радиото. Когато излязоха на 41-а улица, чу, че по новините споменават „Дженетико“ и усили звука. „Сенатор Джим Пруст, бивш директор на ЦРУ, се очаква днес да потвърди, че ще се кандидатира за президент от листата на Републиканската партия. Неговата платформа — десет процента данък общ доход, като разликата ще се допълни за сметка на социалните осигуровки. Финансирането на кампанията му няма да представлява проблем, коментират наблюдателите, тъй като той ще получи шейсет милиона долара от договорената продажба на научноизследователската си фирма «Дженетико». Спорт. «Филаделфийските овни…».“
	Джийни изключи радиото.
	— Какво мислиш за това?
	Стив поклати глава неодобрително.
	— Залозите стават все по-високи. Ако изнесем новината за „Дженетико“ и сделката се отмени, Джим Пруст няма да може да си плати кандидатпрезидентската кампания. А Пруст е наистина гаден тип — бивш служител в ЦРУ, противник на контрола на оръжията. Застанала си на пътя на доста опасни хора, Джийни.
	— Точно затова си струва човек да се опълчи срещу тях. — Тя стисна зъби. — Аз изкарах на социални осигуровки, Стив. Ако Пруст стане президент, момичета като мен ще си останат фризьорки цял живот.


>>	39.

	Пред Хилсайд Хол, административната сграда на университета „Джоунс Фолс“, имаше малка демонстрация. Тридесет-четиридесет студенти, повечето жени, се бяха събрали в малка групичка пред стълбата. Бе тиха и дисциплинирана протестна демонстрация. Когато се приближиха по-наблизо, Стив прочете един лозунг:
C>
#	Веднага възстановете Ферами!
C$
	Това му се стори добро предзнаменование.
	— Подкрепят те — обърна се той към Джийни.
	Тя също прочете лозунга и лицето й светна от удоволствие.
	— Май така излиза. Божичко, значи все пак има хора, които ме обичат.
	Друг лозунг гласеше:
C>
#	У
#	не може да направи това на
#	ДФ*
C$
	[* Инициалите на главната героиня случайно съвпадат с тези на университета и авторът използва това като игра на думи. — Б.пр.]
	В малката група настъпи оживление, когато видяха Джийни. Тя се приближи към демонстрантите със светнало от радост лице. Стив я последва, изпитвайки гордост от това, че е с нея. Не всеки професор би предизвикал такава спонтанна проява. Джийни стискаше ръцете на мъжете и целуваше жените. Стив забеляза как една хубава блондинка го гледа втренчено.
	Джийни притисна някаква възрастна жена до себе си.
	— Софи! — възкликна тя. — Нямам думи!
	— Пожелавам ти късмет — отвърна жената.
	Джийни се откъсна от групичката с грейнало лице и вдигната глава и студентите се приближиха още по-плътно до стълбите.
	— Е, страшно искат да се върнеш на работа — неволно рече Стив.
	— Не мога да ти кажа колко много означава това за мен — каза развълнувана Джийни. — Тази възрастна жена е Софи Чапъл, професор във факултета по психология. Мислех, че ме мрази. Не мога да повярвам, че е излязла да ме подкрепи.
	— А коя беше онази хубава блондинка отпред?
	Джийни го погледна със странен поглед:
	— Не я ли познаваш?
	— Абсолютно съм сигурен, че не съм я виждал, но тя не сваляше очи от мен. — После се досети: — О. боже, това сигурно е жертвата.
	— Лайза Хокстън.
	— Нищо чудно, че ме гледаше така.
	Той не можа да се въздържи и й хвърли поглед. Момичето бе хубаво, изглеждаше жизнено, дребничко и закръглено. Неговият двойник я бе нападнал, запратил на пода и принудил да прави с него секс. Стомахът на Стив се сви от отвращение. Тя бе една най-обикновена млада жена, а сега кошмарът от преживяното щеше да я преследва цял живот.
	Административната сграда бе стара, но внушителна къща. Джийни го преведе през облицованата с мрамор зала, двамата минаха през врата с надпис „Стара столова“ и се озоваха в мрачна стая в колониален стил — високи тавани, тесни прозорци и дъбова мебелировка с дебели, масивни крака. Пред зиданата с обработен камък камина бе сложена дълга маса. От едната й страна седяха четирима мъже и една жена на средна възраст. В лицето на плешивия мъж, седнал в средата, Стив позна тенис партньора на Джийни, Джек Бъджън. Това е комисията, групичката, която държи съдбата на Джийни в ръцете си, помисли той и пое дълбоко дъх.
	Стив се здрависа с Джек Бъджън през масата.
	— Добро утро, доктор Бъджън. Аз съм Стив Логън. Говорихме вчера по телефона с вас.
	Изглежда, у него се задейства някакъв инстинкт, защото изведнъж се улови, че излъчва спокойна увереност — нещо, точно противоположно на това, което чувстваше. Той стисна ръка на останалите членове и те му се представиха.
	От отсамната страна на масата, в другия й край, бяха седнали двама мъже. Ниският, с морскосиния блейзър, бе Берингтън Джоунс, с когото Стив се бе запознал в понеделник. Слабичкият, с пясъчноруса коса и двуредно тъмно сако, сигурно беше Хенри Куин. Стив стисна ръцете и на двамата.
	Куин му хвърли високомерен поглед:
	— Каква правна квалификация имате, млади момко?
	Стив му се усмихна приятелски и му каза тихо, така че другите да не чуят:
	— Иди се шибай някъде, Хенри!
	Куин се дръпна като опарен и Стив заключи: това копеле повече няма да си вири носа пред мен.
	Той държа стола на Джийни, докато тя седне, после се настани и той.
	— Е, май можем да започнем — каза Джек. — Тази процедура е неофициална. Вярвам, че всички имате копие от нея, така че знаете правилата. Обвинението е внесено от професор Берингтън Джоунс, който предлага доктор Джийн Ферами да бъде освободена, тъй като е подронила авторитета на университета.
	Докато Бъджън говореше, Стив оглеждаше лицата на членовете, търсейки да открие и най-малкия признак на съчувствие. Това, което видя, не му хареса. Само жената, Джейн Еделсброу, гледаше Джийни — другите избягваха погледа й. Четирима против, един за — работата не върви добре, каза си той.
	Джек довърши встъпителните думи:
	— Берингтън е представен от господин Куин.
	Куин се изправи и отвори куфарчето си. Стив забеляза, че пръстите му са пожълтели от тютюн. Той извади фотокопия от статията в _Ню Йорк Таймс_ и я раздаде на всички около масата. Цялата маса се покри с листове, на които с едри букви пишеше:
C>
#	ЕТИКАТА ПРИ ГЕНЕТИЧНИТЕ ИЗСЛЕДВАНИЯ — СЪМНЕНИЯ, СТРАХОВЕ И СПОРОВЕ.
C$
	Това бе силен ход — визуално напомняне на бедите, причинени от Джийни. На Стив също му се прииска да бе донесъл листове хартия, с които да покрие тия на Куин.
	Този прост, но ефектен ход на Куин едва не сломи духа на Стив. Как може да опонира на човек с трийсет годишен опит из съдебните зали? Никога няма да спечеля, помисли си той панически.
	Куин започна да говори. Гласът му бе сух, прецизен, бавен и педантичен, без следа от местен диалект. Стив се надяваше, че да говориш така пред професори, които не обичаха скованите речи, може да се окаже грешка на Куин. Адвокатът изложи кратко резюме на историята на дисциплинарната комисия и обясни положението й в структурата на университетското управление. Той даде определение на думата „подронвам“ и извади копие от договора на Джийни. Докато Куин продължаваше да говори с монотонен глас. Стив се почувства по-добре.
	Най-сетне Куин завърши встъпителната си реч и взе да разпитва Берингтън, започвайки с въпроса кога е чул за пръв път за компютърната програма на доктор Ферами.
	— В понеделник следобед — отвърна Берингтън и предаде разговора си с Джийни. Разказът му съвпадаше с това, което тя бе разказала на Стив. После Берингтън добави: — Още като разбрах каква е техниката й на сканиране, я предупредих, че по мое мнение това, което прави, е незаконно.
	Джийни избухна:
	— Какво безочие!
	Куин не й обърна внимание и продължи с въпросите към Берингтън:
	— И каква бе реакцията й?
	— Тя много се ядоса…
	— Гаден лъжец! — извика Джийни.
	При това обвинение лицето на Берингтън почервеня.
	Джек Бъджън се намеси:
	— Моля, не прекъсвайте говорещия.
	Стив не отделяше очи от комисията. Всички гледаха Джийни — не можеха да се въздържат. Той я стисна леко за лакътя, сякаш да я възпре да не скочи.
	— Та той говори абсолютни лъжи! — обърна се към него Джийни.
	— А ти какво очакваше? — каза Стив тихо. — Играе грубо.
	— Съжалявам — прошепна тя.
	— Няма за какво — каза той в ухото й. — Горе главата! Всички виждат, че гневът ти не е престорен.
	Берингтън продължи:
	— Тя се ядоса точно както сега. Каза ми, че можела да си прави каквото си поиска, имала договор.
	Един от членовете на комисията, Тениъл Бидънхам, смръщи вежди мрачно, очевидно не одобрявайки това, че младши преподаватели споменават за договора си в присъствието на професори. Умен е този Берингтън, помисли си Стив. Знае как да обърне нещата в своя полза.
	— А вие какво направихте? — Куин запита Берингтън.
	— Ами… помислих си, че може да греша. Все пак не съм адвокат. Затова реших да потърся квалифициран съвет. Ако опасенията ми се потвърдяха, щях да й представя мнението на независим съветник. Ако обаче се окажеше, че това, което тя върши, е безобидно, просто щях да забравя и всичко щеше да приключи.
	— И потърсихте ли съвет?
	— Събитията се развиха така, че не ми остана време. Преди да успея да говоря с адвокат, _Ню Йорк Таймс_ успя да се добере до случая.
	— Пълни лайна! — прошепна Джийни.
	— Сигурна ли си? — попита я Стив.
	— Абсолютно.
	Той си отбеляза нещо.
	— Кажете ни, моля, какво се случи в сряда? — помоли Куин Берингтън.
	— Най-лошите ми опасения се потвърдиха. Президентът на университета, Морис Обел, ме повика в кабинета си и ми поиска обяснение защо получавал агресивни телефонни обаждания от пресата относно изследванията в нашия факултет. Като база за обсъждане двамата с него съчинихме изявление пред медиите и повикахме доктор Ферами.
	— Исусе Христе! — промърмори Джийни.
	— Тя отказа да коментира изявлението — продължи Берингтън. — Отново избухна, настоя, че може да прави каквото си иска и изхвърча като фурия от кабинета.
	Стив погледна въпросително Джийни и тя отговори тихо:
	— Умна лъжа. Представиха ми изявлението като свършен факт.
	Той кимна и реши да не повдига този въпрос при кръстосания разпит. Комисията и без това вероятно нямаше да повярва, че Джийни е изхвърчала от кабинета като фурия.
	— Репортерката ни каза, че й били поставили краен срок до обяд същия ден — продължи гладко Берингтън. — Доктор Обел разбираше, че се налага университетът да предприеме някаква решителна стъпка и трябва да призная, аз бях напълно съгласен с него.
	— А изявлението ви оказа ли ефекта, който очаквахте?
	— Не, бе пълен провал. Но това стана само благодарение подмолната дейност на доктор Ферами. Тя казала на репортерката, че щяла да ни пренебрегне и че ние не можем да й направим нищо.
	— А някои хора извън университета коментираха ли тази история?
	— Да, разбира се.
	Начинът, но който Берингтън отговори на този въпрос, накара Стив да застане нащрек и той си го отбеляза.
	— По телефона ми се обади Престън Барк, президентът на „Дженетико“, която е важен дарител за университета и финансира целия проект за близнаците в частност — продължи Берингтън. — Той прояви естествената си загриженост за начина, по който се харчеха парите на фирмата. Статията внушаваше на читателя, че университетските власти са неспособни да се справят със случая. Господин Барк ми каза следното: „Кой, по дяволите, управлява това проклето училище?“ Получи се много неловка ситуация.
	— За вас това ли беше главното? Че един младши преподавател ви се е противопоставил?
	— Разбира се, че не. Главният проблем бе, че работата на доктор Ферами подронва авторитета на „Джоунс Фолс“
	Добър ход, каза си Стив. Дълбоко в сърцата си професорите, членове на комисията, ни най-малко не одобряваха факта, че младши преподавател им се е опънал. Ако по този начин Берингтън печелете симпатиите им. Но Куин побърза да придаде на цялата история по-дълбок смисъл, така че членовете на комисията да си кажат, че с уволнението на Джийни спасяват престижа на университета, а не просто наказват по-млад колега за неподчинение.
	— Един университет трябва да се съобразява с общественото мнение — подчерта Берингтън. — Донорите ни дават пари, студентите минават през конкурс, за да следват тук, тъй като това е един от най-уважаваните университети в страната.
	Това бе спокойна и красноречива формулировка и цялата комисия би я одобрила. Стив кимна, за да покаже, че също е съгласен с нея, надявайки се останалите да го забележат. Искаше му се да им внуши, че това изобщо не подлежи на съмнение.
	— И колко изхода имахте от създалата се ситуация? — обърна се Куин към Берингтън.
	— Само един. Трябваше да покажем, че не само санкционираме университетските изследователи за нарушаване на анонимността, но и да демонстрираме властта си при прилагането на нашите собствени, университетски закони. Единственият начин да направим това бе да уволним доктор Ферами. Друг изход нямаше.
	— Благодаря ви, професоре — каза Куин и седна.
	У Стив се прокрадна чувство на песимизъм. Куин наистина бе изкусен адвокат. Берингтън звучеше страхотно правдоподобно. Бе представил картината на разумен и загрижен човек, полагащ всички усилия да се разбере с един избухлив и нехаещ за реномето на университета подчинен. Убедителността се подсилваше и от още нещо — Джийни наистина бе невъздържана.
	Само че истината не бе такава. И това бе всичко, с което Стив разполагаше. Джийни бе права, но той трябваше да го докаже.
	— Имате ли въпроси, господин Логън? — попита Джек Бъджън.
	— Разбира се — отвърна Стив и помълча малко, събирайки мислите си.
	Фантазиите му се сбъдваха. Не бе в съдебна зала и дори не беше истински адвокат, но все пак защитаваше невинен човек срещу обвиненията на мощна институция. Шансовете бяха нищожни, но истината бе на негова страна. Точно за това бе мечтал.
	Той се изправи и втренчи тежък поглед в Берингтън. Ако теорията на Джийни бе вярна, този човек трябваше да се чувства като Франкенщайн, разпитван от създаденото от него чудовище. Стив реши малко да си поиграе на тази тема, преди да пристъпи към същността на въпроса.
	— Вие ме познавате, нали, професоре? — попита го той.
	Гласът на Берингтън прозвуча малко притеснено:
	— Май се запознахме с вас в понеделник, да.
	— И знаете всичко за мен.
	— Аз… нещо не мога да ви разбера.
	— Подложих се на тестове във вашата лаборатория, така че сигурно знаете много за мен.
	— Разбрах какво имате предвид, да.
	Берингтън изглеждаше напълно объркан.
	Стив застана зад стола на Джийни, така че всички да виждат нея. Беше много по-трудно да мислиш злото на някой, който те гледа с открит и безстрашен поглед.
	— Професоре, позволете ми да започна от първото ви твърдение, че сте решили да потърсите квалифициран съвет след разговора ви с доктор Ферами в понеделник.
	— Да?
	— Вие всъщност не сте говорили с адвокат.
	— Не, развилите се събития ми попречиха.
	— Не сте се обаждали за час при някой адвокат?
	— Нямаше време…
	— През двата дни между вашия разговор с доктор Ферами и разговора ви с доктор Обел относно статията в _Ню Йорк Таймс_ вие даже не сте помолили секретарката си да се свърже с някой адвокат и да ви определи час.
	— Не.
	— Нито пък сте говорили с някой от вашите колеги, за да ви препоръча евентуално името на подходящ адвокат.
	— Не.
	— В такъв случай вие не можете да подкрепите това твърдение.
	Берингтън се усмихна уверено.
	— Обаче имам репутацията на честен човек.
	— Доктор Ферами си спомня този разговор много ясно.
	— Чудесно.
	— Тя казва, че вие не сте споменавали за никакви правни проблеми и за нарушаване на анонимност. Единствената ви грижа била дали програмата работи.
	— Може би е забравила.
	— Или вие не си спомняте точно. — Стив усети, че е спечелил точка и рязко смени темата. — Репортерката от _Ню Йорк Таймс_, госпожа Фрийландър, каза ли ви как е научила за работата на доктор Ферами?
	— Ако го е направила, доктор Обел не е сметнал за необходимо да ми каже.
	— Значи не сте го питали?
	— Не.
	— Не ви ли дойде наум да се запитате откъде знае?
	— Просто допуснах, че репортерите си имат източници на информация.
	— Тъй като доктор Ферами не е публикувала нищо за този проект, значи източникът може да е някой вътрешен човек.
	Берингтън се поколеба и потърси с поглед помощта на Куин. Онзи се изправи.
	— Сър — каза той, обръщайки се към Джек Бъджън, — свидетелят трябва да излага само факти, а не предположения.
	Бъджън кимна.
	— Но това е неофициално гледане — каза Стив. — Защо трябва да се свиваме в рамките на съдебната процедура?
	Джейн Еделсброу се обади за първи път:
	— Въпросът ми изглежда интересен и съвсем уместен, Джек.
	Берингтън й хвърли мрачен поглед и тя помръдна извинително с рамене. Това бе интимна размяна на послания и Стив се запита какви ли са отношенията им.
	Бъджън изчака, вероятно надявайки се някой от останалите членове да се обади и да изрази противоположно становище, но никой не проговори.
	— Добре — каза той. — Продължавайте, господин Логън.
	Стив едва можеше да повярва, че е спечелил първия рунд от процедурния диспут. Професорите никак не обичаха някакво си там адвокатче да им казва коя линия на водене на разпит е правилна и коя — не. Гърлото му пресъхна от напрежение. Той взе гарафата от масата и си наля вода с трепереща ръка. После отпи и се обърна отново към Берингтън:
	— Госпожа Фрийландър е знаела доста повече неща, а не само за същността на работата на доктор Ферами, нали?
	— Да.
	— Знаела е точно как доктор Ферами търси близнаци, отгледани поотделно един от друг, използвайки медицински база данни. Това е нова техника, разработена от нея и известна само на вас и още няколко нейни колеги от факултета по психология.
	— Щом казвате…
	— Изглежда, като че ли информацията й излиза от факултета, не мислите ли?
	— Може би.
	— Какъв мотив би имал някой неин колега да клевети доктор Ферами и нейната работа?
	— Наистина не бих могъл да кажа.
	— Но това прилича на дело, извършено от злобен и може би завистлив съперник, какво ще кажете?
	— Може би.
	Стив кимна със задоволство. Чувстваше, че навлиза в ритъма на процедурата и набира обороти. За първи път си помисли, че в края на краищата може и да спечели. Не се главозамайвай, каза си той. Да печелиш точки не означава, че ще спечелиш и делото.
	— Позволете ми да премина към второто твърдение, което направихте. Когато господин Куин ви запита дали някой извън университета е коментирал тази история, вие отговорихте: „Да, разбира се.“ Поддържате ли това си твърдение?
	— Да.
	— Колко точно дарители ви се обадиха, освен Престън Барк?
	— Ами… говорих и с Хърб Ейбръхамс…
	Стив усети увъртането.
	— Извинете, че ви прекъсвам, професоре. — Берингтън го погледна изненадано, но спря да говори. — Господин Ейбръхамс ли ви се обади или вие му се обадихте?
	— Май аз се обадих на Хърб.
	— Добре, ще се върнем на това след малко. Първо просто ни кажете точно колко дарители се обадиха на вас, за да изразят загрижеността си от обвиненията в _Ню Йорк Таймс_.
	Берингтън изглеждаше объркан.
	— Специално за това не съм сигурен колко хора ми се обадиха.
	— А колко кандидат-студенти ви се обадиха?
	— Нито един.
	— Изобщо някой обаждал ли ви се е по повод статията?
	— Май не.
	— Да сте получавали по пощата нещо по въпроса?
	— Още не.
	— Изглежда, че не е предизвикан кой знае какъв шум.
	— Не мисля, че това заключение е подходящо.
	Отговорът бе слаб и Стив замълча, за да даде възможност и на останалите да го разберат. Берингтън изглеждаше смутен. Членовете на комисията седяха напрегнати и следяха всяка дума на страните. Стив погледна Джийни. Лицето й грееше от надежда.
	Той поднови разпита:
	— Нека тогава да поговорим за единствения телефонен разговор, който сте провели по този повод — обаждането на Престън Барк, президент на „Дженетико“. Вие представихте нещата така, като че ли той е просто един дарител, загрижен за начина, по който се харчат парите му. Но той е нещо повече от това, нали? Кога за първи път се срещнахте с него?
	— Когато бях в Харвард. Преди четиридесет години.
	— Той сигурно е един от най-старите ви приятели.
	— Да.
	— И доколкото съм запознат, преди години заедно с него създадохте „Дженетико“.
	— Да.
	— Значи той ви е и бизнес партньор?
	— Да.
	— Фирмата в момента води преговори да бъде купена от „Ландсман“, немския фармацевтичен конгломерат.
	— Да.
	— Без съмнение господин Барк ще направи доста пари от тази сделка.
	— Без съмнение.
	— Колко?
	— Мисля, че това е поверителна информация.
	Стив реши да не настоява. Нежеланието му да съобщи цифрата оказа достатъчно отрицателен ефект.
	— Още един от вашите приятели се е прицелил нависоко — сенатор Пруст. Както казаха по новините, той ще използва парите, за да финансира кампанията си за президентските избори.
	— Не съм гледал новините тази сутрин.
	— Но Джим Пруст е ваш приятел, нали? Сигурно сте знаели, че мисли да се кандидатира за президент.
	— Според мен всички знаят, че той _мисли_ да се кандидатира.
	— А вие ще получите ли някакви пари от продажбата?
	— Да.
	Стив се отдалечи от Джийни и се приближи към Берингтън, така че всички погледи да бъдат насочени към него.
	— Значи вие сте акционер, а не просто консултант?
	— Доста често срещано явление е да бъдеш и двете.
	— Професоре, колко пари ще направите от тази продажба?
	— Мисля, че това е лично моя работа.
	Този път обаче Стив реши да не го оставя на мира.
	— Всеки случай според _Уолстрийт Джърнъл_ цената, която ще платят за компанията, е сто и осемдесет милиона долара.
	— Да.
	Стив повтори сумата:
	— Сто и осемдесет милиона долара. — След това млъкна малко, за да направи многозначителна пауза. Това бяха пари, които професорите никога не бяха виждали през живота си и той искаше да внуши на членовете на комисията, че Берингтън изобщо не принадлежи към тяхната класа и че никога няма да бъде като тях. — Вие сте един от акционерите, които ще си поделят сто и осемдесет милиона долара.
	Берингтън кимна.
	— Значи е имало от какво да се нервирате, когато статията излезе в _Ню Йорк Таймс_. Вашият приятел Престън продава фирмата си, вашият приятел Джим ще се кандидатира за президент, а вие самият ще получите цяло състояние. Сигурен ли сте, че сте мислили само за репутацията на университета „Джоунс Фолс“, когато уволнихте доктор Ферами? Или са надделели другите ви грижи? Нека бъдем откровени, професоре — вие сте изпаднали в паника.
	— Разбира се, че…
	— Прочели сте враждебна статия, видели сте как сделката с продажбата се стопява в далечината и сте реагирали прибързано. _Ню Йорк Таймс_ ви е изплашил.
	— Една статия в _Ню Йорк Таймс_ далеч не е нещо, което може да ме изплаши, млади момко. Аз реагирах бързо и решително, а не прибързано.
	— Но не направихте опит да откриете източника на информация.
	— Не.
	— Колко дни прекарахте в търсене на истината или, както е в случая, на обвиненията?
	— Не отне много време…
	— По-скоро часове, отколкото дни?
	— Да…
	— Или, казано още по-точно, _по-малко от час_ ви е отнело, за да одобрите изявлението за пресата, в което се говори за спиране програмата на доктор Ферами, нали?
	— Сигурен съм, че беше повече от час.
	Стив повдигна рамене многозначително.
	— Нека бъдем великодушни и да кажем, че са били два. Това достатъчно дълго ли е? — Обърна се и посочи Джийни, за да я погледнат. — Само след два часа размисъл вие сте решили да захвърлите цяла една програма на млад учен? — Болката ясно пролича по лицето на Джийни. Сърцето на Стив се изпълни с жалост, но сега трябваше да потиска емоциите. Продължи да върти ножа в раната: — Само след два часа вече сте събрали достатъчно информация, за да решите да съсипете работа, за която са отишли години упорит труд? Достатъчно, за да сложите край на една обещаваща кариера? Достатъчно, за да разбиете живота на една жена?
	— Аз я молих да се защити — каза Берингтън възмутено. — Тя избухна и излезе от стаята!
	Стив се поколеба, после реши да рискува с едно театрално представление.
	— Тя излезе от стаята! — каза той с подигравателно смайване. — Вие сте й показали изявлението, съобщаващо за отмяната на програмата й. Никакви разследвания относно източника на информация, никаква проверка за валидността на обвиненията, никакво време за обсъждане, никаква процедура от какъвто и да било вид — вие просто сте съобщили на този млад учен, че целият му живот е съсипан… А нейната единствена реакция е била просто _да излезе от стаята_? — Берингтън отвори уста да каже нещо, но Стив не му даде възможност. — Когато си мисля за несправедливостта, незаконността и най-обикновената _глупост_, проявена от вас в сряда сутринта, професоре, не мога да си представя как доктор Ферами е успяла да прояви въздържаността и самодисциплината, необходима за изразяването на толкова простичък и красноречив протест. — Във внезапно настъпилата тишина той се върна на мястото си, обърна се към комисията и каза: — Нямам повече въпроси.
	Очите на Джийни бяха сведени, но ръката й стисна неговата. Той се наведе към нея и прошепна:
	— Как си?
	— Добре съм.
	Искаше да й каже: _Мисля, че спечелих_, но това означаваше да предизвиква съдбата.
	Хенри Куин се изправи. Изглеждаше невъзмутим. Би трябвало да изглежда по-обезпокоен, след като Стив направи клиента му на кайма. Обаче без съмнение част от адвокатското му изкуство бе да се показва винаги с каменно лице, независимо накъде върви делото му.
	— Професоре — започна той, — ако университетът не бе прекратил научноизследователската програма на доктор Ферами и не бе я уволнил, това щеше ли да окаже някакво влияние върху сделката на „Дженетико“ с „Ландсман“?
	— Абсолютно никакво — отвърна Берингтън.
	— Благодаря ви. Нямам повече въпроси.
	Доста ефектно, помисли си мрачно Стив. С две думи описа целия му кръстосан разпит. Той се опита да не покаже разочарованието си пред Джийни.
	Бе ред на Джийни — Стив се изправи и започна да я разпитва. Тя бе спокойна, изразяваше се ясно, описа програмата си и обясни необходимостта от намиране на близнаци, отгледани отделно един от друг, при това поне един от тях да е с криминални прояви. Подробно описа мерките, които бе взела, за да осигури анонимността на обекта, така че никой да не може да види медицинското му досие, преди да е подписал разрешението за това.
	Стив очакваше Куин да я подложи на кръстосан разпит и да се опита да докаже, че съществува възможност, макар и безкрайно малка, случайно да се разкрие поверителна информация. Снощи двамата с Джийни бяха отрепетирали този момент — Стив бе играл ролята на обвинител. За негова изненада. Куин обаче се изправи и каза, че няма никакви въпроси. Дали не се страхуваше, че тя ще се защити твърде умело? Или пък бе уверен, че вече е успял да предизвика произнасянето на желаната от него присъда?
	Най-напред Куин направи резюме. Той още веднъж повтори много от казаното от Берингтън, но по-обстоятелствено и по-отегчително, отколкото Стив би сметнал за уместно. Затова пък заключителната му реч бе кратка.
	— Това е криза, която не е трябвало изобщо да настъпва — каза той. — Университетските власти през цялото време са действали разумно. И буйното и безкомпромисно поведение на доктор Ферами е предизвикало цялата драма. Разбира се, че има договор и в този договор са предвидени отношенията й с нейния работодател. Обаче в края на краищата старшото преподавателско тяло би трябвало да надзирава младшото, а младшото, от своя страна, ако има разум в главата си, би трябвало да слуша мъдрите съвети, давани от по-старите и по-опитните. Упоритото и предизвикателно поведение на доктор Ферами е превърнало един проблем в криза и единственото разрешение да се преодолее тази криза е било тя да напусне университета.
	Той седна.
	Дойде време за речта на Стив. Беше я репетирал цяла нощ.
	— За какво служи университетът „Джоунс Фолс“? — попита той, след като се изправи.
	Помълча, за да постигне нужния драматичен ефект.
	— Отговорът може да се изрази само с една дума — за знание. Ако трябва да дадем по-точно определение за ролята на университетите в американското общество, бихме могли да кажем, че функциите им са да _събират_ знания и да _разпространяват_ знания.
	Той погледна всеки от членовете на комисията поотделно, търсейки съгласието им. Джейн Еделсброу кимна. Останалите не помръдваха.
	— Тази функция — продължи той — обаче непрекъснато е подлагана на атаки. Винаги се намират хора, които искат да скрият истината по една или друга причина — политически мотиви, религиозни предразсъдъци… — Тук той погледна към Берингтън — … или комерсиална изгода. Мисля, всеки тук би се съгласил, че интелектуалната независимост на всяко учебно заведение е жизненоважно качество за неговата репутация. Тази независимост трябва да бъде балансирана наред с другите му задължения и най-вече с необходимостта да се уважават гражданските права на всеки човек. Енергичната съпротива на всеки университет срещу ограничаването на научната мисъл би увеличило многократно престижа му в очите на всички мислещи хора. — Той махна към прозореца, за да посочи университетския комплекс навън. — „Джоунс Фолс“ е важен за всеки един от вас. Репутацията на един учен може да се вдига и спада заедно с тази на учебното заведение, в което той работи. Искам да ви помоля да помислите за ефекта, който вашата присъда би оказала върху репутацията на УДФ като свободно и независимо учебно заведение. Ще се остави ли университетът да бъде тероризиран от плитката в интелектуално отношение статия на някакъв си ежедневник? Ще бъде ли изоставена цяла научноизследователска програма само заради някаква комерсиална сделка? Надявам се, че не. Надявам се комисията да подсили репутацията на УДФ, като покаже, че най-голямата ценност, която има значение тук, е една — истината.
	Отново огледа комисията, давайки им възможност да смелят казаното. По изражението на лицата им не можеше да се познае дали са трогнати от речта му или не. Изчака още секунда и седна.
	— Благодаря ви — обади се Джек Бъджън. — Моля всички, които не са членове на комисията, да излязат и да ни дадат възможност да помислим.
	Стив отвори вратата пред Джийни и я последва в коридора. После излязоха от сградата и застанаха в сянката на едно дърво. Джийни бе побледняла от напрежение.
	— Какво мислиш? — попита го тя.
	— Трябва да спечелим — отвърна той. — Ние сме правите.
	— А какво ще стане, ако загубим? — прошепна тя. — Да се преместя в Небраска ли? Да започна работа като учителка или да стана стюардеса като Пени Уотърмедоу?
	— Коя е тази Пени Уотърмедоу?
	Преди да му отговори, тя вдигна очи над рамото му и видя нещо, което я накара да се спре. Стив се извърна — зад него стоеше Хенри Куин с цигара между пръстите.
	— Бяхте много добър — каза той. — Надявам се, няма да го сметнете за снизходителност, ако ви кажа, че изпитах истинско удоволствие да кръстосам шпаги с вас.
	Джийни се извърна с отвращение.
	Стив успя да се покаже по-въздържан. Адвокатите трябваше да поддържат приятелско отношение към противника извън съдебната зала. Освен това някой ден може би щеше да потропа на вратата на Куин за работа.
	— Благодаря — каза той учтиво.
	— Вие наистина изложихте най-добрите аргументи — продължи Куин, изненадвайки Стив с откровеността си. — От друга страна, в случай като този хората гласуват според интереса си, а всички членове на комисията са професори. Трудно биха дали поддръжката си на някой младеж, и то срещу човек от техния кръг, независимо какви аргументи е изтъкнал.
	— Те всички са интелектуалци — отвърна Стив. — Свикнали са да разсъждават рационално.
	— Може и да сте прав — кимна Куин, после погледна Стив преценяващо: — Имате ли представа за какво _наистина_ става въпрос тук?
	— Какво имате предвид? — попита Стив предпазливо.
	— _Нещо_ наистина е ужасило Берингтън и то не е лошата реклама. Питах се дали вие с доктор Ферами не знаете какво е точно.
	— Мисля, че знаем — отвърна Стив, — но не можем да го докажем.
	— Постарайте се — каза Куин. Хвърли цигарата си на земята и я стъпка. — Боже опази, ако Джим Пруст стане президент. — Той се извърна и си тръгна.
	Какво ли значи това, помисли си Стив — прикрит либерал?
	Джек Бъджън се появи на стълбите и покани всички с жест. Стив прихвана Джийни за лакътя и двамата отново влязоха вътре. Той огледа лицата на членовете на комисията. Джек Бъджън устоя на погледа му. Джейн Еделсброу му се усмихна леко.
	Това бе добър знак. Надеждата му се усили.
	Всички седнаха.
	Без да е особено необходимо, Джек Бъджън започна да рови из бумагите пред себе си.
	— Благодарим и на двете страни, че помогнаха на комисията да разгледа този случай с нужното достойнство. — Той направи тържествена пауза. — Решението ни е единодушно. Препоръчваме на сената на този университет да освободи доктор Джийн Ферами. Благодаря за вниманието.
	Джийни зарови лице в ръцете си.


>>	40.

	Когато най-сетне Джийни остана сама, тя се хвърли на леглото и заплака.
	Плака дълго. Блъскаше с юмруци възглавниците, крещеше на стените, псуваше с най-мръсните думи, които знаеше, после завря лице в юргана и си поплака още малко. Чаршафите й бяха мокри от сълзи и тук-там се виждаха черни петна от грима й.
	След малко стана, изми лицето си и включи кафеварката. „Не е като да са ти казали, че имаш рак — помисли си тя. — Хайде, стегни се!“ Но й беше трудно. Нямаше да умре, вярно, но бе изгубила всичко, за което бе живяла.
	Когато бе на двайсет и една, се бе дипломирала като _suma cum laude_ и същата година бе спечелила турнира на Мейфеър Лайт. Отново се видя на корта, високо вдигнала купата в традиционния жест на триумф. Светът бе в краката й. Струваше й се, че тогава някаква съвършено друга личност е държала този трофей.
	Седеше на дивана и пиеше кафе. Баща й, това старо копеле, й бе откраднал телевизора и сега не можеше да погледа дори някаква блудкава драма, за да се поразсее малко. Можеше да подъвчи заедно с това и малко шоколад, ако имаше. Помисли си за алкохол, но реши, че това ще я потисне още повече. Дали да не излезе да си купи някои неща? Вероятно щеше да избухне в сълзи в пробната, пък и без това вече бе по-бедна от преди.
	Около два часа телефонът иззвъня.
	Джийни не му обърна внимание.
	Телефонът обаче упорито продължи да звъни и след като й омръзна да слуша чуруликането му, тя го вдигна.
	Беше Стив. Веднага след разглеждането на въпроса й той бе отишъл във Вашингтон да се срещне с адвоката си.
	— Обаждам ти се от кантората му — каза той. — Искаме да подадеш законен иск срещу УДФ, за да ти върнат списъка от ФБР. Семейството ми ще плати разходите. Смятат, че си струва, защото само така можем да открием третия близнак.
	— Пет пари не давам за третия близнак! — отвърна сопнато Джийни.
	Последва пауза, после Стив каза тихо:
	— Това е важно за мен.
	Тя въздъхна. _С всичките тия бели на главата, сега трябва да се притеснявам и за Стив ли?_ После се стресна. _А той как се притесняваше за мен?_ Почувства срам.
	— Стив, прости ми — каза умолително тя. — Просто се самосъжалявам. Разбира се, че ще ти помогна. Какво трябва да направя?
	— Нищо. Адвокатът ще придвижи нещата в съда, ако има разрешението ти.
	Мозъкът й отново заработи.
	— Не е ли малко опасно? Искам да кажа, не трябва ли по-напред да уведомим УДФ за иска ни? Но пък тогава Берингтън ще разбере къде е списъкът и ще сложи ръка на него преди нас.
	— По дяволите, права си. Чакай малко да му предам това.
	След няколко секунди в слушалката прозвуча непознат глас:
	— Доктор Ферами, казвам се Рънсимън Бруър и в момента Стив слуша разговора ни и може да участва в него. Къде точно се намират тези данни?
	— В чекмеджето на бюрото ми, в една дискета, обозначена като ПОКУПКИ.СПК.
	— Можем да подадем молба за достъп до офиса ви, без да казваме какво точно търсим.
	— Тогава според мен те ще свалят всичко от твърдия диск и от дискетите ми.
	— Просто не мога да измисля нищо по-добро.
	Стив се включи:
	— Трябва ни един крадец.
	— Божичко! — ужаси се Джийни.
	— Какво?
	_Татко_, мина й светкавично през ума.
	Адвокатът се обади:
	— Какво има, доктор Ферами?
	— Може ли да задържите малко тая молба? — попита Джийни.
	— Да. И без това сигурно няма да можем да я задвижим до понеделник. Защо?
	— Хрумна ми една идея. Но нека видя дали не мога да се справя сама. Ако не, другата седмица ще опитаме по правия път. Стив?
	— Слушам те.
	— Обади ми се по-късно.
	Джийни затвори.
	Баща й можеше да влезе в кабинета.
	В момента се намираше у Пати. Бе останал без цент, затова сигурно нямаше да излиза никъде. А й бе длъжен. О, и още как й бе длъжен!
	Ако успееше да намери третия близнак, Стив щеше да излезе чист. И ако можеше да докаже на света какво са правили Берингтън и приятелите му през седемдесетте, вероятно и тя щеше да си върне работата.
	Би ли могла да помоли баща си да й помогне? Можеше отново да свърши в затвора, ако нещо се объркаше. Той винаги бе поемал този риск, разбира се, но този път това щеше да стане заради нея.
	Джийни си каза, че няма да ги хванат.
	Някой позвъни на вратата. Тя вдигна слушалката на домофона.
	— Да?
	— Джийни?
	Гласът й беше познат.
	— Да — отвърна тя. — Кой звъни?
	— Уил Темпъл.
	— _Уил?_
	— Изпратих ти две съобщения по електронната лоша, не си ли ги видяла?
	Какво, по дяволите, правеше Уил Темпъл тук?
	— Влез — каза тя и натисна бутона.
	Той се качи по стълбите и влезе в хола, облечен в тъмни панталони и морско синьо поло. Косата му бе по-къса и въпреки че още бе с русата си брада, която тя толкова обичаше, вместо да я остави да си расте рунтава и разрошена, както правеше по-рано, сега я бе оформил и подкастрил прилично в приятна козя брадичка. Явно наследницата го бе пооправила малко.
	Не можа да се насили да му предложи бузата си за целувка — беше я наранил твърде много. Тя протегна ръка.
	— Каква изненада? През последните два дни нямах възможност да си прегледам е-пощата.
	— На конференция съм във Вашингтон — каза той. — Взех кола под наем и дойдох.
	Джийни му предложи кафе и зареди кафеварката с прясно кафе.
	Той се огледа.
	— Хубав апартамент. Но малко е различен…
	— Искаш да кажеш, че е различен от нашия едно време. — Холът в техния апартамент в Минеаполис представляваше голяма и неподредена стая, претъпкана с дивани, гуми за колелета, тенис ракети и китари. В сравнение с него, този хол изглеждаше подреден като аптека. — Явно всичкият този боклук не ми е бил по вкуса.
	— Да, но едно време сякаш ти харесваше.
	— Харесваше ми. Но нещата се променят.
	Той кимна и промени темата:
	— Четох за теб в _Ню Йорк Таймс_. Статията е пълни лайна.
	— Да, но си постигна целта. Днес ме изхвърлиха от работа.
	— О, боже!
	Джийни наля кафето, седна срещу него и му разказа за разглеждането на въпроса й пред комисията. Като свърши, той я попита:
	— Този Стив… нещата сериозни ли са?
	— Не знам. Все още мисля по въпроса.
	— Но не излизате?
	— Не, обаче той иска, а наистина ми харесва. А ти? Още ли си с Джорджина Тинкертън Рос?
	— Не. — Той поклати глава със съжаление. — Джийни, всъщност дойдох тук, за да ти кажа, че скъсването ми с теб бе най-голямата грешка в живота ми.
	Джийни бе трогната от тъжния вид, с който изрече тези думи. Изпита удовлетворение, че той съжалява за загубата й, но не искаше да го вижда нещастен.
	— Ти бе най-хубавото нещо, което ми се е случвало в живота — продължи той. — Силна си, но добра. И си умна. Трябва да има някой умен до мен. Ние просто се допълвахме един друг. И се обичахме.
	— Тогава много ме заболя — отвърна тя. — Но ми мина.
	— Аз обаче не съм сигурен дали ми е минало.
	Джийни го огледа с одобрителен поглед. Беше едър мъж — не бе толкова хубав като Стив, но бе привлекателен. Ала от непреодолимото й желание за силното тяло на Уил не бе останала и следа.
	Той бе дошъл да я моли да се върне при него — това й бе ясно. И знаеше какво ще му отговори. Вече не го желаеше. Бе закъснял с около седмица.
	Щеше да бъде по-добре да не го подлага на унижението да я уговаря, за да получи отказ. Тя се изправи.
	— Уил, имам да върша много важна работа и трябва да бързам. Ако бях получила съобщенията ти, може би щяхме да прекараме повече време заедно.
	Той улови посланието и сведе глава.
	— Лошо — измърмори Уил и също се изправи.
	Джийни протегна ръка.
	— Благодаря ти, че се отби.
	Той обаче я дръпна към себе си, но тя му предложи бузата си. Уил нежно я целуна и я пусна.
	— Щеше ми се да мога да напиша сценария ни още веднъж. Тогава краят му щеше да е по-щастлив.
	— Довиждане, Уил.
	— Довиждане, Джийни.
	Докато го гледаше как слиза по стълбите, телефонът й иззвъня.
	Джийни грабна слушалката.
	— Ало?
	— Уволнението не е най-лошото нещо, което може да ти се случи.
	Гласът беше мъжки, леко приглушен, като че ли говореше през нещо, за да не го познаят.
	— Кой се обажда? — запита Джийни.
	— Престани да си навираш носа в неща, които не те засягат.
	Кой, по дяволите, беше пък тоя?
	— Какви неща?
	— Оня, с когото се видя във Филаделфия, трябваше да те убие.
	Джийни спря да диша, обхвана я внезапен страх.
	— Обаче се поувлякъл малко и объркал работата — продължи гласът. — Но може пак да те посети.
	— О, боже… — прошепна Джийни.
	— Смятай се за предупредена.
	Чу се изщракване и след това сигнал свободно.
	Джийни сложи слушалката и остана така, втренчена в телефона.
	Никой досега не я бе заплашвал с убийство. Мисълта, че друго човешко същество иска да ти отнеме живота, я хвърляше в ужас. Чувстваше се като парализирана.
	Седеше на дивана и се мъчеше да събере последните остатъци от волята си. Прииска й се да се откаже. Беше доста наранена, за да се бори с тези силни и невидими врагове. Те можеха да я изхвърлят от работа, можеха да я нападнат, да претърсят кабинета й, да откраднат електронната й поща. Сигурно можеха и да я убият.
	Беше толкова нечестно. Какво право имаха? Тя бе добър учен, а те бяха съсипали кариерата й. Бяха готови да изпратят Стив в затвора за изнасилването на Лайза. Заплашваха я със смърт. Почувства надигащия се в нея гняв. За какви се мислеха тия? Нямаше да позволи животът й да бъде съсипан от някакви си арогантни копелета, които си въобразяват, че могат да манипулират хората за тяхна изгода. Колкото повече мислеше за това, толкова повече гневът й растеше. Няма да им дам да спечелят, помисли си. Имам силата да им навредя, сигурно я имам, защото в противен случай нямаше да има нужда да ме предупреждават и да ме заплашват с убийство. Ще използвам тази сила. Не ме интересува какво може да се случи с мен, след като мога да ги навра в кучи задник! Умна съм, решена съм да го сторя и съм Джийни Мамка ви Ферами, затова внимавайте, копелета, идвам!


>>	41.

	Бащата на Джийни седеше на дивана в неоправения хол на Пати с чаша кафе в ръка и ядеше резен кейк, гледайки по телевизията „Болница“.
	Когато влезе и го видя, Джийни изтърва нервите си.
	— Как можа? — изкрещя тя. — Как можа да ограбиш собствената си дъщеря?
	Той подскочи като опарен, разля кафето и изпусна парчето кейк.
	Пати вървеше подир нея.
	— Моля те, не прави сцени — обади се зад гърба й тя. — Зип ще си дойде всеки момент.
	— Съжалявам, Джийни. Ужасно ме е срам — прошепна баща й.
	Пати коленичи на пода и започна да обира кафето със салфетка. На екрана един хубав доктор в хирургически одежди целуваше красива жена.
	— Знаеш, че съм пред пълен фалит — не спираше Джийни да крещи. — Знаеш, че се опитвам да намеря пари за приличен дом за мама — твоята жена! И ти въпреки това крадеш шибания ми телевизор!
	— Джийни, не бива да псуваш… — намеси се сестра й.
	— Исусе, дай ми сили! Съжалявам — каза припряно баща й.
	— Не мога да те разбера — каза Джийни по-спокойно. — Просто не мога да те разбера.
	Пати се обади:
	— Остави го на мира, Джийни.
	— Но аз искам да разбера. Как можа да направиш такова нещо?
	— Добре, ще ти кажа — каза баща й с внезапен прилив на сила, който я изненада. — Ще ти кажа как можах. Защото вече нямам кураж. — В очите му се появиха сълзи. — Ограбих собствената си дъщеря, защото съм твърде стар и ме е страх да крада от други, това е. Сега вече знаеш истината.
	Бе толкова сломен, че гневът на Джийни се изпари за един миг.
	— О, тате, съжалявам — каза тя. — Седни, ще пусна прахосмукачката.
	Тя взе обърнатата чаша и я отнесе в кухнята. После се върна с прахосмукачката и обра трохите от кейка. Пати приключи с кафето по пода.
	— Не ви заслужавам, момичета, знам го — каза баща им и седна.
	— Ще ти донеса друго кафе — предложи Пати.
	Хирургът от телевизора каза: _Хайде да се махнем някъде, само ние двамата, да отидем на някое наистина хубаво място. А жената отвърна: А какво ще стане със съпругата ти_, при което лицето на доктора доби тъпо изражение. Джийни изключи апарата и седна до баща си.
	— Какво значи, че нямаш вече кураж? — попита го тя. — Какво е станало?
	Той въздъхна.
	— Когато излязох от затвора, огледах една сграда в Джорджтаун. Не беше кой знае какво, малка проектантска фирма, която току-що бе приключила преобзавеждането си с петнайсет-двайсет нови компютри и някои други неща — принтери, факсове и тям подобни. Оня тип, дето ги снабдяваше с цялото оборудване, ми каза всичко. Той щеше да го купи обратно от мен и когато фирмата си получеше парите от застраховката, отново щеше да им го продаде. Щях да взема десет хиляди долара.
	— Не искам децата да слушат всичко това — каза Пати. Тя надникна в коридора и затвори вратата.
	Джийни подкани баща си:
	— И какво се обърка?
	— Спрях буса до задния вход на сградата, обезвредих алармената инсталация и отворих вратата към товарното отделение. После ми дойде наум какво може да стане, ако наоколо се завърти някое ченге. По-рано пет пари не давах за това, но не бях вършил такова нещо от десет години. Тъй или иначе, така се изплаших, че се разтреперих. Влязох вътре, изключих един компютър от мрежата, отнесох го долу, натоварих го, качих се в буса и изчезнах. Следващия ден дойдох при теб.
	— И ограби мен.
	— Никога не съм имал такова намерение, моето момиче. Мислех, че ти ще ми помогнеш да си стъпя на краката и ще ми намериш някаква работа. После, когато ме остави сам, старото чувство се върна. Седях сам, гледах уредбата и си мислех, че за нея сигурно ще взема около двеста кинта, за телевизора — някъде около стотачка, и затова просто го направих. След като го направих, ми се искаше да се самоубия, кълна се!
	— Но не го направи.
	Пати се намеси:
	— Джийни, моля те!
	Баща им продължи:
	— Обърнах няколко питиета, почнахме да играем покер и до сутринта отново бях без цент.
	— Затова дойде този път при Пати.
	— Няма да го направя, Пати. Повече няма никого да обирам. Ще вляза в правия път.
	— Дано! — въздъхна Пати.
	— Трябва, просто нямам друг избор.
	— Не се поправяй засега! — рече загадъчно Джийни.
	Двамата стреснато я погледнаха. Пати раздразнено попита:
	— Джийни, какви ги плещиш?
	— Трябва да свършиш още една работа, тате — отвърна Джийни. — Заради мен. Обир. Още тази вечер.


>>	42.

	Мръкваше, когато двамата влязоха в университетския комплекс.
	— Жалко, че не сме с по-малко забележителна кола — каза баща й, докато тя спираше червения мерцедес на студентския паркинг. — Един форд таунус или буик ригъл… На ден виждаш по петдесет от тях и не можеш да ги запомниш.
	Той излезе от колата с охлузено кожено куфарче в ръка. В неогладените си панталони, измачкана риза и несресана коса изглеждаше точно като някой професор.
	Джийни изпита странно чувство. От години знаеше, че баща й е крадец, но самата тя не бе вършила нищо незаконно, ако се изключи карането й понякога със сто и петнайсет километра в час. Сега обаче се канеше да влезе с взлом в сграда. Сякаш й предстоеше да прекрачи някаква важна черта в живота. Не мислеше, че прави нещо нередно, но въпреки това самоуважението й бе сериозно накърнено. Винаги бе гледала на себе си като на уважаваща законите гражданка. Престъпниците, включително и баща й, принадлежаха към някакъв друг вид. Сега тя се присъединяваше към тях.
	Повечето от студентите и преподавателите си бяха тръгнали, но все още имаше хора — учени, работещи до късно, студенти, дошли на някое обществено мероприятие, портиери, заключващи вратите, и охрана, проверяваща сградите. Джийни се надяваше да не срещне някой, който я познава.
	Нервите й бяха обтегнати като струни, готови всеки момент да се скъсат. Страхуваше се за баща си повече, отколкото за себе си. Ако ги хванеха, за нея щеше да бъде убийствено унизително, но с това щеше да приключи всичко — съдът нямаше да я прати в затвора, задето се е опитала да влезе в собствения си кабинет и да открадне една дискета. Но баща й, с това досие, автоматично щеше да отиде там, и то за много години.
	Уличното осветление и лампите по сградите започнаха да светват едно след друго. Джийни и баща й минаха покрай тенискорта, където две момичета играеха в светлината на прожекторите. Джийни си спомни как Стив я бе заговорил точно на това място миналата събота. Бе му отрязала квитанциите автоматически — толкова самоуверен и доволен от себе си изглеждаше. Как се бе излъгала от първото си впечатление за него!
	— Ето това е мястото — Тя кимна към сградата. — Всички тук му викаме Лудницата.
	— Продължавай да вървиш, без да забавяш крачка — отвърна той. — Как се влиза през входната врата?
	— С пластмасова карта, също както за кабинета ми. Но картата ми вече не играе. Май ще трябва да помоля някой да ми даде своята.
	— Няма нужда, мразя помощници. А как се отива отзад?
	— Ще ти покажа.
	През моравата минаваше пътечка, която водеше към другия край на „Лудницата“ и излизаше на паркинга за посетители. Джийни пое по нея, после свърна към павираното дворче зад сградата. Баща й огледа задната фасада с опитно око.
	— Каква е тая врата? — попита той, кимайки натам.
	— Мисля, че е пожарен изход.
	— Вероятно от онези с напречна дръжка, на височината на корема, дето като я натиснеш, и се отваря.
	— Май е такава. Оттам ли ще влезем?
	— Да.
	Джийни си спомни за надписа от вътрешната страна:
C>
	ТАЗИ ВРАТА Е ВКЛЮЧЕНА КЪМ АЛАРМЕНАТА ИНСТАЛАЦИЯ.
C$
	— Ще задействаш алармата — предупреди го тя.
	— Не, няма — отвърна той и се огледа. — Въртят ли се много хора тук отзад?
	— Не, особено пък вечер.
	— Да се хващаме на работа.
	Той сложи куфарчето на земята, отвори го и извади малка черна пластмасова кутийка с циферблат. Натисна един бутон и обиколи с апаратчето цялата каса на вратата, без да сваля поглед от циферблата. Стрелката подскочи, когато кутийката мина над десния горен ъгъл. Той доволно изпъшка. След това прибра инструмента в куфарчето и извади друго подобно апаратче заедно с малко изолирбанд. С помощта на изолирбанда закрепи инструмента към горния лесен ъгъл и натисна някакво копче. Разнесе се тихо бръмчене.
	— Това нещо ще елиминира алармата — обясни той.
	После извади дълго парче стоманена тел, изви единия му край като кука и го пъхна под вратата. Завъртя го малко насам-натам и накрая дръпна.
	Вратата се отвори.
	Алармата не гъкна.
	Баща й вдигна куфарчето от земята и понечи да влезе.
	— Чакай — прошепна разколебана Джийни. — Не е редно да се прави така. Затвори вратата и да се връщаме у дома.
	— Е, хайде, Джийни, не се плаши.
	— Не желая да ти сторя такава злина. Ако те хванат, ще стоиш в затвора, докато станеш на седемдесет години.
	— Джийни, аз искам да го направя. Толкова време съм ти бил лош баща и сега изведнъж ми се представя случай да ти помогна. Това е много важно за мен. Хайде, моля те!
	Джийни пристъпи вътре.
	Той затвори вратата.
	— Води.
	Тя изтича по пожарната стълба до втория етаж и забързано се отправи към кабинета си. Баща й я следваше плътно по петите. Джийни посочи вратата.
	Той извади трети електронен уред от куфарчето си. Този път апаратчето представляваше метална пластина, от която излизаха жички. Бе голяма колкото картата на Джийни. Баща й пъхна пластината в четящото устройство и включи уреда.
	— Това нещо опитва всички възможни комбинации — обясни й накратко той.
	Джийни се учуди колко лесно бе влязъл в сграда, снабдена с толкова модерна алармена система.
	— Да ти кажа ли нещо? — обади се баща й. — Изобщо не ме е страх!
	— Исусе, на мен пък коленете ми треперят — промърмори Джийни.
	— Сериозно, куражът ми се върна — може би защото ти си с мен. — Усмихна й се. — Хей, с теб можем да станем чудесен отбор!
	Тя поклати глава:
	— Забрави! Няма да понеса напрежението.
	Дойде й наум, че Берингтън може вече да е влизал преди нея и да е отнесъл компютъра й, заедно с всички дискети. Щеше да е ужасно, след като бе поела такъв огромен риск.
	— Колко време ще продължи това? — попита тя нетърпеливо.
	— Още съвсем малко.
	След няколко секунди вратата леко се открехна.
	— След вас, мадам — гордо каза баща й.
	Тя влезе и запали лампата. Компютърът й бе все още на бюрото. Джийни дръпна чекмеджето. Ето я кутията с дискетите й. Трескаво ги прерови. ПОКУПКИ.СПК си беше на мястото. Грабна я.
	— Слава богу! — въздъхна с облекчение.
	Стиснала дискетата в ръка, тя разбра, че няма търпение да прочете информацията, записана на нея: Въпреки че й се искаше да излезе от Лудницата по възможно най-бързия начин, изкушаваше се да разгледа файла веднага. Освен това нямаше компютър вкъщи. Баща й го бе продал. За да види информацията, трябваше да вземе компютър назаем. Това щеше да отнеме време и обяснения.
	Реши да рискува. Включи компютъра и зачака да се зареди.
	— Какво правиш? — попита баща й.
	— Искам да прочета файла.
	— Не може ли да направиш това у дома?
	— Нямам компютър вкъщи, тате. Откраднаха ми го.
	Той обаче пропусна иронията покрай ушите си.
	— Побързай тогава. — Отиде до прозореца и погледна навън.
	На екрана излезе главното меню и тя щракна с мишката на текстовия си редактор. После пъхна дискетата във флопито и включи принтера.
	Изведнъж алармата се включи навсякъде.
	Джийни едва не получи удар. Шумът бе оглушителен.
	— Какво е станало? — надвика го тя.
	Лицето на баща й бе побеляло от страх.
	— Тоя шибан излъчвател сигурно е паднал или някой го е свалил от вратата — изкрещя баща й. — Свършени сме, Джийни, бягай!
	Неудържимо й се искаше да дръпне дискетата от компютъра и да хукне, но се насили да мисли трезво. Ако сега я хванеха и й отнемеха дискетата, щеше да изгуби всичко. Трябваше да използва всяка секунда, за да види списъка. Сграбчи баща си за лакътя.
	— Само още няколко секунди!
	Той погледна през прозореца:
	— По дяволите, тоя май е от охраната!
	— Трябва само да го разпечатам! Чакай малко!
	Баща й трепереше.
	— Не мога, Джийни. Просто не мога! Съжалявам! — Той грабна куфарчето си от пода и побягна.
	Джийни го съжали, но вече не можеше да спре. Мина на А: драйва, маркира списъка на ФБР и цъкна с мишката върху _Print_.
	Нищо не стана. Принтерът й още загряваше. Изруга и се приближи до прозореца. Откъм предния вход влизаха двама души от охраната.
	Тя затвори вратата на кабинета си.
	После се извърна към принтера:
	— Хайде бе, хайде!
	Най-сетне той изщрака, забръмча тихо и издърпа лист от касетата. Тя веднага извади дискетата от компютъра и я пъхна в джоба на електриково синьото си яке.
	Принтерът изкара четири листа и спря.
	С лудешки биещо сърце Джийни ги грабна и пробяга с очи по редовете.
	Имаше тридесет или четиридесет двойки имена. Повечето от тях бяха мъжки, но това не я изненада — почти всички престъпления се вършеха от мъже. В доста от случаите адресът бе някакъв затвор. Списъкът бе точно такъв, какъвто се бе надявала да получи. Да, но сега на нея й трябваше нещо по-специално. Гледаше и за _Стивън Логън_, и за _Денис Пинкър_.
	И двамата бяха вътре.
	И към тях имаше трето име — Уейн Статнър.
	— Е това е! — извика Джийни тържествуващо.
	Адресът бе в Ню Йорк, а телефонният номер беше с 212 отпред.
	Тя се втренчи в името. Уейн Статнър. Това беше човекът, изнасилил Лайза точно тук, в спортната зала, и нападнал Джийни във Филаделфия.
	— Копеле такова! — прошепна с отмъстителна злоба. — Пипнахме те най-после!
	Обаче трябваше преди това да избяга с информацията. Напъха листовете в джоба си, загаси осветлението и открехна вратата.
	В коридорите се чуваха гласове, надникващи алармата, която още виеше. Беше твърде късно. Тя внимателно притвори вратата, облегна се на нея с омекнали нозе и напрегна слух.
	Отвън, сред воя, долетя мъжки глас:
	— Сигурен съм, че един от прозорците светеше.
	— Трябва да проверим всички стаи — отговори му някой.
	Джийни трескаво огледа миниатюрната стаичка на слабата светлина от уличното осветление. Нямаше къде да се скрие.
	Отново открехна вратата — не се виждаше, нито се чуваше нещо. Мушна глава в отвора и предпазливо надникна. Откъм другия край на коридора, през отворената врата на една от стаите, струеше светлина. Затаила дъх и вперила поглед натам, Джийни зачака. Пазачите излязоха, угасиха лампата и влязоха в следващата стая — там бе лабораторията. Щеше да им отнеме минута-две, докато я прегледат цялата. Дали можеше да се промъкне, без да я видят, и да стигне до стълбите?
	Джийни излезе навън и затвори вратата с трепереща ръка. После тръгна по коридора. С последни усилия на волята превъзмогна желанието да хукне като луда напред.
	Мина покрай вратата на лабораторията, но не можа да устои на изкушението да надникне вътре. И двамата пазачи бяха с гръб към нея — единият оглеждаше малкото складче отсреща, а другият — редицата ДНК снимки на светлинното табло. Не я забелязаха.
	Вече бе съвсем близо. Стигна до края на коридора и дръпна крилото на летящата врата.
	Тъкмо се накани да прекрачи прага, когато чу глас зад себе си:
	— Хей, ти! Спри веднага!
	Всеки нерв в нея се напрегна, готов за неминуемо бягство, но се овладя. Обърна се спокойно и се усмихна.
	Двамата пазачи тичаха към нея. Бяха на около петдесет години, вероятно пенсионирани ченгета.
	Гърлото й се бе свило, едва дишаше.
	— Добър вечер — каза тя. — С какво мога да ви помогна, господа?
	Шумът на сирената тушира трепета в гласа й.
	— Алармата в сградата се задейства — каза единият.
	Това бе най-глупавото нещо, което би могъл да изрече, но Джийни го пропусна покрай ушите си.
	— Искате да кажете, че вътре има нарушител ли?
	— Може би. Видяхте ли нещо необичайно, професоре?
	Пазачите си бяха помислили, че тя е преподавател — това бе хубаво.
	— Всъщност стори ми се, че чух чупене на стъкло. Според мен шумът дойде от горния етаж, но не съм сигурна.
	Пазачите се спогледаха.
	— Ще проверим — каза първият.
	Другият обаче бе по-малко отстъпчив.
	— Може ли да ви запитам какво имате в джоба си?
	— Някои документи.
	— Това е очевидно. Може ли да ги видя?
	Джийни нямаше намерение да ги дава на когото и да било — бяха много ценни. Действайки по вътрешно вдъхновение, тя се престори, че е готова да ги даде, но в последния момент променя решението си.
	— Готово — каза тя и ги извади. После ги сгъна още веднъж и ги сложи обратно в джоба си. — Обаче като си помисля… не, не можете. Лични са.
	— Настоявам. Учили са ни, че документите са най-важното нещо в подобно учреждение.
	— Опасявам се, че не мога да ви дам да четете личната ми кореспонденция само заради това, че в сградата се е задействала алармената инсталация.
	— В такъв случай трябва да ви помоля да дойдете в кабинета на охраната и да говорите с шефа ми.
	— Добре — каза тя. — Чакам ви отвън.
	Бързо мина през вратата и заслиза по стълбите с отмалели крака.
	Пазачите се втурнаха подире й:
	— Чакайте!
	Джийни им позволи да я настигнат в коридора на приземния стаж. Единият от тях я хвана за лакътя, докато другият отвори вратата. Тримата излязоха навън.
	— Не е необходимо да ме държите — каза злъчно тя.
	— Все пак предпочитам да ви държа — отвърна пазачът, задъхан от тичането.
	Вече я бяха хващали така. Тя сграбчи китката на пазача и стисна силно. Мъжът изохка и я пусна.
	Джийни хукна.
	— Хей! Кучка такава! Стой! — Пазачите се спуснаха подир нея.
	Нямаха обаче никакъв шанс. Тя бе двайсет и пет години по-млада от тях и бе във форма като състезателен кон. Страхът постепенно я напусна, докато се отдалечаваше. Бягаше като вятър и се смееше. Те потичаха още малко, после се отказаха. Джийни погледна назад и ги видя — и двамата превити надве и запъхтени.
	Не спря да бяга чак до паркинга. Баща й я чакаше до колата. Тя я отключи и със свирещи гуми и загасени фарове мерцедесът излетя от паркинга.
	— Съжалявам. Джийни — проговори баща й. — Мислех, че като не мога да го направя за себе си, поне ще мога да го направя за теб. Но май няма смисъл. Изгубил съм си самообладанието. Повече няма да мога да крада.
	— Това е добра новина! — засмя се тя. — А аз получих, каквото търсех.
	— Иска ми се да съм ти по-добър баща. Но май вече е твърде късно тепърва да започвам.
	Тя излезе от университетския комплекс, сви по улицата и запали фаровете.
	— Не е късно, тате. Наистина не е късно.
	— Може би. Не знам. Във всеки случай опитах се, нали?
	— Опита се и успя! Вкара ме вътре! Сама никога нямаше да мога да го направя.
	— Да, май си права.
	Тя бързо стигна до дома, нямайки търпение да провери телефонните номера от разпечатката. Ако данните бяха остарели, имаше проблем. Освен това искаше да чуе гласа на Уейн Статнър.
	Още от вратата се стрелна към телефона и набра номера.
	Отвърна мъжки глас:
	— Ало?
	От една дума обаче нищо не можеше да се разбере.
	— Мога ли да говоря с Уейн Статнър, моля? — попита спокойно тя.
	— Да, Уейн е на телефона, с кого разговарям?
	Гласът бе точно като на Стив. _Кучи син такъв, защо ми скъса чорапогащника?_
	— Господин Статнър, работя в отдела за проучване на пазара към една фирма и избрахме вас, за да ви предложим специална оферта…
	— Върви на майната си и пукни! — прекъсна я Уейн и затвори.
	— Това е той — каза Джийни на баща си. — Дори звучи точно като Стив, само че Стив е по-учтив.
	Накратко бе обяснила на баща си как стоят нещата. В общи линии той бе схванал за какво става въпрос, въпреки че го намираше за малко невероятно.
	— Какво ще правиш сега?
	— Ще се обадя на ченгетата.
	Тя набра отдел „Сексуални престъпления“ и помоли да я свържат със сержант Делауеър.
	Баща й поклати глава смаяно.
	— Трудно ми е да си го представя. Да работя заедно с полицията! Надявам се този сержант да е различен от всички други полицаи, които съм срещал.
	— Тя май наистина е.
	Не очакваше да намери Миш на работа — беше девет часът. Щеше да помоли да й предадат спешно съобщение. За късмет обаче Миш бе все още на работа.
	— Мъча се да насмогна с бумагите — обясни й тя. — Какво има?
	— Стив Логън и Денис Пинкър не са само двама близнаци.
	— Но аз мислех…
	— Те са трима близнаци.
	Последва дълга пауза. Когато Миш най-сетне проговори, гласът й звучеше предпазливо:
	— Как разбра?
	— Спомняш ли си, като ти обясних как съм намерила Стив и Денис? Дето ти казвах как съм търсила по зъбните данни за подобни двойки?
	— Да, спомням си…
	— Тази седмица сканирах файла на ФБР за еднакви пръстови отпечатъци. Програмата ми изкара Стив, Денис и трети човек като хора с подобни отпечатъци.
	— Как? Имат едни и същи пръстови отпечатъци?
	— Не точно едни и същи. Подобни. Но аз току-що се обадих на третия човек. Гласът му е точно като на Стив. Залагам си главата, че си приличат като две капки вода. Миш, трябва да ми повярваш.
	— Имаш ли адрес?
	— Да, в Ню Йорк.
	— Давай.
	— Но имам условие.
	Гласът на Миш се втвърди:
	— Джийни, това тук е полиция, затова дай ми веднага адреса.
	— Просто искам да задоволя любопитството си. Искам да го видя.
	— А не искаш ли да се озовеш в затвора, това би трябвало да се питаш! Ако не искаш, досега да си ми дала адреса.
	— Искам да отидем двете с теб. Утре.
	Отново пауза.
	— Трябва да те хвърля в килията за укриване на углавно престъпление.
	— Ще хванем първия полет за Ню Йорк утре рано сутринта.
	— Добре — неохотно се съгласи полицайката.


>	Събота

>>	43.

	В шест и трийсет сутринта двете хванаха полета на US Air за Ню Йорк.
	Джийни бе изпълнена с надежда. Това може би бе краят на кошмара за Стив. Снощи му бе позвънила, за да го информира за хода на събитията и той неимоверно се зарадва. Искаше да дойде до Ню Йорк с тях, но Джийни знаеше, че Миш няма да позволи. Затова обеща да му се обади веднага щом открие нещо ново.
	Миш излъчваше нещо като толерантен скептицизъм. Разказът на Джийни бе труден за вярване, но все пак трябваше да го провери.
	В списъка на Джийни не бе упоменато защо отпечатъците на Уейн Статнър са във ФБР, но Миш бе проверила предната нощ и разказа на Джийни историята, докато самолетът излиташе от международното летище „Балтимор — Вашингтон“. Преди четири години отчаяните родители на едно изчезнало четиринайсетгодишно момиче установили, че следите на дъщеря им се губят в апартамента на Статнър в Ню Йорк. Обвинили го в отвличане. Той отхвърлил обвиненията, заявявайки, че момичето не било принуждавано. Самото девойче твърдяло, че е влюбено в него. Тогава Уейн бил само на деветнадесет, затова в края на краищата не се стигнало до съд.
	Разказът навеждаше на мисълта, че Статнър изпитва нужда от доминиране над жените, но на Джийни й се струваше, че той не се вмества съвсем в портрета на изнасилвач. Обаче Миш й напомни, че тук строги правила няма.
	Джийни не бе разказала на Миш за човека, който я бе нападнал във Филаделфия. Знаеше, че Миш няма да приеме честната й дума за достатъчно доказателство, че това не е бил Стив. Миш щеше да пожелае да разпита Стив, а в момента на него само това му липсваше. Затова трябваше да си мълчи и за мъжа, който й се бе обадил вчера и бе заплашил живота й. Не бе казала на никого за това, дори и на Стив — не искаше да го безпокои.
	Джийни искаше да харесва Миш, но между двете досега винаги трептеше напрежение. Миш, като ченге, очакваше от хората да вършат това, което им каже, а Джийни мразеше подобно отношение. Опитвайки се да скъси дистанцията, Джийни я запита как така е станала ченге.
	— По-рано бях секретарка и получих работа във ФБР — отвърна тя. — Работих там десет години. Започнах да мисля, че мога да върша нещата по-добре от агента, към когото бях прикрепена. Затова подадох молба за полицейско обучение. Завърших академията, станах патрулен полицай, после пожелах да ме направят секретен сътрудник на отдел „Наркотици“. Доста страшничко беше, но доказах, че съм печено момиче.
	За миг Джийни се почувства отчуждена от компаньонката си. Самата тя попушваше от време на време малко тревичка и съжаляваше хората, които отиваха в затвора за такова нещо.
	— После се преместих в отдел „Малтретиране на малолетни“ — продължи Миш. — Не можах обаче да изкарам дълго там. И никой не може. Работата е много важна, но човешката психика си има граници. Там можеш да полудееш. Затова най-сетне се установих в „Сексуални престъпления“.
	— Не ми звучи като по-добро място.
	— Да, но поне жертвите са пълнолетни. И след две години ме направиха сержант и шеф на отдела.
	— Мисля, че всички следователи по случаи на изнасилване трябва да бъдат жени — каза Джийни.
	— Не съм много сигурна.
	Джийни бе изненадана.
	— Не смяташ ли, че жертвите биха говорили по-свободно пред жена?
	— По-възрастните жени може би — да речем, над седемдесетте.
	Джийни потрепери при мисълта, че крехка стара жена може да бъде изнасилена.
	— Но честно казано — продължи Миш, — повечето жертви са готови да разправят историята си и на уличен стълб.
	— Мъжете винаги мислят, че сами си го търсим.
	— Подаденото за изнасилване оплакване по някое време трябва да бъде подложено на съмнение, за да може процесът да е честен. И когато се стигне до това, жените могат да бъдат по-брутални от мъжете, особено пък към друга жена.
	На Джийни й бе трудно да повярва. Запита се дали Миш просто не защитава колегите си пред един външен човек.
	Когато изчерпаха всички теми за разговор, Джийни млъкна и се замисли какво ли й готви бъдещето. Не можеше да свикне с мисълта, че повече няма да работи като учен до края на живота си. В мечтите си се виждаше известна възрастна лама с побелели коси, свадлива, но световноизвестна с трудовете си. А на студентите щяха да казват: _Човешката психика на криминално поведение не ни бе никак ясна до публикуването на революционния труд на Джийн Ферами през 2000-та година._ Това обаче нямаше да стане. Трябваше да си измисли друга мечта.
	Кацнаха на „Ла Гуардия“ в осем часа и хванаха едно очукано жълто такси, което, дрънчейки и скърцайки, ги откара до града. Джийни обаче щеше да се чувства неудобно даже и в кадилак — след няколко минути щеше да види човека, нападнал я в собствената й кола, и усещаше как хладни тръпки лазят по тялото й.
	Оказа се, че адресът на Уейн Статнър се намира в голям блок в центъра на града, малко по на юг от Хюстън Стрийт. Беше слънчево съботно утро и по масите на тротоара вече бяха насядали хора, пиещи сутрешното си кафе.
	Очакваше ги детектив от Първо районно полицейско управление. Той паркира тъмния си форд ескорт с охлузена задна врата пред блока, излезе от колата, стисна набързо ръцете им и навъсено се представи като Хърб Рийц. Джийни се досети, че да върви подир задниците на детективи, дошли някъде от майната си, не му е никак по вкуса.
	Миш каза:
	— Много се радваме, че дойдохте да ни помогнете, и то в събота сутринта. — Усмихна му се топло и подкупващо.
	— Няма проблеми. — Той поомекна малко.
	— Когато и да ви дотрябва помощ в Балтимор, моля ви, обадете се лично ма мен.
	— С удоволствие.
	Джийни искаше да извика: _За бога, хайде да се хващаме на работа!_
	Влязоха в сградата и с бавния товарен асансьор запълзяха към най-горния етаж.
	— По един апартамент на всеки етаж — каза Хърб. — Заподозреният е доста богат. Какво е направил?
	— Изнасилване — отвърна Миш.
	Асансьорът спря. Вратата се отвори точно срещу вратата на апартамента, така че не можеха да излязат от асансьора, докато домакинът не се появи. Миш натисна звънеца. Последва дълга тишина. Хърб държеше вратите на асансьора отворени. Джийни се молеше Уейн да не е излязъл извън града за уикенда — не би могла да понесе такова разочарование. Миш отново позвъни — този път по-продължително.
	Най-сетне отвътре се чу глас:
	— Кой е, по дяволите?
	Това беше той. Гласът накара Джийни да настръхне от ужас.
	Хърб отвърна:
	— Полицията, ето кой, по дяволите, звъни. А сега отворете вратата.
	Тонът се промени.
	— Моля, прилепете личната си карта към стъкления панел пред вас.
	Хърб показа личната си карта на панела.
	— Добре, само секунда.
	Ето това е, каза си Джийни, сега ще го видя.
	Вратата бе отворена от рошав и бос млад мъж, облечен в избелял халат за баня.
	Джийни се втренчи в него. И за миг се почувства объркана.
	Бе точен двойник на Стивън… само че беше с черна коса.
	— Уейн Статнър? — попита строго Хърб.
	— Да.
	Сигурно я е боядисал вчера или в четвъртък вечерта — помисли си тя.
	— Аз съм детектив Хърб Рийц от Първо районно управление.
	— Винаги помагам с удоволствие на полицията, Хърб — каза Уейн. Той хвърли поглед на Миш и Джийни. В него Джийни не можа да улови трепването, което се получаваше, щом човек познае някого. — Няма ли да влезете?
	Всички влязоха. Антрето бе боядисано в черно, открояваха се три червени врати. В ъгъла беше изправен човешки скелет като онези, използвани в медицинските училища, но на този устата му бе превързана с червено шалче и на костеливите му китки се мъдреха чифт полицейски белезници.
	Уейн отвори една от червените врати и ги въведе в огромна мансарда с висок таван. Пред прозорците бяха дръпнати черни кадифени завеси и стаята се осветяваше от ниско разположени лампи. На едната стена бе окачено нацистко знаме. От Стойката за чадъри в единия ъгъл стърчаха дръжките на най-различни по калибър и предназначение камшици. На триножника в средата на стаята бе закрепена рисувана с маслени бои картина на разпятие. Когато Джийни погледна по-отблизо, видя, че голата фигура на кръста не е на Христос, а на пищна жена с дълга руса коса. Тя потрепери от отвращение.
	Това беше домът на садист — по-очевидно не би могло да бъде дори ако бе поставил табела.
	Хърб учудено се оглеждаше.
	— С какво си вадите хляба, господин Статнър?
	— Притежавам два нощни клуба тук, в Ню Йорк. Откровено казано, именно затова с удоволствие сътруднича на полицията. Ръцете ми трябва да бъдат безупречно чисти, за да мога да въртя бизнеса си.
	Хърб щракна с пръсти:
	— Разбира се, Уейн Статнър. Четох за вас в списание _Ню Йорк. Младите милионери от Манхатън._ Трябваше да ви позная по името.
	— Не бихте ли седнали?
	Джийни понечи да седне, но изведнъж видя, че това е електрически стол — от ония, които се използваха за екзекуции. Тя се сепна, смръщи се и си избра друго място.
	— Това е сержант Мишел Делауеър от Градската полиция в Балтимор — продължи Хърб.
	— Балтимор? — повтори Уейн изненадано. Джийни внимателно го гледаше в лицето, за да открие признаци на страх, но той явно бе добър актьор. — Нима в Балтимор има престъпност?
	— Косата ви е боядисана, нали? — попита небрежно Джийни.
	Миш я стрелна с неприязнен поглед — от Джийни се очакваше само да гледа, но не и да разпитва заподозрения.
	Обаче Уейн като че ли нямаше нищо против да й отговори.
	— Наблюдателна сте — рече иронично той.
	Права бях, помисли си Джийни зарадвано. Това е той! Тя погледна ръцете му и си ги спомни как късаха дрехите й. Получи си го най-сетне, копеле такова, изруга наум тя.
	— Кога си я боядисахте? — попита отново тя.
	— Когато бях на петнайсет години.
	_Лъжец_, скръцна със зъби Джийни.
	— Черното е било винаги на мода, откакто се помня.
	_Косата ти е била руса в четвъртък, когато пъхна мръсните си лапи под полата ми, и в събота, когато изнасили приятелката ми Лайза в спортната зала на УДФ._
	Но защо лъжеше? Знае ли, че се търси русокос заподозрян?
	— За какво става въпрос? — попита спокойно той. — Да не би косата ми да е ключ към загадката? Обичам загадките.
	— Няма да ви губим времето — каза рязко Миш. — Бихме искали да знаем къде сте били миналата неделя в осем часа вечерта.
	Джийни се запита дали има алиби. Толкова му беше лесно да каже, че се е заиграл на карти с някакви типове, на които е платил, за да го подкрепят, или е бил в леглото с някоя патка, която с удоволствие ще лъжесвидетелства в негова полза, отново срещу добро заплащане.
	Но той я изненада.
	— Е, това е лесен въпрос. Бях в Калифорния.
	— Може ли някой да потвърди това?
	Той се засмя.
	— Около сто милиона души сигурно.
	Джийни започна да усеща, че работата върви на зле. Не би могъл да има истинско алиби. Той просто _беше_ изнасилвачът.
	Миш продължи с въпросите:
	— Какво искате да кажете?
	— Бях на раздаването на наградите „Еми“.
	Джийни си спомни, че даваха по телевизията раздаването на наградите „Еми“ същата онази вечер, когато бе в болничната стая на Лайза. Как така Уейн се е оказал на церемонията? Той даже не би могъл да отиде до летището за времето, за което Джийни откара Лайза до болницата.
	— Разбира се, никаква награда не съм спечелил — добави той. — Не съм в този бизнес. Но Салайна Джоунс спечели, а тя ми е стара приятелка.
	Той хвърли поглед към триножника и Джийни разбра, че картината изобразява същата актриса, играеща Бейби, дъщерята на навъсения Брайън в ресторантския сериал _Многото готвачи_. Сигурно му е позирала.
	Уейн продължи:
	— Салайна спечели наградата за най-добра женска роля в комедия и аз я целунах по двете бузи, когато слезе от сцената с трофея в ръка. Това бе прекрасен момент, уловен от телевизионните камери и моментално излъчен по цял свят. Записах си го на видеото. Освен това в таз седмичния _Пийпъл_ има и снимка.
	Посочи към списанието, захвърлено на килима.
	Със свито сърце Джийни го вдигна. На снимката ясно се виждаше Уейн, изглеждащ невероятно добре в смокинга си, как целува Салайна, стиснала статуетката „Еми“.
	Косата му бе черна.
	Под снимката пишеше: _Уейн Статнър, импресарио от Ню Йорк, поздравява старата си приятелка Салайна Джоунс за наградата й „Еми“ за най-добра женска роля в комедията „Многото готвачи“ в Холивуд в неделя вечерта._
	Това ако не бе непоклатимо като скала алиби, здраве му кажи.
	Но как е възможно?
	— Е, господин Статнър — започна Миш, — не бихме желали да ви губим повече времето.
	— А какво мислехте, че съм направил?
	— Разследваме един случай на изнасилване, станал в Балтимор в неделя вечерта.
	— Не съм бил аз — каза Уейн.
	Миш хвърли поглед към разпятието и той проследи погледа й.
	— Всичките ми жертви са доброволки. — Той й отправи дълъг, многозначителен поглед.
	Тя се изчерви и извърна глава.
	Джийни почувства как я връхлита страхотно отчаяние. Всичките й надежди се изпариха. Но мозъкът й още работеше и докато ставаха да си тръгват, тя каза:
	— Мога ли да ви попитам още нещо?
	— Разбира се — отвърна Уейн с вечната си готовност да помогне.
	— Имате ли братя или сестри?
	— Единствено дете съм.
	— Когато сте се родили, баща ви е служил в армията, права ли съм?
	— Да, бил е инструктор на хеликоптерни пилоти във Форт Браг. Откъде сте научили за това?
	— А случайно да знаете дали майка ви е имала трудности в зачеването?
	— Доста странен въпрос за полицай!
	— Доктор Ферами е учен от университета „Джоунс Фолс“. Научноизследователската й работа е тясно свързана със случая, по който работя.
	Джийни продължи:
	— Майка ви споменавала ли е нещо за това дали се е лекувала от безплодие?
	— Не и на мен.
	— Имате ли нещо против да я попитам?
	— Тя е мъртва.
	— Съжалявам за това. А какво ще кажете за баща ви?
	Той сви рамене.
	— Можете да му се обадите.
	— Благодаря.
	— Той живее в Маями. Ще ви дам телефона.
	Джийни му подаде химикалка. Той надраска номера на една от страниците на _Пийпъл_, после откъсна ъгълчето и й го подаде.
	Тръгнаха към вратата.
	— Благодаря за съдействието, господин Статнър — каза Хърб.
	— Винаги съм на вашите услуги.
	Докато слизаха надолу с асансьора, Джийни каза с недоверчив глас:
	— Вярваш ли на алибито му?
	— Ще го проверя — отвърна Миш. — Но ми звучи стабилно.
	Джийни поклати глава.
	— Не мога да повярвам, че е невинен!
	— Виновен е, и още как, скъпа, но не за това престъпление.


>>	44.

	Стив стоеше до телефона в голямата кухня в дома на родителите си в Джорджтаун. Гледаше как майка му прави руло и чакаше Джийни да се обади. Питаше се дали наистина Уейн Статнър му е двойник; дали Джийни и сержант Делауеър ще го намерят на нюйоркския му адрес; дали Уейн ще си признае, че е изнасилил Лайза Хокстън…
	Майка му кълцаше лук. Бе смаяна и зашеметена, когато за първи път й казаха какво й е било сторено в клиниката „Авънтайн“ през 1972 година. Не бе повярвала на това, но го бе приела като възможен вариант, когато говориха с адвоката. Снощи Стив бе останал до късно с родителите си и тримата дълго обсъждаха странната история. Майка му тогава се бе ядосала — мисълта, че докторите са експериментирали върху пациенти без тяхното съгласие, направо я влудяваше. В своите статии тя непрекъснато пишеше, че жените трябва сами да решават какво да правят с телата си.
	За негова изненада, баща му беше по-спокоен. Стив бе очаквал по-рязка реакция за цялата тази объркана история. Но мъжът бе неуморно рационален, прехвърляйки неспирно логиката на разсъжденията на Джийни, търсейки други възможни обяснения за тримата близнаци, заключавайки накрая, че вероятно тя е права. Все пак спокойната му реакция бе част от неговия принцип. Не е задължително да се разбира какви са чувствата му. В момента бе навън, поливаше спокойно една от цветните лехи, но отвътре можеше и да кипи.
	Майка му започна да запържва лука и миризмата изпълни устата на Стив със слюнки.
	— Руло с картофено пюре и кетчуп — каза тя. — Едно от най-великите блюда. — Усмихна се. — Когато беше на пет годинки, искаше да ти го готвя всеки ден.
	— Помня. В онази малка кухня в Хувър Тауър. Спомням си как се изнесохме оттам и колко странно се чувствах да живея в къща вместо в апартамент.
	— Това беше по времето, когато започнах да вадя пари от първата си книга. _Какво да направим. Когато не можем да забременеем._ — Тя въздъхна. — Ако истината за забременяването ми излезе наяве, тази книга ще изглежда доста глупаво.
	— Надявам се, че хората, които са си я купили, няма да си поискат парите обратно.
	Тя сложи каймата в тигана заедно с лука и избърса ръцете си.
	— Мислих си за това цяла нощ и знаеш ли до какъв извод стигнах? Доволна съм, че са сторили така с мен в клиниката „Авънтайн“.
	— Защо? Снощи бе направо полудяла.
	— И в известен смисъл все още съм, задето са ме използвали като морско свинче. Но осъзнах едно нещо — ако не бяха експериментирали върху мен, тогава нямаше да имам теб. Всичко останало е на втори план.
	— И нямаш нищо против това, че не съм наистина твой?
	Тя обви врата му с ръце.
	— Ти си мой, Стив. Нищо не може да промени този факт.
	Телефонът иззвъня и Стив подскочи.
	— Ало?
	— Джийни се обажда.
	— Какво стана? — Стив затаи дъх. — Намерихте ли го?
	— Да, и ти е двойник, като изключим това, че си боядисва косата черна.
	— Божичко… _наистина_ сме трима.
	— Да. Майката на Уейн е мъртва, но току-що говорих с баща му във Флорида и той потвърди, че жена му е минала курс на лечение в „Авънтайн“.
	Новините бяха добри, но гласът й звучеше обезсърчено. Радостта на Стив помръкна.
	— Май не се радваш много.
	— Той има алиби за неделя вечерта.
	— По дяволите! — Надеждите му отново отлетяха. — Как може? Какво е алибито му?
	— Непробиваемо. Бил е на церемонията по раздаването на наградите „Еми“ в Лос Анджелис. Има и снимки.
	— Да не би да е в кинобизнеса?
	— Собственик е на нощни клубове. Малка знаменитост.
	Стив разбра защо е толкова унила. Откриването на Уейн бе огромен успех, но не се придвижиха и крачка напред. Почувства се колкото заинтригуван от мистерията, толкова и обезсърчен.
	— В такъв случай кой е изнасилил Лайза?
	— Спомняш ли си какво казва Шерлок Холмс? „Когато елиминираш невъзможното, това, което остава — независимо колко невероятно ти изглежда, трябва да е истината.“ Или май Еркюл Поаро го казваше.
	Сърцето му се вледени. Да не би да мисли, че _той_ е изнасилил Лайза?
	— И каква е истината?
	— Четирима сте.
	— _Четирима_ близнаци… Джийни, не ти ли се струва, че прекаляваш?
	— Не точно близнаци. Не мога да повярвам, че този ембрион се е разделил на четири _случайно_. Вероятно е сторено нарочно, като част от експеримента.
	— А възможно ли е?
	— Сега да. Чувал си за клониране. През седемдесетте това е било само някаква мъглява идея. Обаче, изглежда, „Дженетико“ е била години напред в изследванията си в сравнение с останалите. Те са работили под пълен секрет и заради това са можели да експериментират върху хора.
	— Искаш да кажеш, че съм клонинг?
	— Друго обяснение няма. Съжалявам, Стив. Непрекъснато те смазвам с новините си. Добре че имаш чудесни родители.
	— Така е. А какъв е този Уейн?
	— Тръпки те побиват от него. Има една картина, на която е нарисувал Салайна Джоунс, разпъната гола на кръст. Нямах търпение да се махна от апартамента му.
	Стив замълча. _Единият от моите клонинги е убиец, другият е садист, а хипотетичният четвърти — изнасилвач. Къде оставам аз?_
	Джийни отново се обади:
	— Хипотезата с клонирането обяснява защо имате различни рождени дати. Ембрионите са били пазени в лабораторията различен период от време, преди да се имплантират в утробата на поредната жена.
	_Защо това се случва с мен? Не можеше ли да се случи на някой друг?_
	— Викат полета ми. Трябва да тръгвам.
	— Искам да те видя. Ще дойда до Балтимор.
	— Добре, чао.
	Стив затвори.
	— Разбра ли каква е работата? — попита той майка си.
	— Да. Той изглежда точно като теб, но има алиби, затова тя мисли, че сте четирима и че сте клонинги.
	— Ако сме клонинги, аз трябва да съм точно като тях.
	— Не, ти си различен, защото си мой.
	— Но не съм. — Видя болката, свила чертите на майчиното лице, но него също го болеше. — Аз съм дете на двама съвършено чужди хора, подбрани от учените, работещи за „Дженетико“. Това е целият ми род.
	— Ти трябва да си различен от другите, ти се _държиш_ различно.
	— Да, обаче това доказва ли, че природата ми е различна от тяхната? Или просто доказва, че съм се научил да я крия като опитомено животно? Ти ли си ме направила такъв? Или „Дженетико“?
	— Не знам, синко — отвърна майка му. — Просто не знам.


>>	45.

	Джийни взе душ и изми косата си, после внимателно се гримира. Реши да не си слага червило и руж. Облече лилав пуловер е V-образна яка и стегнат клин, без бельо. На носа си сложи любимата си обичка — малко сапфирче в сребърна обковка. Погледна се в огледалото — приличаше на изпечена прелъстителка.
	— Хайде на черква, млада госпожице — каза тя на глас.
	После смигна дяволито на отражението си и отиде в хола.
	Баща й пак го нямаше. Предпочиташе да стои при Пати, където имаше трима внука, с които да се занимава. Пати бе дошла да го вземе, докато Джийни бе в Ню Йорк.
	Нямаше какво да прави, освен да чака Стив. Опита се да не мисли за неприятностите, преживени през този ден. Достатъчно й бяха. Усети глад — цял ден бе изкарала на кафета. Запита се дали да хапне веднага, или да го изчака да дойде. Усмихна се, като се сети как изяде осем канелени кифлички на закуска. Та това бе едва вчера! Струваше й се, че бе минала цяла седмица оттогава.
	Но в хладилника нямаше нищо за ядене. Щеше да бъде ужасно, ако дойдеше гладен, а тя да не може да го нахрани. Бързо нахлузи първите попаднали й подръка ботушки и хукна навън. Спря колата пред 7-Илевън*, на ъгъла на Фолс Роуд и 36-а улица, купи яйца, канадски бекон, мляко, един хляб, готова салата, бира, сладолед и още четири пакетчета замразени канелени кифлички.
	[* 7-единайсет — верига супери в САЩ, работещи нонстоп от седем сутринта до единайсет вечерта. — Б.пр.]
	Докато чакаше на опашка пред касата, й дойде наум, че той може да пристигне, докато я няма. А ако веднага си тръгне! Изхвърча от магазина с пълни ръце и кара до вкъщи като луда, представяйки си как той я чака с нетърпение на прага.
	Пред вратата й обаче нямаше никой, а ръждясалият му датсун също не се виждаше. Тя влезе вътре и започна да прибира храната в хладилника. Извади яйцата от картона, разопакова шестте кутии бира, после затвори хладилника, зареди кафеварката и отново остана без работа.
	Осъзна, че се държи някак си нехарактерно за нея. По-рано никога не се бе притеснявала дали мъжът, когото очаква, няма да бъде гладен. Обичайният й възглед по този въпрос, дори и с Уил Темпъл, бе, че ако е гладен, може да си направи нещо, а ако хладилникът е празен, ще отиде до магазина, а ако магазинът е затворен, ще му се наложи да пошофира малко по-далеч и това е всичко. А сега като че ли изведнъж бе обхваната от желание да домакинства. Стив й действаше много по-силно от останалите мъже, въпреки че го познаваше само от няколко дни…
	Звънецът на вратата проехтя като сирена.
	Джийни подскочи и с разтуптяно сърце вдигна домофона:
	— Да?
	— Джийни? Стив е.
	Тя натисна бутона, който отключваше вратата. За миг остана на мястото си, чувствайки се глупаво. Държеше се като някое тийнейджърче! Гледаше как Стив се качва по стълбите, облечен в сива тениска и дънки. По лицето му се четяха болката и разочарованието от последните двайсет и четири часа. Тя обви ръце около врата му и го притисна към себе си. Силното му тяло сякаш бе напрегнато.
	Джийни го въведе в хола. Той седна на дивана и тя включи кафеварката. Чувстваше го невероятно близък. Не бяха правили обичайните неща — срещи, излизания по ресторанти или ходене на кино — всичко онова, с което Джийни обикновено си служеше, за да опознае един мъж. Вместо това обаче бяха водили заедно борба, мъчеха са да разгадават загадки и бяха преследвани от полуявни врагове. Това ги бе сприятелило много бързо.
	— Искаш ли малко кафе?
	Той поклати глава.
	— Повече ми се иска да се държим за ръцете.
	Тя седна до него на дивана и взе ръката му в своята. Стив се наведе към нея. Джийни вдигна лице и той я целуна по устните. Това беше първата им истинска целувка. Тя стисна ръката му силно и леко полуотвори устни. Вкусът в устата му й припомни, кой знае защо, мириса на дима от лагерните огньове. Той докосна гърдите й през меката вълна на пуловера й — огромните му длани бяха невероятно нежни. Джийни отвърна със същото, търкайки с длан гърдите му.
	Работата ставаше много сериозна, и то с главоломна бързина.
	Той се отдръпна и я погледна. Втренчи поглед в лицето й, сякаш искаше да запечата чертите му в паметта си. С връхчето на пръстите я докосна по веждите, по скулите, по носа, по устните — така нежно, сякаш се боеше да не счупи нещо. После поклати глава, като че ли не вярваше на това, което се случва.
	В погледа му тя прочете дълбок копнеж. Този мъж я желаеше с цялото си същество. Това я възбуди. Страстта й избухна като внезапен порив на южния вятър — горещ и буреносен. Усети, като че ли нещо се топи между краката й — чувство, което не бе изпитала от година и половина. Искаше й се да усети всичко наведнъж — неговото тяло върху своето, езика му в устата си, а ръцете му — навсякъде.
	Тя плъзна длан зад врата му, придърпа лицето му и отново го целуна — този път с широко отворена уста. После се отпусна на дивана, докато той нежно легна върху нея — усещаше тежестта му върху гърдите си. Насили се и го отблъсна, произнасяйки задъхано само една дума:
	— Спалнята.
	Измъкна се и влезе в спалнята преди него. Съблече пуловера и го захвърли на пода. Стив затвори вратата зад себе си с пета. Виждайки я, че се съблича, с бързо движение и той свали тениската си.
	_Те всички правят така_ — помисли си тя. — _Всички затварят вратата с пета._
	Стив изрита обувките си, разкопча колана и свали дънките си. Тялото му бе съвършено — широки рамене, мускулести гърди и тесни бедра, полускрити от шортите.
	_Но кой от тях беше той?_
	Тръгна към нея и тя отстъпи две крачки.
	_Гласът по телефона бе казал: Той пак може да те посети._
	Стив смръщи учудено вежди.
	— Какво има?
	Тя изведнъж се изплаши.
	— Не мога да го направя — отрони се от устата й.
	Той пое дълбоко дъх и шумно въздъхна.
	Джийни кръстоса ръце, мъчейки се да прикрие гърдите си.
	— Не знам кой си.
	В погледа му просветна разбиране.
	— Боже господи! — Той седна тежко на дивана с гръб към нея и едрите му рамене се отпуснаха обезсърчено. Но можеше да се преструва. — Мислиш, че съм онзи, който те е нападнал във Филаделфия ли?
	— И тогава си мислех, че той е Стив.
	— Но защо му е притрябвало да се преструва, че съм аз?
	— Няма значение.
	— Не би го направил просто за едно бързо чукане — каза той. — Двойниците ми имат особено чувство как да правят ударите си и в този случай то не се е проявило. Ако е искал да те чука, той щеше да извади нож, да разкъса дрехите ти или да подпали сградата, не е ли така?
	— Обадиха ми се анонимно по телефона — каза Джийни с треперещ глас. — Предупредиха ме: _Оня, с когото се видя във Филаделфия, трябваше да те убие. Обаче се поувлякъл малко и объркал нещата. Но може пак да те посети._ Ето защо трябва да си тръгнеш веднага.
	Тя грабна пуловера си от пода и бързо го навлече. Обаче това не я накара да се почувства в безопасност.
	В погледа му имаше съчувствие.
	— Бедната Джийни! — въздъхна той. — Копелетата здравата са те наплашили. Съжалявам.
	Изправи се и обу дънките си.
	Тя изведнъж почувства пълна увереност, че е сбъркала. Клонингът от Филаделфия, изнасилвачът, никога нямаше да стане и да обуе дънките си в такава ситуация. Щеше да я хвърли на леглото, да разкъса дрехите й и да я обладае със сила. Този човек обаче бе различен. Това беше Стив. Тя почувства почти непреодолимо желание да го грабне в прегръдките си и да се люби с него.
	— Стив…
	— Аз съм. — Той се усмихна.
	Но дали това не беше и целта на играта? След като спечели доверието й и си легнеха голи в леглото, нямаше ли той да се промени и да покаже истинската си природа? Онази природа, която го караше да извиква у жените страх и болка? Тя потрепери.
	— Май е по-добре да си ходиш — каза колебливо Джийни и отмести поглед.
	— Би могла да ме провериш — предложи Стив.
	— Добре. Къде за първи път се видяхме?
	— На тенискорта.
	Това бе правилният отговор.
	Но и двамата — и Стив, и похитителят — в този ден са били в УДФ.
	— Питай нещо друго.
	— Колко канелени кифлички изяде Стив в петък сутринта?
	Той се усмихна.
	— Осем. Срам ме е да си призная, но…
	Тя поклати глава отчаяно.
	— Този апартамент може да се подслушва. Те претърсиха кабинета ми, изтеглиха ми електронната поща, като нищо могат и да ни слушат сега. Не познавам Стив Логън добре, а това, което знам за него, и други може да го знаят.
	— Май си права — каза той, навличайки тениската си.
	После седна на леглото и се обу. Тя отиде в хола — не искаше да стои в спалнята и да го гледа как се облича. Дали това не бе ужасна грешка? Или най-добрият ход, който някога е правила? Усети неприятна болка между краката си — толкова силно й се бе искало да се люби със Стив. Но мисълта, че би могла да се окаже в леглото с някой като Уейн Статнър, я накара да се разтрепери от страх.
	Той влезе в хола напълно облечен. Джийни го погледна в очите, търсейки нещо в тях, някакъв знак, който да отхвърли съмненията й, но не го откри. _Не знам кой си, просто не знам и това е._
	Стив разгада мисълта й.
	— Няма смисъл, виждам. Доверието си е доверие, но когато си отиде, просто изчезва и точка. — Съжалението му ясно личеше. — Какъв гад, ей богу, какъв шибан гад!
	Гневът му я изплаши. Тя беше силна, но той бе по-силен от нея. Искаше й се да изчезне оттук по възможно най-бързия начин.
	Той усети нетърпението й.
	— Добре, тръгвам си — каза примирено и се запъти към вратата. — Разбираш, че _той_ няма да си тръгне, нали?
	Тя кимна.
	Стив каза това, което Джийни мислеше:
	— Но докато не се махна, не можеш да бъдеш сигурна. И ако си изляза и след това се върна веднага, това също не се брои. За да си напълно убедена, че това съм аз, трябва _наистина_ да си тръгна.
	— Да.
	Тя вече бе напълно сигурна, че това е Стив, но съмненията й щяха да се върнат, ако наистина не си отидеше.
	— Нека си измислим някаква тайна парола, за да си сигурна, че това съм аз. Довиждане. Няма да се опитвам да те целуна.
	Той заслиза по стълбите и й подвикна:
	— Обаждай се!
	Джийни стоя, замръзнала на място, докато не чу затръшването на входната врата.
	После прехапа устни. Доплака й се. Отиде в кухнята и си наля чаша кафе. Поднесе я към устните си, но чашата се изплъзна от пръстите й, падна на плочките и се счупи.
	— Мамка ти! — проплака тя.
	Краката й се подкосиха, тръшна се на дивана. Чувстваше се така, сякаш бе избегнала огромна опасност. Вече знаеше, че тази опасност е била въображаема, но въпреки това чувстваше дълбоко облекчение, че е отминала. Тялото й като че ли бе подпухнало от неудовлетворено желание. Тя се докосна между бедрата.
	— Скоро — прошепна. — Много скоро ще го направим.
	Помисли си как ще бъде следващия път, като се видят, как ще се притиска към него, как ще го целува, ще му шепне извинителни думички, как той с готовност ще й прости… Докато си представяше всичко това, докосвайки се лекичко с връхчетата на пръстите, по тялото й премина спазъм и тя се отпусна.
	После заспа.


>>	46.

	Чувството на дълбоко унижение не даваше мира на Берингтън.
	Непрекъснато нанасяше поражения на Джийни Ферами, но нито веднъж не почувства удовлетворение. Тя го бе принудила да се прокрадва като най-обикновен джебчия в кабинета й, за да претърси всичките й документи, мръснишки гадно да подхвърли историята на вестник, а сега — да я следи пред собствения й дом.
	Никога не би си и помислял, че ще му се наложи да върши такива неща — да стои в колата, забил поглед в нечий вход като някакъв посредствен частен детектив. Какво би си помислила майка му? Тя бе още жива — стройна, добре облечена възрастна дама на осемдесет и четири години — и живееше в едно малко градче в Мейн. Пишеше остроумни писма до местния вестник и изобщо нямаше намерение да се отказва от поста си на главен цветар аранжор в Епископалната църква. Щеше да се потресе от неудобство, ако разбереше докъде е изпаднал синът й.
	Дано не го види някой познат, боже опази! Внимаваше да не гледа към минувачите. За беда колата му обаче се набиваше в очи. Мислеше за нея като за дискретно елегантен автомобил, но по тази улица нямаше паркирани много сребристи линкълни. Застаряващи японски дребосъци и гледани с любов понтиак файърбърди — това бяха предпочитаните марки тук. Самият Берингтън също не бе от онзи тип хора, които се стопяват в тълпата. Известно време бе държал за камуфлаж картата на града, опряна на волана, но хората в този квартал се отнасяха дружелюбно и вече двама души бяха почукали на стъклото, за да го упътят.
	Сега нямаше представа какво се кани да прави Джийни. ФБР не можа да намери списъка в апартамента й. Берингтън трябваше да допусне най-лошото — списъкът я бе отвел до следващия клонинг. Ако това бе така, бедата нямаше да закъснее. На Берингтън, Джим и Престън им предстоеше да претърпят публично изобличение, порицание и крах.
	Именно Джим предложи на Берингтън да следи дома на доктор Ферами.
	— Трябва да знаем какви са намеренията й, кой влиза и кой излиза — бе казал Джим и Берингтън неохотно се бе съгласил с него.
	Бе дошъл тук рано сутринта и нищо не се бе случило до обяд, когато Джийни бе докарана до дома си от чернокожа жена, в която той разпозна детективката, разследваща случая с изнасилването. Спомни си я от краткия разговор, проведен с нея в понеделник. Намираше я за привлекателна дама. Даже успя да си спомни името й — сержант Делауеър.
	Обади се на Пруст от закусвалнята на ъгъла и той обеща да накара приятеля си от ФБР да се помъчи да разбере при кого са били. Берингтън си представи как техният човек казва: _Сержант Делауеър днес е посетила един заподозрян, държан от нас под наблюдение от съображения за сигурност, които не можем да посочим поради същата причина, но много би ни помогнало да знаем какво точно е правила тя тази сутрин и по какво дело работи._
	Час по-късно Джийни бе изхвръкнала от къщи, изглеждаща невероятно секси в лилавия си пуловер, но Берингтън не я бе проследил. Въпреки страховете си, не можа да се насили да извърши нещо толкова непристойно. Тя обаче се бе върнала след минути, понесла няколко кафяви плика с покупки. След това при нея дойде един от клонингите, вероятно Стив Логън.
	Но не се задържа дълго. Ако бях на мястото му, помисли си Берингтън, както беше облечена, щях да остана при нея цяла нощ, а и през неделята.
	Погледна часовника на колата за стотен път и реши отново да се обади на Джим. Може вече да е научил нещо от ФБР.
	Берингтън излезе от автомобила и тръгна към ъгъла. Миризмата на пържени картофи му напомни, че е гладен, но не можеше да яде хамбургери в пластмасови чинийки. Поръча си чаша чисто кафе и се приближи към телефона.
	— Ходили са в Ню Йорк — изпъшка отчаяно Джим.
	Точно от това се страхуваше Берингтън.
	— Уейн Статнър — каза той.
	— Точно така.
	— Мамка му! И какво са правили там?
	— Питали го къде е бил миналата неделя и други такива. Присъствал е на церемонията „Еми“. Показал им своя снимка в _Пийпъл_. Край на историята.
	— А нещо, което да ни подскаже какво ще прави Джийни по-нататък?
	— Нищо. Какво става при теб?
	— Виждам входната й врата оттук. Ходи да понапазарува малко, после Стив Логън дойде, но си тръгна веднага. Нищо особено. Може би вече не се сещат какво да правят.
	— А може би не. Знаем само, че твоят план с уволнението не я накара да млъкне.
	— Стига, Джим, не ми натяквай! Чакай малко… излиза.
	Бе се преоблякла — сега носеше бели джинси и светлосиня блуза без ръкави, открояваща силните й красиви ръце.
	— Проследи я — каза Джим.
	— Върви на майната си! Качва се в колата си.
	— Бери, трябва да разберем къде отива.
	— Не съм ченге, по дяволите!
	Едно малко момиченце, запътило се към тоалетната заедно с майка си, подхвърли:
	— Тоя чичко крещи, мамо.
	— Тихо, скъпа, тихо — наведе се към нея майка й.
	Берингтън сниши глас:
	— Тръгва.
	— Отивай и се качвай в шибаната си кола!
	— Майната ти, Джим!
	— Проследи я! — Джим затвори.
	Берингтън остави слушалката.
	Червеният мерцедес на Джийни мина покрай закусвалнята и пое на юг по Фолс Роуд.
	Берингтън се спусна към колата си.



>>	47.

	Джийни изучаващо оглеждаше бащата на Стив. Чарлз бе тъмнокос, с лека сянка от гъсто набола брада по бузите. Изражението му бе сурово, а маниерите — пестеливи и точни. Въпреки че бе събота и той се занимаваше с градината, бе облечен с прилежно изгладен тъмен панталон и снежнобяла риза с къс ръкав. В никакъв случай не можеше да се каже, че прилича на Стивън. Единственото нещо, което вероятно Стив бе взел от него, бе вкусът към по-консервативно облекло. Повечето от студентите на Джийни се обличаха с окъсани дънки и кожени якета, но момчето предпочиташе каки панталони и обикновени ризи.
	Стив още не се бе прибрал и Чарлз си помисли, че може би е наминал през училищната библиотека, за да прочете нещо по процесите за изнасилване. Майката на Стив си бе полегнала. Чарлз извади безалкохолно и двамата с Джийни седнаха на верандата в къщата им в Джорджтаун.
	Джийни се бе събудила с блестяща идея. Бе измислила начин как да се доберат до четвъртия клонинг, но й трябваше помощта на Чарлз. Ала не бе сигурна дали той ще се съгласи да направи това, което тя щеше да го помоли.
	— Може ли да се обръщам към вас на малко име? — попита я той. — Надявам се и вие да сторите същото.
	Пийнаха, после той продължи:
	— Джийни… за какво по-точно става въпрос?
	Тя остави чашата си на масата.
	— Мисля, че това е експеримент — отвърна тя. — Берингтън и Пруст са били в армията малко преди да основат „Дженетико“. Подозирам, че отначало фирмата е била създадена като прикритие за научноизследователска работа, поръчвана от военните.
	— През целия си съзнателен живот съм бил във войската и съм готов да повярвам на всякакви невероятни неща, случили се в армията. Но какъв интерес биха могли да имат военните към борбата с безплодието у жените?
	— Помислете за следното. Стив й неговите двойници са високи, силни, здрави и хубави. Освен това са много умни, въпреки че склонността им към насилие понякога им пречи в начинанията. Обаче резултатът от теста за интелигентност на Стив и Денис надхвърля далеч горната граница и подозирам, че и при другите двама е така — Уейн вече е милионер на двайсет и две години, а пък четвъртият се е показал поне дотолкова умен, че изобщо не е позволил да бъде засечен до този момент.
	— И това докъде те довежда?
	— Не знам… Питам се дали военните не се опитват да създадат съвършения войник.
	Това не бе нещо повече от подхвърлена случайно идея и Джийни я изрече с равнодушен глас, но тя наелектризира Чарлз.
	— Боже мой! — изпъшка стреснато той и по лицето му се изписа изражението на човек, сетил се внезапно за нещо много подобно. — Мисля, че си спомням…
	— Какво искаш да кажеш?
	— През седемдесетте в армията се носеше слух, че руснаците имали програма за създаване на хора. Правели съвършени войници, съвършени атлети, съвършени шахматисти, всякакви такива. Някои даже насърчаваха и ние да сторим същото. Други пък твърдяха, че вече сме го направили.
	— Значи това е! — Джийни усети, че най-сетне започва да проумява. — Подбрали са здрави, агресивни, интелигентни и русокоси мъж и жена, накарали са ги да дадат сперма и яйцеклетка и са създали ембрион. Но това, което наистина ги е интересувало, е било как да _дупликират_ съвършения войник, след като веднъж са го направили. Ключовият момент на експеримента е бил многократното деление на ембриона и имплантирането му в утробата на майката. И те са го постигнали! — Тя се намръщи замислено. — Питам се как ли са действали след това.
	— Мисля, че знам отговора — каза Чарлз. — Уотъргейт. Всички тия ненормални секрети бяха отменени след Уотъргейт.
	— Обаче „Дженетико“ се е легализирала като Мафията. И тъй като вече са разбрали как да правят бебета в епруветка, фирмата е била рентабилна. Печалбите са отивали за финансиране на изследвания в генното инженерство — нещо, което те са правили от самото си създаване и досега. Подозирам, че дори и моят проект най-вероятно с част от грандиозния им план. Създаването на съвършения американец — интелигентен, агресивен и рус. Господстваща раса. — Тя сви рамене. — Това е доста стара идея, но сега, с достиженията на съвременното генно инженерство, напълно осъществима.
	— Тогава защо ще продават фирмата? Няма причина.
	— А може би има — предположи Джийни замислено. — В продажбата вероятно са видели възможността да ускорят процеса. С парите Пруст ще финансира президентската си кампания. Ако стигнат до Белия дом, ще могат да продължат с изследванията си… и да ги приложат на практика.
	— Във _Вашингтон Пост_ днес пише за идеите на Пруст — рече мрачно Чарлз. — Не бих искал да живея в свят като неговия. Ако всички бяхме агресивни и послушни войници, кой ще пише поеми, кой ще свири блус и кой ще излиза на антивоенни походи?
	Джийни вдигна вежди. Видя й се странно да чува такива думи от стар военен.
	— Но бедата не е само в това — каза тя. — Фактът, че хората се раждат различни, си има причина. Еволюцията се извършва по метода на пробата и грешката. Не можеш да избегнеш грешките на природата, без да елиминираш и успехите й.
	Чарлз въздъхна:
	— И всичко това означава, че не съм баща на Стив.
	— Не говори така.
	Той отвори портфейла си и извади една снимка.
	— Трябва да ти кажа нещо, Джийни. Изобщо не ми е идвало наум за всичко това с клонирането, но винаги съм гледал Стив и съм се питал дали изобщо в него има нещо от мен.
	— Не го ли виждаш? — попита тя.
	— Прилика ли?
	— Не физическа прилика. Обаче Стив има дълбоко чувство за дълг. Нито един от другите клонинги пет пари не дава за дълга. Взел го е от теб!
	Мрачното изражение на Чарлз не напусна лицето му.
	— В него има и лоши неща. Знам го.
	Тя докосна ръката му.
	— Слушай, Стив е бил това, на което аз казвам диво дете — непослушен, импулсивен, безстрашен, кипящ от енергия… нали?
	— Точно такава е истината. — Чарлз се усмихна плахо.
	— Същите са били и Денис Пинкър, и Уейн Статнър. Почти невъзможно е да възпиташ такива деца правилно. Затова Денис е убиец, а Уейн — садист. _Но Стив не е като тях…_ и причината за това сте вие с майка му. Само най-търпеливите и най-решителни родители могат да възпитат такива деца и да ги направят нормални човешки същества. И Стив е точно такъв.
	— Дано да си права. — Чарлз отвори портфейла да прибере снимката, но Джийни го помоли да я види. Бе правена скоро. Стив бе облечен в синя риза и косата му бе малко по-дълга. Усмихваше се стеснително към обектива.
	— Нямам негова фотография — каза Джийни със съжаление, протегнала ръка да му върне снимката.
	— Тогава задръж я.
	— Не мога, та ти я носиш до сърцето си.
	— Имам десетки снимки на Стив. Ще си сложа друга в паспорта.
	— Благодаря, наистина ценя жеста.
	— Изглежда, си привързана към него.
	— Аз го обичам, Чарлз.
	— Така ли?
	Джийни кимна.
	— Когато си помисля, че може да го изпратят в затвора за това изнасилване, иска ми се да вляза там вместо него.
	Чарлз се усмихна мрачно:
	— И аз.
	— Това е любов, нали?
	— И още как.
	На Джийни й стана съвестно. Нямаше намерение да казва всичко това на бащата на Стив. Самата тя не го познаваше до този момент — просто бе разсъждавала на глас и чак сетне си бе дала сметка, че е истина.
	— А Стив как се отнася към теб? — попита бащата.
	Тя се усмихна:
	— Бих могла да се изразя и по-скромно…
	— Не се безпокой.
	— Луд е по мен.
	— Това не ме изненадва. Не само защото си хубава. Ти си и силна — това е очевидно. Той има нужда от силен човек до себе си, особено при тези нещастия, които се изсипаха на главата му.
	Джийни го погледна изпитателно. Време беше да го попита за най-важното.
	— Знаеш ли, би могъл да направиш нещо.
	— Казвай какво.
	Тя бе репетирала тази реч в колата си по целия път до Вашингтон.
	— Ако успея да сканирам още една база данни, може би ще намеря истинския похитител. Но след рекламата в _Ню Йорк Таймс_ никоя правителствена институция или застрахователна компания не би поела риска да работи с мен. Освен ако…
	— Какво?
	Джийни се наведе напред:
	— „Дженетико“ е експериментирала върху съпругите на военни, насочени към тях от военни болници. Ето защо мисля, че по-голямата част от клонингите са родени във военни болници.
	Той кимна разбиращо.
	— Бебетата трябва да имат медицински досиета, издадени в съответните военни болници преди двайсет и две години: Тези досиета може още да се пазят.
	— Сигурен съм, че се пазят. Военните никога нищо не изхвърлят.
	Надеждата вля сили на Джийни. Но имаше още един проблем.
	— След като са от толкова отдавна, сигурно са само на хартия. Възможно ли е да са ги прехвърлили на компютър?
	— Сигурен съм, че са го направили. Това е единственият начин да съхранят всичко.
	— Тогава е възможно! — прошепна Джийни, с усилие сдържайки възбудата си.
	Той се замисли.
	Тя го гледаше втренчено.
	— Чарлз, можеш ли да ми осигуриш достъп?
	— Обясни ми точно какво трябва да правиш.
	— Просто ще инсталирам програмата си в компютъра и ще й дам команда да сканира всички файлове.
	— Колко време ще отнеме това?
	— Няма начин да разберем. Зависи от обема на данните и от мощността на компютъра.
	— А това пречи ли на нормалната работа на компютъра? Някой може да дойде и да поиска някакви данни през това време.
	— Не пречи, но значително ще го забави.
	Той продължаваше да обмисля идеята й.
	— Ще го направиш ли? — попита Джийни нетърпеливо.
	— Ако ни хванат, това ще е краят на кариерата ми.
	— Да или не?
	— Да, по дяволите!


>>	48.

	Стив се развълнува, като видя Джийни, седнала на верандата с баща му. Разговаряха оживено, като че ли бяха стари приятели. Точно това искам, помисли си той, Джийни в живота си! Тогава ще мога да се оправя с всичко.
	Той прекоси моравата усмихнат й я целуна леко по устните:
	— Приличате ми на конспиратори.
	Джийни му обясни какво се канеха да предприемат и Стив отново се почувства обнадежден.
	— Но мен не ме бива с компютрите — призна бащата. — Ще ми трябва помощ, за да инсталирам програмата ти.
	— Ще дойда с теб.
	— Обзалагам се, че не си носиш паспорта.
	— Прав си.
	— Не мога да те вкарам в Информационния център без документ за самоличност.
	— Бих могла да отида до вкъщи и да си го взема.
	— Аз ще дойда с теб, татко — предложи с готовност Стив. — Ще си взема паспорта и съм сигурен, че мога да инсталирам програмата.
	Бащата погледна въпросително към Джийни.
	Тя се съгласи.
	— Работата е проста. Ако се появят някои проблеми, ще ми се обадите по телефона, за да ви упътя какво да правите.
	— Добре.
	Бащата влезе вътре и след малко се появи с телефона в ръка. Избра някакъв номер.
	— Дон, Чарли ти се обажда. Кой спечели на голфа? Знаех си, че можеш. Затова пък идната седмица аз ще те бия, внимавай. Слушай, искам да ми направиш една малко необичайна услуга. Трябва да проверя медицинското досие на сина си още от онова време… Да, има нещо рядко срещано, не е опасно, но все пак е сериозно и може да намеря нещо интересно в ранното му детство. Би ли могъл да ми уредиш пропуск за влизане в Информационния център?
	Последва дълга пауза. Стив не можеше да прочете нищо по лицето на баща си. Най-сетне баща му каза:
	— Благодаря ти, Дон. Високо ценя услугата ти.
	Стив замахва с юмрук във въздуха и тихичко извика:
	— Е, това е!
	Баща му постави пръст на устните си и продължи разговора по телефона:
	— Стив ще дойде с мен. Ще бъдем там след петнайсет-двайсет минути, ако нямаш нищо против… Благодаря ти още веднъж. Дон.
	Стив изтича до стаята си и се върна с паспорта.
	Джийни държеше дискетите с програмата в малка пластмасова кутийка, която подаде на Стив.
	— Слагаш отбелязаната с №1 дискета в компютъра и инструкциите се появяват на екрана.
	Той погледна баща си.
	— Готови ли сме?
	— Хайде да тръгваме.
	— Късмет! — пожела им Джийни.
	Двамата се качиха в линкълна и подкараха към Пентагона. Спряха на най-големия паркинг в света. В Близкия изток имаше _градове_, по-малки от този паркинг. Качиха се по стълбите до входа на втория етаж.
	Когато беше на тринайсет години, Стив бе идвал тук на посещение заедно с класа и един висок млад мъж с невероятно късо подстригана коса ги бе развел из етажите. Сградата се състоеше от пет концентрични пръстена, свързани помежду си с десет коридора като спиците на колело. Беше пет етажна и нямаше асансьори. Само за секунди бе изгубил чувството си за ориентация. Бе запомнил само, че в средата на вътрешния двор имаше постройка, наречена Ниво нула, където беше щандът за хотдог.
	Сега баща му го поведе покрай затворена бръснарница, покрай ресторант, минаха и покрай изход за метрото и накрая се спряха пред пункт за проверка. Стив показа паспорта си, записаха го в книгата за посетители и му дадоха пропуск, който трябваше да закачи отпред на ризата си.
	В съботната вечер имаше малко хора и коридорите бяха пусти, с изключение на няколко закъснели работника, повечето в униформи, и една-две голф колички, с които пренасяха обемисти предмети. Последния път, когато бе идвал тук, Стив се бе почувствал уверен и спокоен между тези монолитни стени — тук всичко бе направено така, за да пази хората. Сега обаче се усети различно. Някъде тук, из плетеницата коридори и пръстени, бяха забъркали някакъв заговор, в резултат на който се бяха появили той и неговите двойници. Това бюрократично гнездо съществуваше, за да крие истината, търсена от него. Мъжете и жените в безупречно поддържани военни униформи сега му бяха врагове.
	Минаха по един коридор, качиха се по стълба и крачейки по един от пръстените, стигнаха до втори пункт. Тук ги държаха по-дълго. Трябваше да въведат пълното име и адрес на Стив и да изчакат минутка-две, докато компютърът му разреши свободен достъп. За първи път в живота си усети странното чувство, че този пункт е направен специално за него и че той е онзи, когото търсеха. Почувства вина, като че ли криеше нещо, въпреки че не бе направил нищо лошо. Престъпниците сигурно през цялото време се чувстват така, помисли си той. И шпионите, и контрабандистите, и неверните съпрузи.
	Двамата с баща му продължиха, свърнаха няколко ъгъла и се изправиха пред двукрила врата. През стъклото й се виждаха десетина-петнайсет млади войници, насядали пред компютърни екрани — тракаха по клавиатурите или пъхаха хартия в скенерите. Пред вратата имаше охрана, която още веднъж провери паспорта на Стив, след това ги пусна да влязат.
	Подът бе покрит с мокет, прозорци нямаше, залата бе залята с мека светлина и в нея цареше спокойна атмосфера с едва доловим аромат на пречистен въздух. Дейността се ръководеше от полковник — белокос мъж с мустачки, като че ли нарисувани с молив. Не познаваше бащата на Стив, но ги очакваше. Тонът му бе отривист и той ги насочи към терминала, който щяха да използват — вероятно гледаше на посещението им като на неприятно задължение.
	Бащата се обърна към него:
	— Трябва да сканираме медицинските досиета на бебета, родени преди двайсет и две години.
	— Тези досиета не се пазят тук.
	Сърцето на Стив се сви. Не можеха да се оставят да бъдат победени с такава лекота.
	— А къде?
	— В Сейнт Луис.
	— Не може ли да получите достъп до тях оттук?
	— Трябва ви разрешение да използвате връзката, а вие нямате такова.
	— Не бях очаквал този проблем, полковник — каза бащата рязко. — Искате ли отново да се обадя на генерал Кронър? Може и да не ни благодари, че го безпокоим излишно в събота вечерта, но ще го направя, ако настоявате.
	Полковникът прецени тежестта на едно дребно нарушение на правилата срещу риска да обезпокоят генерала:
	— Мисля, че няма да бъде необходимо — рече той. — Линията не се използва — и без това този уикенд по някое време трябва да я изпробваме.
	— Благодаря ви.
	Полковникът повика една жена в лейтенантска униформа и я представи като Керълайн Гамбъл. Бе на около петдесет години, с наднормено тегло и корсет и с маниерите на директорка на училище.
	— Знаете ли, че тези досиета са под закрилата на Закона за запазване анонимността на гражданите, сър? — каза лейтенант Гамбъл.
	— Да, и имаме необходимото разрешение.
	Тя седна зад компютъра и пръстите й заподскачаха по клавиатурата. След малко попита:
	— Какъв вид търсене искате да проведем?
	— Имаме си наша програма за търсене?
	— Да, сър. Ще ми е по-лесно да ви я инсталирам.
	Стив подаде дискетите на жената.
	Докато инсталираше програмата, тя вдигна любопитен поглед към момчето.
	— Кой е написал тази програма?
	— Един учен от „Джоунс Фолс“.
	— Много умно направена — каза тя. — Никога не съм виждала подобно нещо. — Погледна към полковника, който надничаше зад нея. — А вие, сър?
	Той поклати глава.
	— Програмата е инсталирана. Да започвам ли търсенето?
	— Давайте.
	Лейтенант Гамбъл натисна _Enter_.


>>	49.

	Някакво шесто чувство накара Берингтън да последва черния линкълн марк VIII на полковник Логън, когато той излезе от алеята на къщата им в Джорджтаун. Не беше сигурен дали Джийни е в колата — отпред се виждаха само Стив и баща му, но автомобилът бе с две врати и отзад нищо не се забелязваше.
	Бе доволен, че има какво да прави. Комбинацията от бездействие и нарастваща тревога го уморяваше. Гърбът го болеше и краката му бяха изтръпнали. Искаше му се да се откаже и да си тръгне. Сега би могъл да седи в някой ресторант и да се наслаждава на бутилка вино, да си легне вкъщи и да си пусне диска с Деветата симфония на Малер или пък да съблича Пипа Харпендън. Обаче му дойде наум за продажбата и за това какво може да му донесе тя. Първо, пари — неговият дял бе шейсет милиона долара. След това идваше възможността от упражняване на власт — Джим Пруст щеше да влезе в Белия дом, а самият Берингтън щеше да стане министър на здравеопазването. И най-накрая, ако успееха, разбира се — нова и съвсем различна Америка, готова да навлезе в двайсет и първия век. Америка такава, каквато е била някога — силна, храбра и чиста. Затова стисна зъби и продължи с неприятното задължение да шпионира.
	Отначало му бе относително лесно да следва Логън из бавно пълзящото вашингтонско движение. Караше през две коли зад него, както бе виждал това да се прави по филмите. Елегантен автомобил е този марк VIII, помисли си лениво Берингтън. Може би трябваше да продаде своя линкълн таун кар. Седанът бе представителен, но бе на средна възраст — купето беше по-шик. Запита се за колко ли пари би могъл да продаде таун кара. После си спомни, че в понеделник следобед ще бъде богат и би могъл да си купи и ферари, ако искаше да изглежда по-шик.
	После този марк VIII мина през светофара пред тях и зави зад един ъгъл, светофарът светна червено, колата пред Берингтън спря и той загуби Логънови. Изруга и натисна клаксона, но нямаше смисъл. Еднообразието от проследяването му пречеше да се съсредоточи. Когато светна зелено, той със свирещи гуми зави зад ъгъла и натисна здраво газта.
	Няколко секунди по-късно видя черното купе да чака на един светофар и задиша по-спокойно.
	Заобиколиха Линкълн мемориал, после минаха Потомак по Арлингтънския мост. Да не отиваха към летището? След това колата им пое по булевард „Вашингтон“ и Берингтън разбра, че вероятно се отправят към Пентагона.
	Той се спусна подир тях по отбивката към огромния паркинг. Намери празно място в съседната редица коли, загаси двигателя и зачака. Стив и баща му се отправиха към сградата.
	Берингтън слезе и огледа колата им. Вътре нямаше никой. Джийни явно е останала у тях. Какво се канеха да правят бащата и синът?
	Той тръгна на двайсет-трийсет метра подире им. Това никак не му харесваше, страхуваше се много да не го забележат. Какво щеше да им каже, ако се изправи срещу тях? За него това би било непоносимо унизително.
	За щастие никой от тях не се обърна назад. Качиха се по стълбите и влязоха в сградата. Берингтън се спря и загледа отдалеч как ги проверяват, после те продължиха навътре, а той трябваше да се върне.
	Намери уличен телефон и позвъни на Джим Пруст.
	— Намирам се пред Пентагона. Проследих Джийни до къщата на Логънови, после тръгнах след Стив и баща му, които ме доведоха дотук. Безпокоя се, Джим.
	— Полковникът работи в Пентагона, нали?
	— Да.
	— Посещението му може да е съвсем невинно.
	— Но защо ще трябва да ходи в офиса си в събота вечерта, и то със сина си?
	— За да направят един покер в кабинета на генерала, доколкото си спомням военните си години.
	— Когато отиваш да играеш покер, не вземаш детето със себе си, независимо на колко години е.
	— А какво могат да открият в Пентагона, което да ни навреди?
	— Досиета.
	— Не — каза Джим. — Армията няма досиета за нашата дейност, сигурен съм в това.
	— Трябва да разберем какво правят. Можеш ли да проучиш по някакъв начин?
	— Сигурно. Ако нямам приятели в Пентагона, къде ще имам. Ще звънна тук-там. Обади ми се пак.
	Берингтън затвори и постоя малко така, вперил поглед пред себе си. Чувстваше се влудяващо безпомощен. Всичко, за което бе работил цял живот, висеше на косъм, а какво правеше той? Шпионираше като най-долен частен детектив. Но друго _нищо_ не би могъл да предприеме. Кипейки от безсилие, той се извърна и отиде в колата да чака.


>>	50.

	Стив тръпнеше от нетърпение. Ако идеята им успееше, щеше да стане ясно кой е изнасилил Лайза Хокстън, а това означаваше, че ще има възможност да докаже, че е невинен. Ами ако нещо се обърка? Търсенето можеше да не даде резултат, медицинските досиета можеха да са загубени или изтрити от информационните банки. Тия шибани машинки винаги даваха тъпи съобщения от рода: _Няма такъв файл. Недостиг на памет_ или _Грешка от общ характер_.
	Най-накрая обаче компютърът звънна. Стив извърна очи към екрана и видя, че сканирането е приключило. На екрана беше излязъл списък с имена, подредени по двойки, и адресите им. Програмата на Джийни бе свършила работа. Но дали клонингите бяха в този списък?
	Той потисна нетърпението си. Първо трябваше да направи копие на списъка.
	Намери кутия с нови дискети в едно чекмедже и сложи една в компютъра. После откопира списъка на дискетата, извади я и я пъхна в задния джоб на дънките си.
	Чак тогава започна да изучава имената на екрана.
	Не позна нито едно от тях. По-лесно щеше да му бъде да ги прегледа, отпечатани върху хартия. Той повика лейтенант Гамбъл.
	— Мога ли да разпечатам от компютъра?
	— Разбира се — отвърна му тя. — Свързан е с онзи лазерен принтер.
	Тя му показа как да стане. Стив се надвеси над принтера и с надежда загледа бавно излизащите листове. Очакваше да види собственото си име заедно с още трима — Денис Пинкър, Уейн Статнър и името на онзи четвъртия, който бе изнасилил Лайза Хокстън. Баща му надничаше през рамото му.
	Първата страница съдържаше само имена, групирани по двойки — нямаше групи по трима или четирима.
	Името _Стивън Логън_ се появи в края на втората страница. Баща му го видя едновременно с него.
	— Ето те къде си — каза той със зле прикрита възбуда.
	Но тук май бе станала някаква грешка. Програмата бе групирала твърде много имена. Заедно със _Стивън Логън, Денис Пинкър и Уейн Статнър_, бяха и _Хенри Ъруин Кинг, Пер Ериксън, Мъри Клод, Харви Джон Джоунс и Джордж Дасолт_. Радостната възбуда на Стив премина в униние.
	Бащата се намръщи.
	— Тия пък какви са?
	Стив преброи имената.
	— Осем души.
	— Осем? — прошепна баща му. — Осем!
	Тогава и Стив разбра.
	— „Дженетико“ са направили толкова — каза той. — Ние сме осем души.
	— Осем клонинга — произнесе смаяно баща му. — Какво, по дяволите, са изобретили тия хора?
	— Чудя се по какъв ли признак ги е търсила програмата — каза Стив и погледна последната страница, току-що излязла от принтера.
	Най-отдолу пишеше: _Обща характеристика — електрокардиограма._
	— Точно така, спомням си — обади се бащата. — Направиха ти електрокардиограма, когато беше на една седмица. Така и не разбрах защо.
	— На всички са ни направили. А еднояйчните близнаци имат почти еднакви сърца.
	— Още не мога да повярвам — поклати глава баща му. — На тоя свят има осем момчета, които изглеждат абсолютно еднакви.
	— Виж адресите — каза Стив. — Всички са от военни бази.
	— Повечето от хората няма да са на същите места. Програмата не, дава ли още някаква информация?
	— Не, за да не се нарушава анонимността на хората.
	— Тогава как ще ги намерим?
	— Питах Джийни, тя каза, че в университета имат всички телефонни указатели, качени на компактдиск. Ако това не помогне, търсят по шофьорски книжки, кредитни карти и някои други източници.
	— По дяволите анонимността! — каза баща му. — Ще изтегля пълните медицински досиета на тия хора и ще видя дали няма да открием нещо, което да ни подскаже как да ги намерим.
	— Допи ми се кафе — каза Стив. — Има ли нещо подобно тук?
	— В Информационния център напитки не се внасят. Компютрите полудяват, ако разлееш нещо върху тях. Зад ъгъла има малка зона за почивка с кафе и кола машина.
	— Ще се върна веднага.
	Той излезе от Информационния център, кимвайки на охраната. В залата за почивка имаше няколко маси и столове и машини за сода и сладки. Стив изяде два сникърса, изпи чаша кафе и тръгна обратно към Информационния център.
	Пред стъклената врата се спря. Вътре бяха влезли още няколко души — един генерал и двама военни полицаи. Генералът спореше нещо с баща му, а полковникът с нарисуваните мустачки му пригласяше. Атмосферата като че ли бе нажежена и това накара Стив да застане нащрек. Той пристъпи вътре и спря до вратата. Инстинктът му подсказа да не привлича вниманието върху себе си.
	Чу думите на генерала, отправени към баща му:
	— Имам заповед, полковник Логън. Вие сте арестуван.
	Стив изстина.
	Как, по дяволите, е станало така? Сигурно не беше за това, че са хванали баща му да наднича в чужди медицински досиета. Това наистина бе сериозно нарушение, но едва ли бе повод за арест. Имаше нещо друго тук. Нещо, аранжирано от „Дженетико“.
	Какво да прави?
	Бащата тъкмо сърдито отвръщаше:
	— Нямате право!
	— Не ми изнасяйте лекции, по дяволите, за това какво _право_ имам, полковник! — викна генералът.
	Нямаше смисъл Стив да се включва в спора. Списъкът с имената бе на дискетата в джоба на дънките му. Баща му бе изпаднал в беда, но той можеше сам да се погрижи за себе си. Стив просто трябваше да се измъкне оттук заедно с информацията.
	Обърна се и излезе.
	Вървеше с твърда крачка, давайки си вид, че знае накъде. Чувстваше се като беглец. Помъчи се да си спомни как е дошъл дотук през тая плетеница от коридори. Сви зад няколко ъгъла и стигна до проверовъчен пункт.
	— Момент, сър — подвикнаха от охраната.
	Стив се спря и се обърна с лудо биещо сърце.
	— Да? — каза той, опитвайки се да изглежда като зает човек.
	— Компютърът трябва да ви отпише, сър. Мога ли да видя документа ви за самоличност?
	— Разбира се. — Стив му подаде паспорта си.
	Охранникът погледна снимката и въведе името му в компютъра.
	— Благодаря ви, сър — каза той и му върна паспорта.
	Стив отново закрачи по коридора. Още един пункт и бе навън.
	Зад себе си чу гласа на Керълайн Гамбъл:
	— Господин Логън! Един момент, моля!
	Тя тичаше по коридора след него, запъхтяна и със зачервено лице.
	— Мамка му! — изпъшка той.
	Спусна се напред, зави зад първия ъгъл и се озова пред стълба. Изтича по нея и слезе на по-долния етаж. В него бяха имената на седем души, които можеха да свалят обвинението му в изнасилване — нямаше да позволи на никой да го спре с информацията, ако ще и цялата американска армия да препречеше пътя му.
	За да излезе от сградата, трябваше да стигне до пръстен Е — най-външния. Изтича по един от свързващите коридори и мина през пръстен С. Размина се с голф количка, натоварена с почистваща апаратура. Когато бе на половината път до пръстен D, до него пак долетя гласът на лейтенант Гамбъл:
	— Господин Логън!
	Тая пък още тичаше след него. И не само това, ами и крещеше подпре му:
	— Генералът иска да говори с вас!
	Мъж в униформа на военновъздушните сили надникна любопитно през една от вратите. За щастие хора почти нямаше — беше събота вечер. Стив видя стълба пред себе си и изтича пъргаво нагоре. Това би трябвало да поизтощи още малко дебелата лейтенантка.
	На по-горния етаж той закрачи с бързи крачки към пръстен D, мина два ъгъла по пръстена и отново слезе долу. От лейтенант Гамбъл вече нямаше и следа. Отървах се от нея, помисли си с облекчение.
	Бе почти сигурен, че се намира на нивото на изхода. По посока на часовниковата стрелка мина по пръстен D и стигна до следващия коридор. Мястото му се стори познато — оттук бе влязъл. Продължи по същия коридор и най-сетне стигна до проверовъчния пункт, откъдето бяха дошли с баща му. Беше почти свободен.
	Тогава видя лейтенант Гамбъл.
	Стоеше до охраната, зачервена и запъхтяна.
	Стив изруга. В края на краищата не се бе отървал от нея. Тя просто бе стигнала до изхода преди него.
	Той реши да се държи нахално.
	Приближи се до пропуска и откачи табелката от ризата си.
	— Задръжте това, господин Логън — каза лейтенант Гамбъл. — Генералът иска да говори с вас.
	Стив сложи табелката на плота, прикривайки страха си със самоуверен израз.
	— Опасявам се, че нямам време. Довиждане, лейтенант, и благодаря за съдействието.
	— Налага се да настоявам — твърдо каза тя.
	Стив се престори на нетърпелив.
	— Аз съм цивилен и не можете да ми заповядвате. Както виждате, в себе си не нося никаква военна собственост. — Надяваше се дискетата отзад в джоба му да не се вижда. — Ще бъде незаконно, ако се опитате да ме задържите.
	Тя се обърна към охраната — беше мъж на около трийсет години и със седем-осем сантиметра по-нисък от Стив.
	— Не го пускайте! — заповяда му тя.
	Стив се усмихна на младия мъж.
	— Ако ме докоснеш, войниче, ще го сметна за нападение. Ще ме оправдаят, ако те изхвърля оттук, и повярвай ми, ще го направя.
	Лейтенант Гамбъл се огледа за подкрепление, но единствените хора, които се оказаха наблизо, бяха две чистачки и един електротехник, поправящ някакво осветително тяло.
	Стив тръгна към изхода.
	Лейтенант Гамбъл се разкрещя:
	— Спрете го!
	Зад себе си чу охраната да вика:
	— Спрете или ще стрелям!
	Чистачките и електротехникът замръзнаха на място.
	Ръцете на войника трепереха, докато насочваше пистолета си към младежа.
	Мускулите на Стив се стегнаха и той впери поглед в дулото. С усилие се отърси от обхваналата го парализа. Един пазач от Пентагона не можеше да стреля по невъоръжен цивилен — бе сигурен в това.
	— Няма да ме застреляте — каза убедено. — Това ще бъде убийство.
	Обърна се и тръгна към изхода.
	Бе най-дългото разстояние, което бе изминавал в живота си. До вратата имаше не повече от три-четири метра, но минаха сякаш години, преди да стигне до нея. Кожата му настръхна.
	Сложи ръка на дръжката и в този момент въздухът бе разтърсен от изстрел.
	Някой изпищя.
	През главата на Стив мина мисълта: _Той стреля над главата ми_, но не се обърна. Изхвърча навън и се спусна по стълбите. Бе паднала нощ и паркингът бе осветен от уличното осветление. Зад себе си чу викове, после прогърмя още един изстрел. Той стигна до края на стълбите и веднага сви встрани в храстите.
	После излезе на улицата и продължи да бяга. Намали ход до една автобусна спирка. От спрял автобус слязоха двама войници и се качи една цивилна жена. Стив скочи вътре веднага след нея.
	Автобусът тръгна. Шофьорът го изкара от паркинга, свърна към магистралата и Пентагонът остана отзад.


>>	51.

	Лорейн Логън много допадна на Джийни през двата часа, които прекараха заедно.
	Жената бе доста по-едра, отколкото изглеждаше на снимката във вестниците, публикувана в челото на нейните статии за самотните сърца. Усмихваше се мило и лицето й сякаш светваше. За да отвлече вниманието на Джийни от проблемите й, започна да й разказва за какво й пишат хората — властни свекърви, налитащи на бой съпрузи, импотентни приятели, пускащи ръце шефове, вземащи наркотици дъщери. Каквато и да бе темата, Лорейн винаги намираше да каже нещо такова, което да накара Джийни да си помисли: _Ама разбира се, как така не съм погледнала на въпроса от тази страна?_
	Двете седнаха на верандата в захладнелия, спускащ се здрач, тревожно очаквайки завръщането на Стив и баща му. Джийни разказа на Лорейн за изнасилването на Лайза.
	— Тя ще се опита да се държи така, сякаш нищо не е станало, колкото е възможно по-дълго — каза Лорейн.
	— Да, точно така прави.
	— Тази фаза може да продължи и до шест месеца. Но рано или късно ще разбере, че трябва да спре да отрича случката и да й намери място в съзнанието си. Този етап често започва, когато жената се опита да възобнови нормалния си полов живот и открие, че вече не го чувства така, както е свикнала. Точно тогава започват да ми пишат.
	— А ти какво им препоръчваш?
	— Да потърсят професионален съвет. Лесно разрешение на този проблем няма. Изнасилването нанася огромни вреди на женската психика и те просто трябва да се отстранят.
	— Сержантът препоръча именно професионален съвет.
	Лорейн вдигна вежди:
	— Значи е доста умно ченге.
	Джийни се усмихна:
	— Сержантът е жена.
	— Често корим мъжете, че мислят само за секс. — Лорейн се разсмя. — Моля те, не казвай на никого за това, което току-що споменах.
	— Обещавам.
	Помълчаха малко, после Лорейн каза:
	— Стив те обича.
	— Да, мисля, че наистина ме обича — промълви Джийни.
	— Майката винаги може да познае.
	— Значи и преди се е влюбвал.
	— Да, но само веднъж — усмихна се Лорейн.
	— Разкажи ми за нея… ако мислиш, че той няма да има нищо против.
	— Казваше се Фани Галахър. Беше със зелени очи и тъмночервена вълниста коса. Беше живо и безгрижно същество и единственото момиче в училището, което _не_ проявяваше интерес към Стив. Той не я оставяше на мира, тя се дърпаше и така — месеци наред. Но в края на краищата той я спечели и двамата излизаха заедно цяла година.
	— Мислиш ли, че са си лягали?
	— Да, от време на време преспиваха у нас. Не ми харесва да принуждаваш децата да го правят по паркингите.
	— А нейните родители?
	— Говорих с майката на Фани. Тя гледаше на въпроса по същия начин.
	— Загубих девствеността си в една алея зад един пънкарски клуб, когато бях на четиринадесет години. Толкова неприятно ми подейства, че до двайсет и първата си година нямах нито един полов акт. Би ми се искало майка ми да е мислела като теб.
	— Няма значение дали родителите са строги или не, стига само да са последователни. Децата, малко или много, могат да свикнат с всякакви правила на поведение, стига само да знаят какви точно са те. А един тираничен подход ги обърква.
	— А защо Стив и Фани скъсаха?
	— Той имаше един проблем… Но за това сам трябва да ти разкаже.
	— За сбиването с Тип Хендрикс ли става дума?
	— Ама той вече ти е казал? — въздъхна Лорейн. — Боже господи, май _наистина_ ти вярва.
	Навън спря някаква кола. Лорейн отиде да погледне към улицата.
	— Стив се прибира с такси! — каза тя изненадано.
	Джийни се изправи.
	— Как е той?
	Преди Лорейн да успее да отговори, момчето се качи на верандата.
	— Къде е баща ти? — попита го Лорейн.
	— Арестуваха го.
	— О, боже! Защо? — ахна Джийни.
	— Не съм сигурен. Мисля, че ония от „Дженетико“ са разбрали по някакъв начин какво се каним да правим и са подръпнали конците. Изпратиха хора от военната полиция да го задържат. Аз обаче се измъкнах.
	Лорейн го огледа подозрително:
	— Стив, има нещо, което не ми казваш.
	— Един от охраната стреля два пъти по мен.
	Лорейн едва сподави писъка си.
	— Мисля обаче, че стреля над главата ми. Така или иначе, нищо ми няма.
	Устата на Джийни пресъхна — мисълта, че са стреляли по Стив, я ужаси. Та те са можели да го убият!
	— Работата обаче стана. — Стив извади дискетата от джоба си. — Ето списъка. И само почакай да видиш какво има в него!
	Джийни преглътна с усилие.
	— Няма четирима клонинги — рече Стив.
	— Как така? — отрони примряла Джийни.
	— Осем са.
	Очите на Джийни бавно се разшириха.
	— Осем?
	— Програмата ти намери осем идентични електрокардиограми.
	„Дженетико“ е разделило ембриона седем пъти и е имплантирало осем жени с плода на съвършено непознати хора. Нахалството бе невероятно.
	Но съмненията на Джийни се оправдаха. Ето какво се е мъчел Берингтън да скрие толкова отчаяно. Когато новината избухне, „Дженетико“ ще изпадне в немилост и Джийни ще бъде отмъстена.
	А от Стив ще отпаднат обвиненията.
	— Ти успя! — каза тя и го прегърна. — Обаче кой от осмината е извършил изнасилването?
	— Трябва да разберем. — Стив беше обладан от решителност. — И това никак няма да бъде лесно. На дадените адреси родителите са живели по времето. Когато те са се родили. Почти е сигурно, че сега няма да ги намерим.
	— Можем обаче да се опитаме. Това е работа на Лайза. — Джийни се изправи. — Трябва да се върна в Балтимор. Търсенето ще отнеме почти цялата нощ.
	— Ще дойда с теб.
	— А баща ти? Трябва да го измъкнеш от ръцете на военната полиция.
	Лорейн също се намеси:
	— Остани тук, Стив. Веднага ще се обадя на адвоката ни, имам му домашния телефон, но ти ще трябва да му обясниш какво точно е станало.
	— Добре — съгласи се той неохотно.
	— Ще се обадя на Лайза, преди да тръгна — каза Джийни, сочейки телефона на масичката. — Може ли?
	Чу се характерното изщракване на включващ се телефонен секретар.
	— По дяволите! — измърмори Джийни, заслушана в съобщението, но когато то свърши, тя продължи по-спокойно: — Лайза, моля те, обади ми се. В момента тръгвам от Вашингтон. Ще си бъда у дома някъде около десет. Случи се нещо наистина много важно. — После затвори.
	— Ще те изпратя до колата.
	Джийни си взе довиждане с Лорейн, която топло я прегърна.
	Отвън Стив й подаде дискетата.
	— Внимавай с това нещо — каза той. — Друго копие нямаме и едва ли ще имаме подобен удобен случай.
	Джийни я пъхна в чантичката си.
	— Не се безпокой. И моето бъдеще зависи от нея.
	Тя го целуна по устните.
	— Божичко! — промълви той след малко. — Доста ли ще практикуваме такива неща?
	— Да, но през това време не се подлагай на опасности. Не искам да те изгубя.
	— Харесва ми, когато се безпокоиш за мен — усмихна се той. — Струва си човек да рискува.
	Джийни отново го целуна, този път по-нежно.
	— Ще ти се обадя.
	После се качи в колата и потегли.
	Кара бързо и се прибра вкъщи за по-малко от час.
	С разочарование забеляза, че Лайза не се е обаждала. Помисли си, че може да е заспала или пък гледа телевизия и не чува включването на апарата.
	Тя отново изхвърча навън, запали колата и отиде до дома на Лайза — тя живееше в един блок в Чарлз Вилидж. Позвъни на домофона от входната врата, но никой не отговори. Къде бе изчезнала, по дяволите? Нямаше приятел, с когото да излезе в събота вечер. _Моля те. Боже, дано да не е отишла при майка си в Питсбърг!_ — помисли си паникьосано Джийни.
	Лайза живееше в 12В. Джийни звънна на домофона на 12А. Отново никакъв отговор. Може проклетата система да не работи. Кипейки от яд, тя опита 12С.
	Недоволен мъжки глас изръмжа:
	— Кой звъни?
	— Извинете, че ви безпокоя, но съм приятелка на Лайза Хокстън, вашата съседка. Трябва ми много спешно, случайно да знаете къде е?
	— Да не съм бюро справки бе, момиче! — тросна се съседът. — Дори не знам как изглежда тази Лайза.
	— Не си бюро справки, ама си сляп! — викна Джийни в замлъкналия домофон.
	Отново подкара към къщи като на състезание. Пак остави съобщение на телефонния секретар на Лайза.
	— Моля те, обади ми се на _секундата_, в която влезеш у вас, _независимо колко е часът!_ Ще чакам до телефона.
	След това вече нямаше какво да прави. Без Лайза не можеше да влезе в Лудницата.
	Взе душ и се уви в розовия халат. Хвърли една канелена кифличка в микровълновата фурна, но от напрежението й се доповдига и вместо това си направи кафе с мляко.
	Извади снимката на Стив, която й бе дал Чарлз. Трябваше да я сложи в рамка. Засега обаче се задоволи да я прикрепи към хладилника с помощта на магнитче.
	Това я подсети да извади албумите и да разгледа снимките в тях. Усмихна се, като видя баща си в сако с широки ревери и клош панталони, застанал до тюркоазения тъндърбърд.
	Имаше няколко страници с нея в белоснежни тенис одежди, тържествуващо вдигаща над главата си различни купи и награди. А ето я и мама, бутаща старомодната количка с Пати, ето го и Уил Темпъл с каубойска шапка…
	Телефонът иззвъня.
	Скочи като опарена, изпускайки албума, и се хвърли към слушалката.
	— Лайза?
	— Здрасти, Джийни, каква е тая тревога?
	Тя се отпусна на дивана облекчено, неспособна да си поеме дъх.
	— Слава богу! Знаеш ли откога те търся?
	— Отидох на кино с Катрин и Бил. Забранено ли е?
	— Съжалявам. Нямах намерение да те разпитвам…
	— Всичко е наред. Аз съм ти приятелка и ти можеш да се държиш всякак с мен. Някой ден ще ти го върна и толкоз.
	— Благодаря — засмя се Джийни. — Слушай, имам списък с пет имена на хора, които може би са двойници на Стив. — Нарочно смекчаваше случая — истината трудно се преглъщаше наведнъж. — Трябва тази нощ да ги намеря. Ще ми помогнеш ли?
	В телефонната слушалка настана мълчание.
	— Джийни, насмалко не си изпатих здравата, когато се опитах да вляза в кабинета ти. И двамата, с този от охраната, можехме да изхвърчим. Искам да ти помогна, но имам нужда от тази работа.
	Джийни изстина: _Не, не можеш да ме изоставиш сега, когато съм толкова близо до успеха._
	— Моля те!
	— Страх ме е, разбери.
	Хладна решителност облада Джийни: _Не, няма да те оставя да се измъкнеш толкова лесно._
	— Лайза, вече е почти неделя. — _Не искам да правя това, но се налага._ — Преди една седмица влязох в една горяща сграда, за да те търся.
	— Знам…
	— Тогава мен също ме беше страх.
	Последва дълга тишина.
	— Добре, готова съм — каза Лайза най-сетне.
	Джийни едва се въздържа да не извика възторжено.
	— Колко бързо можеш да стигнеш дотам?
	— За петнайсет минути.
	— Ще те чакам отвън.
	Джийни затвори. Изтича в спалнята, хвърли халата и навлече черни джинси и тъмносиня тениска. После наметна черното си яке и се спусна по стълбите.
	Излезе от къщи точно в полунощ.


>	Неделя

>>	52.

	Стигна до университета преди Лайза. Спря на паркинга за гости, защото не искаше лесно запомнящата й се кола да бъде видяна пред Лудницата. После пресече тъмния и пуст комплекс и зачака пред входа на сградата. Укори се защо не е спряла да си вземе нещо за хапване, цял ден нищо не бе яла. В главата й се завъртяха чийзбургери с хрупкави пържени картофки, пици, обилно поръсени със сиренце, ябълков пай с ванилов сладолед…
	Най-сетне бялата хонда на Лайза се появи. Тя слезе от колата и хвана Джийни за ръцете.
	— Срам ме е — каза тя. — Наложи се да ми напомняш каква приятелка си.
	— Разбирам те много добре — отвърна Джийни и я притисна до себе си.
	Двете светнаха лампите в лабораторията. Джийни се зае с кафеварката, докато Лайза включи компютъра си и го изчака да се зареди. Антисептичната белота на стените, ярката светлина и неподвижната техника й напомняха морга.
	Помисли си, че рано или късно охраната ще дойде да провери какво става. След влизането на Джийни с взлом пазачите държаха Лудницата под око и щяха да забележат, че прозорците светят.
	— Ако някой от пазачите дойде на проверка, ще се скрия в онзи килер — каза тя на Лайза.
	— Дано само го усетим навреме — отвърна Лайза нервно.
	— Трябва да измислим нещо като аларма.
	Джийни нямаше търпение да започне издирването на клонингите, но се въздържа — това бе разумна предпазна мярка. Замислено огледа лабораторията и погледът й падна на малкия букет на бюрото на Лайза.
	— Какви чувства изпитваш към тая ваза?
	— Купих, си я от супера. Мога да си взема и друга.
	Джийни изсипа цветята в кошчето и изля водата в мивката. От една лавица свали книгата на Сюзън Л. Фарбър _Еднояйчни близнаци, отгледани поотделно_, после отиде в края на коридора, където имаше летяща врата, водеща към стълбището. Отвори двете крила леко навътре и ги заклещи с книгата, после закрепи вазата отгоре над едното крило. Което и крило да бутнеха, за да влязат, вазата щеше да падне с трясък на пода.
	Лайза я гледаше от вратата на лабораторията:
	— А какво ще им кажа, ако ме питат защо съм измислила тоя капан.
	— Защото не си искала някой да те стресне — отвърна Джийни.
	— Сам Бог вижда, че имам основателна причина да съм параноичка — въздъхна Лайза.
	— Хайде да почваме — каза нетърпеливо Джийни.
	Двете влязоха в лабораторията и оставиха вратата отворена, за да са сигурни, че ще чуят падането на вазата. Джийни пъхна безценната си дискета в компютъра на Лайза и разпечата списъка от Пентагона. В него бяха имената на осем бебета, чиито електрокардиограми бяха почти еднакви — все едно че са взети от един и същи човек. Осем мънички сърца, биещи по един и същи начин. Берингтън е накарал тия болници да проведат този тест. Без съмнение „Авънтайн“ е получила копия от резултатите, които са останали там до четвъртък, когато бяха унищожени. Но Берингтън бе забравил или може би изобщо не е допускал, че военните болници ще запазят оригиналите.
	— Дай да започнем с Хенри Кинг — предложи тя. — Пълното му име е Хенри Ъруин Кинг.
	В компютъра си Лайза имаше два CD-ROM драйва един под друг. Тя взе два компактдиска и сложи по един във всеки драйв.
	— На тия два диска се намират домашните телефони на всички абонати в Съединените щати — поясни тя. — И имаме програма, която може да търси на двата диска едновременно. — На екрана се появи Уиндоус меню. — За беда обаче хората не си дават пълните имена за телефонния указател. Дай първо да видим колко Х. Кинг има в САЩ.
	Тя натрака _Х. Кинг_ и щракна с мишката върху _Преброй_. След минутка на екрана се появи прозорче _преброено_ и под него цифрата 1129.
	Джийни се отчая.
	— Цяла нощ ще трябва да звъним, докато проверим толкова много абонати.
	— Чакай малко. Може да ги понамалим — отвърна Лайза и написа:
C>
	Хенри Ъ. Кинг _или_ Хенри Ъруин Кинг
C$
	и щракна върху бутончето _намери_, с нарисувано кученце върху него. След няколко секунди на екрана се появи списък.
	— Имаме трима Хенри Ъруин Кинг и седемнадесет Хенри Ъ. Кинг. Кой е последният му адрес?
	Джийни хвърли поглед на разпечатката.
	— Форт Девънс, Масачузетс.
	— Добре, имаме един Хенри Ъруин Кинг в Амхърст и четирима Хенри Ъ. Кинг в Бостън.
	— Хайде да им се обадим.
	— Знаеш, че е един часът през нощта, нали?
	— Не мога да чакам до утре. Ще им кажа, че съм от полицията и се опитвам да вляза в следите на сериен убиец.
	— Да, но това е противозаконно.
	— Дай ми номера от Амхърст.
	Лайза маркира един от номерата в списъка и натисна F2. Откъм модема долетяха серия от бипкания. Джийни вдигна слушалката.
	Телефонът даде седем пъти свободно, после някой го вдигна.
	— Да? — чу се сънен глас.
	— Обажда ви се детектив Сюзън Фарбър от полицейското управление в Амхърст — каза тя. Почти бе готова да чуе: _Абе я върви на майната си_, но оттатък замълчаха и тя бързо продължи: — Съжаляваме, че се налага да ви звъним по това време, сър, но работата е спешна. С Хенри Ъруин Кинг ли разговарям?
	— Да… Какво е станало?
	Прозвуча й като глас на мъж на средна възраст, но Джийни продължи, за да е сигурна.
	— Просто обикновено запитване.
	Това беше грешка.
	— Обикновено? — писнаха оттатък. — Посред нощ!
	Трескаво импровизирайки, тя продължи:
	— По следите сме на много тежко престъпление и искаме да ви елиминираме като заподозрян, сър. Бихте ли ми казали кога и къде сте роден?
	— Роден съм в Грийнфийлд, Масачузетс, на четвърти май хиляда деветстотин четиридесет и пета година.
	— И нямате син със същото име, така ли?
	— Не, имам три дъщери. А сега мога ли пак да си легна?
	— Повече няма да ви безпокоим, сър. Благодарим ви за съдействието и приятни сънища. — Тя затвори и тържествуващо погледна Лайза: — Видя ли? Говори с мен. Не му беше приятно, но го направи.
	Лайза се засмя.
	— Доктор Ферами, вие имате талант да мамите хората.
	— Трябва да имаш приятен глас. Хайде сега да видим ония седемнайсет Хенри Ъ. Кинг. Аз ще се обадя на първите двама от списъка, а ти — на последните двама.
	Само една от тях можеше да използва автоматичното набиране от модема. Джийни намери празен лист и химикалка и преписа двата номера, после набра единия на ръка. Отговори й мъжки глас и тя започна отново:
	— Обажда се детектив Сюзън Фарбър от бостънското полицейско…
	— Ти къде се намираш да ми звъниш посред нощ, мамка ти? — избухна мъжът оттатък. — Знаеш ли кой съм аз?
	— Предполагам, че сте Хенри Кинг…
	— А не предполагаш ли, че вече си загубила шибаната си работа, тъпа скапанячка такава — ревна оня. — Сюзън коя беше?
	— Просто искам да разбера кога сте роден, господин Кинг…
	— Свържи ме веднага с шефа ти!
	— Господин Кинг…
	— Прави каквото ти казвам!
	— Скапан орангутан — отвърна Джийни и затвори разтреперана. — Дано не прекараме цялата нощ в такива разговори.
	Лайза вече бе затворила.
	— Моят се оказа от Ямайка и акцентът му го потвърди — каза тя. — Твоят май беше доста неприятен. Можем да спрем сега и да продължим утре сутринта.
	— По дяволите, не — изпъшка тя. — Нищо няма да ми стане от някоя и друга псувня. Звучеше много по-стар от двайсет и две, затова спокойно можем да го забравим. Дай да продължим със следващите двама.
	Третият й Хенри Кинг още не беше си легнал — около него се носеше музика и се чуваха гласове.
	— Да, кой се обажда? — попита той.
	Гласът горе-долу съвпадаше с възрастта, която търсеха, и Джийни се обнадежди. Тя отново изпя песента си за ченгето, но оня се оказа подозрителен.
	— Откъде да знам, че сте от полицията?
	Звучеше точно като Стив и сърцето й подскочи. Този може да е единият клонинг! Но как да успокои съмненията му? Реши да рискува.
	— Искате ли да затворя и вие да ми се обадите в управлението? — попита тя безразсъдно.
	Последва мълчание и Джийни затаи дъх.
	— Не, забравете — каза той най-сетне. — Аз съм Хенри Кинг, но всички ми викат Ханк. Какво искате?
	— Може ли най-напред да ви попитам за датата и мястото ви на раждане?
	— Роден съм във Форт Девънс точно преди двадесет и две години. Днес е рожденият ми ден… всъщност вчера, в събота.
	Това беше той! Джийни вече бе намерила един клонинг. Сега трябваше да разбере дали не е бил в Балтимор миналата неделя. Мъчеше се да звучи делово, за да скрие вълнението си:
	— Бихте ли ми казали кога за последен път сте излизали извън щата?
	— Чакайте да видя… това беше май през август. Ходих до Ню Йорк.
	Инстинктът на Джийни й подсказа, че човекът говори истината, но въпреки това продължи да го разпитва:
	— А миналата неделя къде бяхте?
	— На работа.
	— Какво работите?
	— Е, аз съм студент в масачузетския университет, но в неделите работя като помощник барман в „Блу Ноут Кафе“ в Кеймбридж.
	Джийни надраска информацията на листа.
	— И сте били там миналата неделя?
	— Обслужвах поне стотина клиенти.
	— Благодаря ви, господин Кинг. — Ако всичко това бе вярно, той не бе изнасилил Лайза. — Бихте ли ми дали номера на бара, за да проверим алибито ви?
	— Номера не си спомням, но го има в указателя. В какво ме подозират?
	— Разследваме случай на палеж.
	— Радвам се, че имам алиби.
	Беше й доста неприятно да слуша гласа на Стив и да знае, че говори със съвършено непознат човек. Щеше й се да види Хенри Кинг и да провери и визуалната прилика. С неохота приключи разговора.
	— Намери ли го? — попита Лайза.
	— Да, роден е във Форт Девънс и днес навършил двайсет и две години. Със сигурност е същият Хенри Кинг, когото търсим.
	— Браво!
	— Но има алиби. Казва, че работил в някакъв бар в Кеймбридж. — Тя хвърли поглед на листа. — „Блу Ноут“.
	— Да го проверим ли?
	Ловният инстинкт у Лайза се бе пробудил и сега нямаше търпение.
	— Късно е, но барът трябва още да е отворен, особено в събота вечер. Можеш ли да намериш номера из твоите дискове?
	— В тия двата са само домашните телефони. Бизнес телефоните са на други дискове.
	Джийни позвъни в справки, дадоха й номера и тя го набра. Отговориха веднага.
	— Обажда се детектив Сюзън Фарбър от бостънската полиция. Може ли да говоря с управителя?
	— Аз съм, какво е станало? — Човекът имаше испански акцент и в гласа му прозвуча безпокойство.
	— Работи ли при вас човек на име Хенри Кинг?
	— Ханк? Да, какво е направил той.
	Прозвуча така, сякаш Хенри Кинг вече е имал разправии с полицията.
	— Може би нищо. Кога го видяхте за последен път?
	— Днес… искам да казвам вчера, в събота, работи дневна смяна.
	— А преди това?
	— Чакай да видя… миналата неделя той работи от четири следобед до полунощ.
	— Бихте ли се заклели, ако е необходимо, сър?
	— Да, защо не? Когото и да са убили, Ханк не го направил.
	— Благодаря за съдействието ви, сър.
	Джийни погледна разочаровано.
	— Алибито е бетон.
	— Не се отчайвай — окуражи я Лайза. — Справихме се чудесно дотук — елиминирахме го толкова бързо, макар името му да е често срещано. Дай да опитаме сега с Пер Ериксън. Не би трябвало да са много.
	В списъка бе отбелязано, че Пер Ериксън е роден във Форт Ръкър, но двайсет и две години по-късно в Алабама нямаше никакъв Пер Ериксън. Лайза опита
C>
	П.Ерикс?ън
C$
	в случай че името се пише с двойно „с“, после опита и
C>
	П.Ерикс$н,
C$
	за да покрие и случаите, ако името се пише _Ериксен_ или _Ериксон_, но компютърът не намери нищо.
	— Опитай във Филаделфия — предложи Джийни. — Нали там ме нападнаха.
	Във Филаделфия имаше трима. Първият се оказа с малко име Педер, вторият имаше слаб старчески глас, прозвучал от телефонния му секретар, а третият беше жена — Петра. Джийни и Лайза започнаха да проверяват всички П. Ериксън в Съединените щати — трийсет и трима на брой.
	Вторият П. Ериксън на Лайза се оказа избухлив и груб и с побледняло лице тя затвори телефона, но след като изпи чаша кафе, решително поднови опитите.
	Всяко обаждане бе един малък спектакъл. Джийни трябваше да извика на помощ цялата си воля, за да продължи да се преструва на ченге. Страшна мъка бе да се напряга да разбере дали гласът отсреща бе същият, който в четвъртък й каза: _Хайде хващай го с ръчичката и почвай да действаш или ще те спукам от бой!_ Освен това трябваше да поддържа обективността на полицейски детектив срещу скептицизма или грубостта на хората, отговарящи на телефона.
	Джийни затвори подир шестия си безплоден разговор. Чу Лайза да се извинява:
	— О, ужасно съжалявам, информацията ни сигурно е много остаряла, госпожо Ериксън. Моля да ни простите. — Тя затвори със съкрушено изражение. — Това е нашият човек, няма грешка — продължи тя към Джийни сериозно. — Но миналата зима е починал. Говорих с майка му. Избухна в сълзи, когато я попитах за него.
	Джийни за миг се запита как ли е изглеждал този Пер Ериксън. Дали е бил психопат като Денис или обикновен човек като Стив?
	— Бил шампион по ски и си е счупил врата, опитвайки се да постави рискован рекорд — въздъхна Лайза. — Смел до безразсъдство човек, без никакво чувство за страх, наистина прилича на нашия човек.
	На Джийни не й беше минавало през ума, че не всичките осем може да са живи. Досети се, че може да са били и повече от осем клонинга. Дори и сега. Когато техниката беше добре усвоена, много от имплантираните клонинги не успяваха да оживеят. Съществуваше и възможност майката да не успее да износи плода. „Дженетико“ сигурно са експериментирали върху петнайсет или двайсет жени, а може и на повече.
	— Трудно е да се обаждаме по телефона така.
	— Искаш ли да си починеш малко?
	— Не. Добре се справяме все пак. — Лайза се съвзе. — Елиминирахме двама от петимата, а още няма три часът. Кой е следващият?
	— Джордж Дасолт.
	Със следващото име не можаха да извадят късмет. В Съединените щати имаше само седмина Дасолт, но трима от тях не отговориха на телефона. Нито един нямаше каквато и да било връзка с Балтимор или Филаделфия — единият живееше в Бафълоу, другият в Сакраменто, а третият — в Хюстън, обаче това не доказваше нищо. Лайза разпечата трите телефона, за да опитат по-късно.
	— Според мен няма гаранция, че търсеният от нас човек е включен в дисковете ти — усъмни се Лайза.
	— Това е вярно, той може да няма телефон или просто да не е дал номера му в указателя.
	— Може да го е дал под друго име, псевдоним. Например Спайк Дасолт или Флип Джоунс. — Лайза се изсмя. — А може да е станал рап певец и да е променил името си на Айси Криймо Крийми.
	— Или да е станал борец под името Железния Били.
	— А може и да пише уестърни под името Бък Ремингтън.
	— Или порнографски брошурки като Хейди Уиплаш.
	— Дик Суифти.
	— Хенриета Пуси.
	Смехът им рязко секна, когато и двете чуха трясъка на счупената ваза. Джийни катапултира от стола си и се спусна към килера. Затвори вратата зад себе си, стаи дъх в тъмното и се заслуша.
	Чу нервния глас на Лайза:
	— Кой е?
	— Охраната — отвърна някакъв мъж. — Вие ли сложихте тия стъкла тук?
	— Да.
	— А мога ли да попитам защо?
	— За да не се промъкнат, без да чуя. Страх ме е, когато работя през нощта.
	— Да, ама аз няма да ви го мета. Не съм чистачка. Сама ли сте, госпожице? Искам да хвърля едно око.
	— Заповядайте.
	Джийни стисна дръжката на вратата. Ако се опиташе да я отвори, щеше да му попречи.
	Чу го как крачи из лабораторията.
	— Какво вършите все пак посред нощ?
	Гласът му звучеше неприятно близо.
	— Би ми било приятно да си поговоря с вас, но просто нямам време — отвърна нервно Лайза.
	_Ако нямаше работа, тъпако, щеше ли да си губи времето тука, затова защо просто не се ометеш и не я оставиш на мира!_ — проклинаше наум Джийни.
	— Добре, няма проблем. — Гласът му дойде от другата страна на вратата. — Какво има тук?
	Джийни стисна здраво дръжката, готова да окаже съпротива.
	— Вирусни хромозоми, радиоактивни — каза Лайза. — Но мисля, че няма никаква опасност, можете да надникнете, ако не е заключено.
	Джийни с усилие потисна напушилия я истеричен смях. Такива радиоактивни вирусни хромозоми изобщо не съществуваха.
	— Е, май няма нужда — отвърна мъжкият глас. Джийни тъкмо се накани да отпусне дръжката, когато изведнъж усети налягането върху нея и отново натисна с всичка сила. — И без това е заключено — допълни гласът. — Ако се почувствате самотна, наминете към караулното. Ще ви направя кафе. — Гласът на мъжа вече звучеше отдалеч.
	— Благодаря — отвърна Лайза.
	Напрежението на Джийни започна да я напуска, но тя си остана на мястото, очаквайки Лайзиния „отбой“. След две минути Лайза отвори вратата.
	— Излезе от сградата.
	Двете подновиха работата с телефоните.
	Мъри Клод бе още едно необичайно име и те бързо го откриха. Джийни се свърза с него. Мъри Клод старши й каза със смесица от огорчение и изненада, че преди три години синът му бил в затвора „Атенс“ заради сбиване с ножове в една таверна и щял да излезе най-рано идния януари.
	— Това момче можеше да стане всичко, което си поиска — каза той. — Астронавт, нобелов лауреат, кинозвезда, президент на Съединените щати. Имаше ум, чар и добър външен вид. И ги пропиля. Просто ги пропиля!
	Джийни разбираше мъката на бащата. Той обвиняваше себе си за това. Изпита силно изкушение да му каже истината, но не бе подготвена, а освен това нямаше и време. Безмълвно се зарече пак да му се обади и да го утеши.
	Оставиха Харви Джоунс за най-накрая, защото знаеха, че ще е най-трудно да го намерят.
	Джийни почти се отчая, като видя, че в САЩ живеят към един милион Джоунс, а инициалът Х. беше много често срещан. Бе роден в болницата „Уолтър Рийд“ в град Вашингтон, така че Джийни и Лайза започнаха да звънят на всички Харви Джоунс и Х. Джоунс, които бяха включени във вашингтонския указател. Не можаха да намерят никой, който да е бил роден приблизително преди двайсет и две години в „Уолтър Рийд“. Ала се получи и доста дълъг списък с хора, които не отговориха на звъненето.
	Джийни отново си зададе въпроса дали всичко това ще даде резултат. Вече имаха трима неизвестни Джордж Дасолт и двайсет-трийсет Х. Джоунс. Подходът й теоретично бе разумен, но ако хората не отговаряха на телефоните, тя не би могла да ги пита нищо. Очите й започнаха да се замъгляват — ставаше нервна от толкова много кафета и безсъние.
	В четири часа сутринта двете с Лайза се прехвърлиха на филаделфийските Джоунс.
	В четири и половина Джийни го откри.
	Тъкмо бе започнала да мисли, че списъкът с неизвестните ще се увеличи с още едно име. Телефонът иззвъня четири пъти, после се чу характерното изщракване на включен телефонен секретар. Но гласът от апарата й бе смътно познат.
	— Вие звъните в дома на Харви Джоунс — започна съобщението и тя усети как кожата й настръхва. Все едно слушаше Стив — интонация, дикция, начин на изразяване. — Не мога да вдигна телефона сега, затова оставете съобщение след дългия сигнал.
	Джийни затвори и провери адреса. Това бе апартамент на Брус Стрийт, в Университетското градче, недалеч от клиниката „Авънтайн“. Забеляза, че ръцете й треперят, но то бе от желанието да го хване за гърлото.
	— Намерих го — въздъхна тя облекчено.
	— О, боже! — можа само да изрече Лайза.
	— Запис на телефонен секретар, но това е неговият глас и освен това живее във Филаделфия, близо до мястото, където бях нападната.
	— Дай да го чуя. — Лайза позвъни. Докато слушаше телефонния секретар, розовите й бузки побледняха. — Той е — каза тя и затвори. — Сякаш го чувам отново. _Я да свалим тия хубави гащички!_ — О, боже!
	Джийни вдигна телефона и се обади в полицейското управление.


>>	53.

	В събота през нощта Берингтън Джоунс не спа.
	Остана на паркинга на Пентагона, загледан в черния марк VIII на полковник Логън, чак до полунощ, когато най-сетне отиде да се обади на Пруст и научи, че Логън бил арестуван. Ала Стив успял да избяга — вероятно с метрото или с автобуса, тъй като колата на баща му си стоеше на паркинга.
	— Какво са правили в Пентагона? — попита той Джим.
	— Били в Информационния център. В момента тъкмо се опитвам да разбера какво са търсели там. Виж дали можеш да намериш момчето или оная Ферами.
	Ситуацията бе отчайваща. Не бе време Берингтън да мисли за достойнството си — ако не успееше да спре Джийни, и без това нямаше да му остане никакво достойнство.
	Когато се върна пред къщата на Логънови, в нея бе тъмно и мерцедесът на Джийни липсваше. Чака около час отпред, но никой не дойде. Предполагайки, че тя се е върнала вкъщи, той потегли към Балтимор, направи няколко обиколки около дома й, но колата й я нямаше и там.
	Бе започнало да се съмва, когато най-сетне спря автомобила пред дома си в Роланд Парк. Влезе вътре и първата му работа бе да позвъни на Джим, но не получи отговор нито от дома, нито от офиса му. Берингтън легна на леглото с дрехите и затвори очи. Въпреки че бе изтощен, не можа да заспи от безпокойство.
	В седем часа стана и отново се опита да се свърже с Джим, но не успя. Взе душ, избръсна се и облече тъмни памучни панталони и поло на райета. Напълни една голяма чаша с изстискан портокалов сок и я изпи прав в кухнята. Заби поглед в неделното издание на балтиморския _Сън_, но заглавията не му говореха нищо, сякаш бяха написани на финландски.
	Пруст му се обади в осем.
	Джим бе прекарал половината нощ в Пентагона със свой приятел, генерал, разпитвайки персонала от Информационния център, под претекст, че разследват случай на нарушение на сигурността. Генералът, приятел на Джим от времето, когато бе работил в ЦРУ, знаел само, че Логън се опитвал да извади на бял свят някаква секретна операция от седемдесетте и че Джим искал да го спре — нищо повече.
	Полковник Логън, който все още бил арестуван, не казвал нищо, освен: _Искам адвокат._ Обаче резултатът от сканирането се намирал още в компютъра, на който работил Стив, и Джим могъл да разбере какво са открили.
	— Ти май беше поръчал да направят електрокардиограми на всички бебета — каза Джим.
	— Да, вярно — спомни си смътно Берингтън…
	— Логън ги е намерил.
	— Всичките?
	— Всичките осем.
	Това бе възможно най-лошата новина. Електрокардиограмите на всички еднояйчни близнаци бяха съвършено еднакви — все едно че са свалени от един и същи човек. Стив и баща му, а сигурно и Джийни, вече навярно знаят, че Стив е един от осемте клонинги.
	— Мамка му! — изсъска Берингтън. — Двайсет и две години опазихме тази тайна и сега това проклето момиче взе, че я откри.
	— Казвах ли ти аз, че трябваше да я изчезнем.
	Когато се намираше в напрегната ситуация, Джим винаги беше нападателен. След една безсънна нощ обаче Берингтън също загуби търпение.
	— Ако още веднъж ми споменеш _казвах ли ти аз_, ще дойда и ще ти откъсна тъпата тиква, кълна се!
	— Добре де, добре — рече примирително Джим.
	— Престън знае ли?
	— Да, вика, че сме свършени, но той винаги така казва.
	— Този път май ще се окаже прав.
	Гласът на Джим придоби свойствения си параден оттенък.
	— Ти може и да се откажеш, Бери, но не и аз — заяви той. — Всичко, което трябва да се направи, е да се задържи капакът здраво затворен до пресконференцията утре. Ако успеем, сделката ще се осъществи.
	— Но какво ще стане след това?
	— След това ще имаме сто и осемдесет милиона долара, а с такива пари може да се купи много мълчание.
	На Берингтън му се искаше да му вярва.
	— Като си такъв умник, кажи какво ще правим сега.
	— Трябва да разберем какво точно са узнали. Никой не е сигурен дали Стивън Логън е имал копие от списъка с имената и адресите, когато е избягал. Лейтенантката от Информационния център се кълне, че нямал, но аз не й вярвам. Слушай сега: адресите, които са у него, са на хора на двайсет и две години. Въпрос: може ли Джийни Ферами да ги открие само по имената?
	— Отговор: може — тросна се Берингтън. — Във факултета по психология сме специалисти по това. Правим го през цялото време — търсим еднояйчни близнаци. Ако снощи е имала списъка в себе си, до този момент сигурно е открила поне няколко от тях.
	— Ето от това се страхувах. Можем ли да проверим по някакъв начин?
	— Май ще мога да им позвъня и да разбера дали тя е говорила с тях.
	— Трябва да бъдеш дискретен.
	— Добре че ме подсети. Джим, ти понякога се държиш така, сякаш си най-умният тъпак в Америка. Ще ти се обадя — довърши той и затвори.
	Имената на клонингите и техните телефони се намираха в електронния му бележник, закодирани с прост код.
	През цялото време ги бе държал под око. Изпитваше повече бащински чувства към тях от Джим и Престън. По-рано бе писал по някое и друго писмо до клиниката „Авънтайн“, искайки информация, под предлог, че изучава хормоналното лечение. По-късно, когато този предлог бе станал безсмислен, бе намирал различни начини да ги следи, като например представяйки се за агент по недвижими имоти. Бе гледал с нарастващо недоволство как повечето деца се превръщат от умни, но непослушни лудетини в безстрашни и безразсъдни тийнейджъри и най-сетне в блестящи, но нестабилни мъже. Те бяха неизползваем страничен продукт от исторически експеримент. Никога не изпитваше съжаление, че предприе експеримента, но чувстваше вина пред момчетата. Бе плакал, когато Пер Ериксън се преби, правейки салта на ски пистата във Вейл.
	Гледаше списъка и си мислеше какъв предлог да изтъкне. После вдигна телефона и позвъни на бащата на Мъри Клод, но никой не вдигна. Вероятно, каза си Берингтън, днес е отишъл на посещение при сина си в затвора.
	Сетне набра телефона на Джордж Дасолт. Този път извади късмет. В слушалката прозвуча познат младежки глас:
	— Да, кой се обажда?
	— Обаждаме ви се от телефонната компания, сър — каза Берингтън. — Опитваме се да проследим сигнали за телефонен тормоз. Да ви е звънил някой през последните двайсет и четири часа с необичайни молби?
	— Не, не бих казал. Но от петък досега ме нямаше, така че е нямало кой да отговаря.
	— Благодаря за отзивчивостта ви, сър. Довиждане.
	Джийни може и да има телефона на Джордж, но да не е успяла да се свърже с него. Така че това нищо не означаваше.
	След това Берингтън позвъни на Ханк Кинг в Бостън.
	— Да, кой се обажда?
	Това е направо смайващо, каза си Берингтън — всички отвръщаха по един и същи начин. Дали няма и ген за телефонни маниери?
	— От телефонната компания — започна Берингтън — се опитваме да проследим обаждания с цел телефонен тормоз и бихме искали да разберем дали някой не ви се е обаждал през последните двайсет и четири часа с необичайни молби или нещо от този род.
	Гласът на Ханк бе провлечен.
	— Божичко, снощи имах такова здраво парти, че нищо не помня.
	„Ами разбира се, снощи момчето е имало рожден ден — помисли си Берингтън. — Сигурно е бил пиян или друсан, или и двете.“
	— А, не! Чакайте малко! Сега си спомних, беше посред нощ! Тя каза, че е от бостънската полиция.
	— Тя? — Това може да е била Джийни, каза си Берингтън и се приготви да чуе лоши новини.
	— Да, беше жена.
	— Представи ли се?
	— Каза си името, разбира се, но не си го спомням. Сара ли, Керъл ли… Маргарет или… Сюзън… да, точно така, Сюзън Фарбър.
	Това реши всичко. Сюзън Фарбър бе авторка на _Еднояйчни близнаци, отгледани поотделно_. Джийни е използвала първото име, дошло й наум. Това означаваше, че има списъка на клонингите. Берингтън се ужаси. Но мрачно продължи с въпросите:
	— И какво ви каза, сър?
	— Помоли ме да й съобщя датата и мястото си на раждане.
	Това означаваше, че е разбрала, че говори с истинския Хенри Кинг.
	— Стори ми се малко странно — продължи Ханк.
	— Опитвала се е да разбере нещо за една застрахователна компания. Незаконно е, но понякога го правят. Телефонната компания съжалява, че са ви обезпокоили, господин Кинг, и ви благодари за съдействието — приключи набързо Берингтън.
	Чувстваше се напълно разбит. Джийни имаше имената. Беше въпрос на време да намери всичките.
	Берингтън бе затънал в най-дълбокия проблем в живота си.


>>	54.

	Миш Делауеър отказа да ходи до Филаделфия, за да разпита Харви Джоунс.
	— Сторихме това вчера, скъпа — каза тя, когато в седем и половина сутринта Джийни най-после успя да се свърже с нея. — Днес е първият рожден ден на внучката ми. И аз си имам личен живот.
	— Но ти _знаеш_, че съм права! — възрази Джийни. — Бях права за Уейн Статнър. Той _беше_ двойник на Стив.
	— С изключение на косата. И имаше алиби.
	— Какво ще правиш тогава?
	— Ще звънна в полицейското управление във Филаделфия, ще се свържа с отдел „Сексуални престъпления“ и ще помоля някой да отиде да говори с него. Ще им пратя рисунката от компютъра по факса. Те ще проверят дали Харви Джоунс прилича на човека от рисунката и ще го помолят да обясни къде е ходил миналата неделя следобед. Ако отговорите са само _да_ и _не_, имаме си нов заподозрян.
	Джийни тресна телефона ядосано — след всичко, което бе направила, след цяла една безсънна нощ, прекарана в търсене на клонингите!
	По дяволите, нямаше да седи и да чака полицията да направи нещо. Реши да отиде до Филаделфия и да провери Харви. Нямаше да го спира и дори нямаше да го заговаря. Но би могла да паркира колата отпред и да го изчака да излезе. Ако не успееше с това, щеше да говори със съседите му и да им покаже снимката на Стив, дадена й от Чарлз. По един или друг начин щеше да установи, че той е двойник на Стив.
	Влезе във Филаделфия около десет и половина. В Университетското градче добре облечени чернокожи семейства се събираха пред църквата, а тийнейджъри лениво пушеха пред входовете на стари къщи. Но студентите все още бяха в леглата, присъствието им си личеше от паркираните наоколо ръждиви тойоти и очукани шевролети, налепени с лепенки от любими отбори.
	Сградата, в която живееше Харви Джоунс, беше огромна викторианска къща, чиито стаи бяха разделени на апартаменти. Джийни намери свободно място в паркинга отсреща и известно време седя, вперила поглед във входа.
	В единадесет часа стана и влезе.
	Сградата с мрачно упорство продължаваше да се придържа към правилата на поведение от доброто старо време. По стълбите уморено се изкачваше бегач в овехтял анцуг, а по прозорците на стълбището бяха наслагани прашни изкуствени цветя в евтини вази. Правилно изрязани листове, разлепени навсякъде и написани с красивия почерк на някоя възрастна дама, съобщаваха на наемателите, че трябва да затварят вратите тихо, да изхвърлят боклука си в здраво завързани найлонови торби и да не позволяват на децата си да играят на стълбището и коридорите.
	_Той живее тук_, помисли си Джийни и по кожата й полазиха тръпки. _Дали си е вкъщи?_
	Адресът на Харви бе 5B, което означаваше, че трябва да бъде на най-горния етаж. Тя почука на първата врата на партера. Отвори й мъж със сънени очи, дълга коса, рошава брада и боси крака. Тя му показа снимката. Той поклати глава и затръшна вратата. Но си спомни какво й бе казал съседът на Лайза. _Да не съм бюро справки бе, момиче! Дори не знам как изглежда тая моя съседка._
	Тя стисна зъби и се качи до най-горния етаж. На вратата на 5B имаше листче в метална рамка, на което бе написано просто _Джоунс_.
	Джийни стоеше отвън и се ослушваше, но дочуваше само учестените удари на собственото си сърце. Отвътре не долиташе никакъв звук. Може би го нямаше вкъщи.
	Тя почука тихо на 5A. Само след секунда вратата се отвори и на прага се показа възрастен мъж. Бе облечен в костюм, който едно време сигурно е бил много шик, а косата му бе толкова тъмна, че сигурно я боядисваше.
	— Здрасти — каза той, държеше се дружелюбно.
	— Здравейте, съседът ви у дома си ли е?
	— Не.
	Джийни почувства едновременно облекчение и разочарование. Тя извади снимката на Стив и му я показа.
	— Така ли изглежда?
	Човекът взе снимката и присви поглед към нея:
	— Да, това е той.
	_Права съм! Пак съм права! Програмата ми работи отлично!_ — тържествуваше мислено Джийни.
	— Готин е, нали? — попита съседът.
	Май е гей, мина й през ума, елегантен стар гей. Тя се усмихна.
	— И аз така мисля. Да имате представа къде може да е?
	— В неделя обикновено го няма. Излиза около десет сутринта и се връща вечерта.
	— И миналата неделя ли го нямаше.
	— Да, млада госпожице, така мисля.
	_Само той е, друг не може да бъде!_ — реши Джийни.
	— А знаете ли къде ходи?
	— Представа нямам. Той не говори много. Всъщност изобщо не говори. Вие детектив ли сте?
	— Не, въпреки че се чувствам точно такава.
	— Какво е направил?
	Джийни се поколеба, после си каза: _Защо да не разкрия истината?_
	— Мисля, че той е изнасилвач — каза тя тихо.
	Мъжът обаче изобщо не се изненада.
	— Мога да си представя. Някак си особен е. От неговия апартамент съм виждал да излизат разплакани момичета на два пъти.
	— Би било добре, ако мога да хвърля поглед на апартамента му.
	Може би щеше да намери нещо, което да го свърже с изнасилването.
	Той й хвърли лукав поглед.
	— Имам ключ от апартамента му. Предните наематели ми го бяха дали. Бяхме много добри приятели. Не го върнах, когато си тръгнаха. И това момче не смени патрона, като се нанесе. Сигурно си мисли, че е твърде едър и силен, за да бъде обран.
	— Ще ми отключите ля?
	Той се поколеба.
	— На мен самия ми се иска да погледна вътре. Но какво ще стане, ако внезапно се върне и ни завари? Доста едричък е и никак няма да ми е приятно, ако ми се разсърди.
	Подобна вероятност също изплаши Джийни, но любопитството й надделя.
	— Аз поемам риска и ще ви защитя — увери го тя.
	— Почакайте малко. Веднага се връщам.
	Какво щеше да намери вътре? Храм на садизма като дома на Уейн Статнър? Мръсна дупка, пълна с недомита посуда и непрани дрехи? Или пък безупречна чистота, характерна за някои маниакални типове?
	Съседът отново се появи.
	— Между другото казвам се Молдуин.
	— Аз съм Джийни.
	— Всъщност истинското ми име е Бърт, но то е толкова сиво, не мислите ли? Винаги съм наричал себе си Молдуин.
	Той пъхна ключа в бравата на 5B, превъртя го и влезе.
	Джийни го последва.
	Намираха се в типична студентска гарсониера — хол и спалия едновременно, малък кухненски бокс и малка баня. Бе обзаведена с какви ли не стари мебели — чамов гардероб, боядисана маса, три различни стола, продънен диван и огромен, произведен преди години телевизор. Не бе почиствана от доста време и леглото бе неоправено. Всичко бе разочароващо нормално.
	Джийни затвори вратата зад себе си.
	— Не пипайте нищо, само гледайте, — предупреди я Молдуин. — Не искам да си помисли, че съм влизал.
	Джийни се питаше какво търси. Да не би да очакваше да намери план на спортната зала с обозначение: _Изнасилих я тук!_ Не бе взел нищо от Лайза като гротесков сувенир. А може и да я е следил седмици преди това и да я е снимал. Може да има цяла колекция от откраднати неща — червила, сметки от ресторант, хвърлена опаковка от сникерс, обява с нейния адрес…
	Личността на Харви започна да се оформя в съзнанието й. На едната страна имаше плакат от порнографско списание, на която бе снимана гола жена с избръснати косми между краката и с обица на едната срамна устна. Гледката накара Джийни да потрепери.
	Тя огледа малката библиотечка. Вътре бе _Стоте дни на Содом_ от маркиз Дьо Сад и цяла серия от порнографски видеокасети със заглавия като _Болка и Крайности._ Имаше и няколко учебника по икономика и бизнес — Харви явно учеше в мерилендската бизнес академия.
	— Дали мога да видя дрехите му? — попита тя. Не искаше да пренебрегва Молдуин.
	— Разбира се, защо не.
	Тя отвори гардероба, дрехите на Харви бяха като на Стив — малко консервативни за възрастта им. Обикновени панталони, поло блузи, спортни сака и ризи. Хладилникът бе почти празен, с изключение на пакет от шест кутии бира и бутилка мляко — Харви явно се хранеше навън. Изпод леглото се подаваше спортна чанта, в която имаше ракета за скуош и мръсна хавлия.
	Джийни бе разочарована. Това бе бърлогата на чудовището, но тя не беше храм на перверзията.
	— Свърших — обърна се тя към Молдуин. — Не съм сигурна какво исках да намеря, но то явно не е тук.
	Тогава го видя.
	На куката, забита на входната врата, висеше червена бейзболна шапка.
	_Намерих копелето, а ето и доказателството._ Джийни се вгледа отблизо. Думата ОХРАНА бе отпечатана отпред с едри бели букви. Не можа да удържи на изкушението да изтанцува бойния танц на победата из гарсониерата на Харви Джоунс.
	— Май намерихте нещо, а?
	— Тоя откачалник носеше шапката, когато изнасили приятелката ми. Хайде да се махаме!
	Двамата излязоха от гарсониерата, заключвайки вратата. Джийни стисна ръката на Молдуин.
	— Не мога да изразя благодарността си. Това бе наистина много важно.
	— Какво ще правите сега?
	— Ще се върна в Балтимор и ще се обадя на полицията — отвърна тя.
	Подкарала към дома по I-95, тя непрекъснато си мислеше за Харви Джоунс. Защо ходи всяка неделя в Балтимор? За да се види с някоя приятелка ли? Или родителите му живеят там? Много студенти носеха прането си у дома в неделите. В момента сигурно пак беше там, похапваше си от маминия кейк и гледаше футбол по телевизията с баща си. Дали няма да нападне някое друго момиче, като се връща?
	Колко ли Джоунс живееха в Балтимор — хиляда? Тя, разбира се, познаваше един от тях — бившия си шеф Берингтън Джоунс…
	_О, боже! Джоунс…_ Бе толкова потресена, че се наложи да отбие в аварийната лента и да спре.
	Харви Джоунс може би е син на Берингтън!
	Тя внезапно си спомни жеста, който Харви бе направил, когато седна срещу нея в кафенето във Филаделфия. Бе пригладил веждите си с върха на показалеца си. Това донякъде я бе обезпокоило, защото знаеше, че бе виждала този жест у друг човек, но не можеше да си спомни у кого. Тогава обаче се бе успокоила, казвайки си, че вероятно го е виждала у Стив или Денис, защото клонингите в края на краищата имаха еднакви жестове. Сега обаче си спомни — _беше го виждала у Берингтън!_ Той приглаждаше веждите си с показалец. Имаше нещо в това движение, което дразнеше Джийни — може би бе неприятно суетно. Но не бе характерно за останалите клонинги, като например затварянето на вратата с крак. Харви го бе научил от баща си — като израз на самодоволство.
	И в момента той вероятно се намираше в дома на Берингтън.


>>	55.

	Престън Барк и Джим Пруст пристигнаха някъде към обяд и се настаниха в кабинета на Берингтън. Беше им приготвил по кутия бира. Никой от тях не бе спал добре, чувстваха се изтощени. Мариан, домашната помощничка, готвеше неделния обяд и от кухнята се носеше апетитен аромат, но нищо не можеше да повдигне духа на тримата партньори.
	— Джийни е говорила с Ханк Кинг и с майката на Пер Ериксън — каза Берингтън унило. — Не можах да проверя другите, но тя скоро ще ги открие.
	— Хайде да бъдем реалисти, а? — намеси се Джим. — Какво точно може да направи тя утре по това време?
	Реализмът на Престън Барк бе убийствен.
	— Нека да ти кажа какво бих направил, ако бях на нейно място. Бих направил широко публично достояние от това, което съм открил, така че ако успея да се добера до две или три от момчетата, ще ги откарам до Ню Йорк и ще ги изправя пред камерите на Добро утро, Америка. Телевизията страшно обича близнаци.
	— Боже опази! — прекръсти се Берингтън.
	Пред къщата спря някаква кола. Джим погледна през прозореца:
	— Ръждясал стар датсун.
	Престън отново подхвана:
	— Първоначалната идея на Джим започна да ми харесва. Да направим така, че всички да изчезнат.
	— Няма да допусна никакви убийства! — възпротиви се Берингтън.
	— Не викай, Бери — успокои го Джим изненадващо меко. — Да ти кажа откровено, малко се изсилвах, когато говорех за това, че не е зле понякога хората да изчезват. Може едно време да съм имал власт да заповядвам убийства на хора, но повече наистина не ми се иска да го правя. През последните няколко дни поисках услуги от стари приятели и въпреки че хората се отзоваха, разбрах, че все пак си има някакви граници.
	Берингтън въздъхна облекчено.
	— Затова пък имам друга идея — продължи Джим.
	Останалите двама впериха погледи в него.
	— Много дискретно влизаме във връзка с всяко от осемте семейства. Признаваме си, че едно време сме направили грешки в клиниката. Казваме им, че нищо лошо все пак не е станало, но не искаме това да се разчува. Предлагаме им по един милион долара компенсация. Ще ги направим платими за период от десет години и ще им кажем, че вноските моментално ще спрат, ако проговорят… Независимо пред кого — пред пресата, пред Джийни Ферами, пред някой учен, няма значение.
	Берингтън бавно закима.
	— Божичко, това просто може да свърши работа. Кой няма да приеме един милион долара?
	— Лорейн Логън — отвърна Престън веднага. — Тя ще иска да докаже невинността на сина си.
	— Това е вярно. Тя няма да го направи и за десет милиона.
	— Всеки си има цена — вметна Джим, възвръщайки самоуверения си параден тон. — Но така или иначе, сама, без подкрепата на още едно или две семейства, тя няма да може да направи нищо.
	Престън кимаше. На Берингтън също му се стори, че има основание за надежда. А може би съществуваше начин да се затвори устата и на Логънови?
	— Но какво ще стане, ако Джийни направи всичко публично достояние в следващите двайсет и четири часа? — попита той. — От „Ландсман“ сигурно ще отложат сделката, докато проверят отправените обвинения. И в такъв случай няма да имаме никакви милиони за раздаване.
	— Ние _трябва_ да знаем какви намерения има — обади се Джим, — колко неща вече е разбрала и как смята да използва наученото.
	— Не виждам никакъв начин да направим това — каза Берингтън.
	— Аз обаче виждам — отвърна Джим. — Всички познаваме един човек, който лесно би могъл да спечели доверието й и да разбере какво готви.
	Берингтън усети как в него се надига гняв.
	— Знам какво мислиш…
	— Ето го, идва — прекъсна го Джим.
	В коридора се чуха стъпки и в кабинета влезе синът на Берингтън.
	— Здрасти, тате! — каза той. — Чичо Джим, чичо Престън, как сте?
	Берингтън го огледа със смесица от гордост и тъга. Момчето изглеждаше прекрасно в тъмносините си рипсени панталони и небесносиния памучен пуловер. Вкусът към такива дрехи е взел от мен, помисли си Берингтън.
	— Трябва да поговорим, Харви — каза той.
	Джим се изправи:
	— Искаш ли една бира, момчето ми?
	— Разбира се — отвърна Харви.
	Джим имаше отвратителния навик да насърчава момчето в лошите му навици.
	— Никаква бира! — рязко каза Берингтън. — Джим, защо двамата с Престън не отидете в хола и не ни оставите да поговорим насаме?
	Холът бе огромна, официално обзаведена стая, която Берингтън никога не използваше.
	Престън и Джим излязоха. Берингтън се изправи и притисна Харви до себе си.
	— Обичам те, синко — каза той. — Въпреки че си порочен човек.
	— Порочен ли съм?
	— Това, което направи с онова момиче в избите на спортната зала, е едно от най-порочните неща, които един мъж може да си позволи.
	Харви присви рамене с безразличие.
	Боже господи, не съм успял да му внуша никакво чувство за добро и лошо, помисли си Берингтън. Но бе твърде късно за подобни съжаления.
	— Седни и слушай какво ще ти кажа. Майка ти и аз с години се опитвахме да имаме дете, но съществуваха някои проблеми — започна той. — По онова време Престън работеше по метода оплождане _in vitro_, при който сперматозоидът и яйцеклетката се събират по лабораторен път, след което създаденият по такъв начин ембрион се имплантира в утробата.
	— Да не искаш да ми кажеш, че съм бебе от епруветка?
	— Това е секретно. Не трябва да го разкриваш пред никого. През целия си живот, дори на майка ти.
	— Тя не _знае_ ли? — смая се Харви.
	— Но работата не се състои само в това. Престън взе един жив ембрион и го раздели, създавайки по този начин близнаци.
	— Това е оня тип, когото са арестували за изнасилването, нали?
	— Ембрионът бе разделен повече от един път.
	Харви кимна. Всички те съобразяваха много бързо.
	— Колко сме? — попита той.
	— Осем.
	— Брей! И доколкото разбирам, спермата не е от теб.
	— Не е.
	— А от кого?
	— От един лейтенант във Форт Браг. Висок, стегнат, интелигентен, агресивен и добре изглеждащ.
	— А майката?
	— Цивилна машинописка от Уест Нойнт. Също горе-долу с такава характеристика.
	Хубавото лице на момчето се разкриви в болезнена усмивка:
	— Истинските ми родители!
	Берингтън трепна.
	— Не, не са те — каза той бързо. — Ембрионалното ти развитие протече в корема на майка ти. Тя ти даде живот и повярвай ми — с много болка. Ние те гледахме, когато правеше първите си несигурни стъпки, гледахме те с какви героични усилия се мъчеше да докараш до устата си лъжичката с картофено пюре и изговаряш със запъване първите си думи.
	Загледан в лицето на сина си, Берингтън не можеше да каже дали Харви му вярва или не.
	— По дяволите, ние те обичахме все повече и повече, а ти ставаше все по-малко обичлив. Всяка година едни и същи шибани доклади от училище — _той е много агресивен, още не се е научил да се сработва, посяга на другите деца, има трудности при колективните спортове, нарушава дисциплината в класа, трябва да се научи да уважава другия пол._ И всеки път, след като те изхвърляха от училище, ние започвахме да се влачим наоколо, молейки и хленчейки да те вземат в следващото. Опитвахме се да те глезим, биехме те, забранявахме ти някои неща. Водихме те при трима детски психиатри. Ти съсипа живота ни.
	— Да не искаш да кажеш, че аз съм ви съсипал и брака?
	— Не, синко. Туй аз сам си го направих. Но това, което се опитвам да ти внуша, е, че _каквото и да сториш_, аз пак ще те обичам, както всеки друг родител.
	Харви още не разбираше.
	— Защо ми го казваш сега?
	— Стив Логън, един от двойниците ти, беше обект на проучване в нашия факултет. Смаях се, като го видях там, както може би си представяш. После полицията го арестува за изнасилването на Лайза Хокстън. Обаче една от преподавателките, Джийни Ферами, заподозря нещо. Накратко казано, тя те откри и сега се готви да докаже, че Стив Логън е невинен. Вероятно иска да разкрие цялата работа с клонингите и да ме съсипе.
	— Това е жената, която срещнах във Филаделфия.
	— Ти си я виждал? — Берингтън се изненада.
	— Чичо Джим ми се обади и ме помоли да я поизплаша малко.
	Берингтън побесня:
	— Кучият му син скапан, сега ще му откъсна шибаната тиква!
	— Успокой се, тате, нищо не е станало. Повозих се в колата й, голяма сладурана, има особен чар.
	Берингтън с усилие възвърна самообладанието си.
	— Твоят чичо Джим винаги се е държал безотговорно с теб. Харесва те, че си див, без съмнение само защото и той е същият задник като теб.
	— И аз го харесвам.
	— Дай сега да говорим за това какво ще правим. Трябва да разбереш намеренията на Джийни Ферами, особено за следващите двайсет и четири часа. Дали е събрала доказателства, които водят от теб към Лайза Хокстън? Не можахме да измислим друг начин да се доберем до нея, освен този.
	— Искате да се престоря на Стив Логън и да говоря с нея — бързо проумя Харви.
	— Да.
	— Забавничко ще бъде — засмя се момчето.
	Берингтън тежко изпъшка.
	— Не прави никакви глупости, само говори с нея.
	— Веднага ли искаш да тръгвам?
	— Да. Не ми е приятно да те моля да го правиш, но то е толкова важно за мен, колкото и за теб.
	— Спокойно, тате, какво пък може да стане?
	— Безпокоя се твърде много. Сигурно няма нищо страшно да влезеш в апартамента на някое момиче.
	— Ами ако истинският Стив е вътре?
	— Ще огледаш колите отпред. Той има датсун като твоя и точно затова полицията смята, че е похитителят.
	— Наистина ли?
	— Вие сте като еднояйчни близнаци и имате еднакви вкусове. Ако колата му е там, няма да влизаш. Обади ми се по телефона и ще се опитам да измисля нещо, за да го разкарам.
	— Ами ако дойде, докато съм там?
	— Той живее във Вашингтон.
	— Добре. — Харви се изправи. — Какъв е адресът на момичето?
	Берингтън надраска адреса на една картичка и му го подаде:
	— И умната, ясно ли е?
	— Ясно. Доскоро, Марлборо.
	Берингтън се насили да се усмихне:
	— До след миг, Едвард Григ.


>>	56.

	Харви обиколи няколко пъти улицата на Джийни, търсейки кола като неговата. Имаше наистина много старички автомобили, но между тях не се виждаше ръждясал и светъл датсун. Стив Логън го нямаше.
	Той паркира на едно свободно място близо до дома й, изгаси двигателя и се замисли за момент. Трябваше му малко време, за да се вживее в неговия образ. Изпита задоволство, че не бе изпил оная бира, която му предложи чичо Джим.
	Знаеше, че тя с лекота ще го вземе за Стив, защото вече веднъж го бе направила във Филаделфия. Но разговорът щеше да направи ситуацията по-сложна. Тя щеше да говори за всевъзможни неща и да очаква от него да знае за какво става въпрос. Трябваше да отвръща, без да издава незнанието си. Необходимо бе да задържи доверието й дотогава, докато успее да разбере какви доказателства има тя срещу него и какво смята да прави с наученото до този момент. Можеше обаче много лесно да изпусне нещо и да се издаде.
	Едва сдържаше и възбудата си от предоставилата се възможност отново да я види. Това, което бе правил с нея в колата, бе най-вълнуващото сексуално преживяване в живота му. Беше даже още по-хубаво, отколкото да си в съблекалнята сред всички ония паникьосани момичета. Получаваше ерекция винаги когато се сетеше как къса дрехите й, а колата се люшка насам-натам по цялата магистрала.
	Знаеше, че трябва да се съсредоточи върху това, което му предстоеше да извърши. Не биваше да мисли за лицето й, изкривено от страх, и за извиващите се силни крака. Просто трябваше да измъкне от нея определена информация и да се маха. Но никога през живота си не бе вършил разумни неща.
	Джийни позвъни в полицейското управление веднага след като се прибра вкъщи. Знаеше, че Миш не е там, но остави съобщение спешно да й се обади.
	После позвъни в дома на Стив, но никой не отговори. Мина й през ума, че той е с Лорейн при адвоката и се опитват да измъкнат баща му. Сигурно щеше да й се обади веднага щом се освободи.
	Усети разочарование — искаше да сподели с някого добрите новини.
	Възбудата от това, че е намерила апартамента на Харви, отмина и тя се почувства потисната. Мислите й се върнаха към опасността да остане без пари, без работа и да няма никакъв начин да помогне на майка си.
	За да се ободри, реши да си направи нещо за хапване. Разбърка три яйца, препече бекона, който бе купила вчера за Стив, и го изяде с хляб и кафе. Докато слагаше съдовете в машината, чу звънеца на вратата.
	Вдигна домофона.
	— Ало?
	— Джийни? Стив е.
	— Качвай се — каза тя щастливо.
	Бе облечен с памучен пуловер с цвета на очите му, изглеждаше страшно привлекателен. Тя го целуна силно и го притисна към себе си, отърквайки гърди в плещестия му торс. Ръката му се плъзна към дупето й и я притисна към себе си. Днес той отново миришеше различно — беше си сложил някакъв афтършейв с аромат на билки. Вкусът му също бе различен — като че ли бе пил чай.
	— Нека не бързаме — задъхано каза тя и се отдръпна. Искаше да се наслади на всяка секунда. — Влез и седни. Имам толкова много да ти разказвам!
	Той се настани на дивана, а Джийни отиде към хладилника.
	— Вино, бира, кафе?
	— Малко вино няма да е зле.
	— Мислиш ли, че му няма нищо?
	Какво, по дяволите, искаше да каже с това? _Мислиш ли, че му няма нищо?_
	— Не знам — отвърна неопределено той.
	— Преди колко време го отворихме?
	_А, добре, те са си отворили бутилка вино, но не са я довършили, затова тя отново я е запушила и сложила в хладилника и сега се пита дали не е изветряло. Но иска аз да реша — прехвърляше той варианти като електронна машина._
	— Чакай да видим. Кога го отворихме?
	— В сряда, преди четири дни.
	По дяволите, не знаеше дори дали е бяло или червено. _Мамка му!_
	— Карай, сипи една чаша…
	— Каква умна идея! — Тя наля малко в чаша и му я подаде.
	Той отпи.
	— Става!
	Джийни се облегна на гърба на дивана.
	— Я дай и аз да опитам. — Целуна го по устните. — Отвори устата си, искам да опитам виното.
	Той се изсмя и направи, каквото му бе казано. Джийни пъхна върха на езика си в устата му. _Божичко, тая жена е толкова секси!_
	— Прав си — отдръпна глава тя. — Пие се.
	Смеейки се, тя наля една чаша и за себе си.
	Почна да му става забавно.
	— Пусни малко музика — предложи й той.
	— На какво?
	Нямаше представа за какво говори това момиче. _О. Исусе, май нещо се изпуснах._ Той се огледа — нямаше никаква уредба. _Тъпак._
	— Татко ми открадна уредбата, забрави ли? — напомни му тя. — Няма на какво да пусна музика. Я чакай малко — всъщност има! — Отиде в съседната стая, вероятно спалнята, и се върна с едно малко водонепропускливо радио, от онези, дето може да си ги закачиш в банята. — Глупаво е. Мама ми го подари една Коледа още преди да започне да полудява.
	_Баща й откраднал уредбата, майка й луда — от какво семейство идва, по дяволите?_ — ужаси се той.
	— Звукът е калпав, но това е всичко, което имаме. — Тя го включи. — Настроила съм го на 92Q.
	— Двайсет хита накуп — каза той автоматично.
	— Откъде знаеш?
	_О, по дяволите, Стив няма откъде да познава балтиморските радиостанции._
	— Хванах тая радиостанция на път за насам.
	— Каква музика обичаш?
	_Нямам представа какво обича Стив, но май и ти не знаеш, затова истината ще свърши работа._
	— Обичам гангстер рап — Снуп Доги Дог, Айс Кюб, такива неща.
	— Ох, мамка му, караш ме да се чувствам стара.
	— А ти какво обичаш?
	— Рамоунс, Секс Пистълс, Дамнид. Искам да кажа, че когато бях хлапе, ама _наистина_ хлапе, на мода беше пънкът, разбираш ли? Майка ми слушаше оная сладникава музика от шейсетте, която някак си не можеше да стигне до мен, и след това, когато станах на единайсет, изведнъж хоп… Токинг Хедс. Спомняш ли си „Сайко Килър“?
	— Разбира се, че не.
	— Е, значи майка ти е права. Аз съм твърде стара за теб. — Тя седна до него, сложи глава на рамото му и пъхна ръка под пуловера, търкайки с ръка гърдите и гадейки с пръсти зърната му. Чувстваше се прекрасно. — Радвам се, че си тук — прошепна му.
	Той също искаше да пипне зърната й, но имаше по-важна работа. С огромно усилие на волята каза:
	— Трябва да поговорим сериозно.
	— Прав си. — Джийни се отдръпна и отпи от виното. — Баща ти още арестуван ли е?
	_Божичко, какво да й отговоря?_
	— Не, започни първо ти — предложи той. — Каза, че имаш толкова много да ми разказваш.
	— Добре, номер едно: знам кой е изнасилил Лайза. Името му е Харви Джоунс и живее във Филаделфия.
	_Боже всемогъщи!_ Харви с усилие запази самообладание. _Добре че дойдох._
	— Има ли някакво доказателство, че той го е направил.
	— Ходих в апартамента му. Съседът му ме пусна вътре. Имаше дубликат на ключа.
	_Шибаното старо педи! Ще му счупя тънкото вратле._
	— Намерих бейзболната шапка, с която е бил миналата неделя. Висеше на закачалка зад вратата.
	_Исусе! Трябваше да я изхвърля. Но никога не ми е идвало наум, че ще ме открият._
	— Страхотна работа си свършила — каза той. _Стив би се зарадвал на тия новини, които свалят обвиненията от него._ — Не знам как да ти благодаря:
	— Ще измисля нещо — отвърна тя с дяволита усмивка.
	_Дали не мога да се върна във Филаделфия и да се отърва от тая шапка, преди полицията да е отишла там?_
	— Казала си на полицията всичко това, нали?
	— Не, оставих съобщение за Миш, но тя още не ми се е обадила.
	_Алилуя! Все още имам малък шанс._
	— Не се притеснявай — продължи Джийни. — Той изобщо не знае, че сме по следите му. Но ти още не си чул най-хубавото. Кого още познаваме на име Джоунс?
	_Да кажа ли „Берингтън“? Стив дали би се сетил?_
	— Доста често срещано име е…
	— Берингтън, разбира се! Мисля, че Харви е израсъл като син на Берингтън!
	_От мен се очаква изненада._
	— Невероятно! — ахна той.
	_Какво, по дяволите, да правя сега? Може би татко има някакви идеи. Трябва да му разкажа всичко това. Трябва ми извинение да се обадя по телефона._
	Тя го хвана за ръката.
	— Хей, я си виж ноктите!
	_О, майната ти, сега пък какво има?_
	— Какво им е?
	— Толкова бързо са пораснали! Когато излезе от затвора, всички бяха изпочупени и наранени. Сега изглеждат чудесно.
	— Винаги ми е минавало бързо.
	Тя обърна ръката му и облиза дланта му.
	— Днес си много нападателна.
	— Ох, божичко, твърде силно тръгнах, нали? — И други мъже й го бяха казвали. Стив се бе държал някак си сдържано, откакто бе влязъл, и тя чак сега разбра защо. — Знам какво искаш да кажеш. Цяла седмица те отблъсквам и сега изведнъж като че ли се каня да те изям за вечеря.
	— Да, нещо такова — кимна той.
	— Винаги съм била такава. Падна ли си по някого — край. — Тя се оттласна от дивана. — Добре, оттеглям се. — Отиде в кухнята и взе тигана за омлет. Бе толкова тежък, че трябваше да го държи с двете ръце.
	— Вчера ти купих някои работи за хапване. Гладен ли си? — Тиганът бе прашен — рядко готвеше, — затова тя го избърса с гъбата. — Искаш ли малко яйца?
	— Не особено. И така, значи си била пънкарче, а?
	Тя остави тигана.
	— Известно време… Раздърпани дрехи, зелена коса.
	— Наркотици?
	— Друсах се понякога в училище, когато имах пари.
	— А на кои части от тялото имаш обички?
	Тя внезапно си спомни плаката от апартамента на Харви Джоунс — голата жена с обичка на срамната си устна. И потреперя.
	— Само на носа — каза тя. — Когато станах на петнайсет години, се отказах от пънка заради тениса.
	— Познавах едно момиче, което имаше обичка на зърното си.
	Джийни почувства ревност.
	— Спал ли си с нея?
	— Разбира се.
	— Копеле.
	— Да не си мислила, че съм девствен?
	Той вдигна ръце, сякаш да се защити.
	— Още не си ми казал какво е станало с баща ти. Пуснаха ли го?
	— Защо да не звънна вкъщи и да науча какви са последните новини?
	Ако го чуеше да набира седемцифрен номер, щеше да се досети, че разговаря с местен абонат, докато неговият баща му бе казал, че Стив Логън живее във Вашингтон. Затова той натисна вилката, набра три произволни цифри, все едно че набира извънградски код, а после — номера на баща си.
	Отговори баща му.
	— Здрасти, мамо — каза Харви. Стисна здраво слушалката, надявайки се баща му да не каже: _Кой се обажда, имате грешка._
	Но той веднага схвана ситуацията.
	— Обаждаш се от Джийни, нали?
	— Да, обаждам ти се да разбера дали татко е излязъл от затвора.
	— Полковник Логън е още под арест, но не е в затвора. Намира се във военната полиция.
	— Лошо, надявах се, че вече са го пуснали.
	Баща му колебливо попита:
	— Можеш ли да ми кажеш нещо… каквото и да е?
	Харви непрекъснато се изкушаваше да погледне към Джийни, за да види минава ли номерът пред нея, но знаеше, че това ще му придаде виновен вид. Взираше се в стената.
	— Джийни е свършила страхотна работа, мамо. Открила е истинския похитител. — Опита се гласът му да прозвучи зарадвано. — Името му е Харви Джоунс. В момента чакаме от полицията да се обадят на съобщението й, за да им разкажем всичко.
	— Исусе Христе! Това е ужасно!
	— Да, наистина с чудесно! — _Недей влага ирония, глупак такъв._
	— Е, поне сме предупредени. Можеш ли да я спреш да говори с полицията?
	— Мисля, че ще се наложи.
	— А нещо за „Дженетико“? Има ли намерение да публикува всичко за нас?
	— Още не знам. — _Прекъсвай тоя разговор, преди да съм изпуснал нещо._
	— Гледай да разбереш. Това също е много важно.
	— Окей, надявам се татко скоро да излезе. Обади ми се тук, ако има нещо ново.
	— Безопасно ли е?
	— Просто кажи да извикат Стив. — Той се изсмя, сякаш беше казал шега.
	— Джийни може да познае гласа ми. Ще накарам Престън да се обади.
	Харви затвори.
	— Трябва пак да се обадя в полицията. Може би не разбират колко е спешно — притеснено вметна Джийни.
	Тя вдигна телефона.
	Харви разбра, че ще трябва да я убие.
	— Първо обаче ме целуни — каза той.
	Тя се гмурна в обятията му, облягайки се на кухненския плот, и открехна устни. Той я погали по задника.
	— Чудесен пуловер — промърмори Харви, после сграби гръдта й.
	Зърното й се втвърди от докосването, но тя не се почувства така добре, както бе очаквала. Опита да се отпусне и да се наслади на момента, който толкова бе очаквала. Той плъзна и двете си ръце под пуловера. Джийни изви гръб леко към него, усещайки и двете му ръце върху гърдите си. Както винаги, тя изпита леко смущение, страхувайки се да не би той да се разочарова от тях. Всички мъже, с които бе спала, бяха харесвали гърдите й, но тя все още не можеше да се пребори с чувството, че са малки. Както и всички останали, Стив не даде никакви признаци на разочарование. Вдигна пуловера нагоре и засмука зърното й.
	Джийни сведе поглед към него. Когато първото момче направи това, тя го взе за някакъв анахронизъм, връщане към детските години. Но скоро започна да й харесва и дори й доставяше наслада и тя да го прави на партньора си. Сега обаче нещо не се получаваше. Тялото й отвръщаше, но някакво съмнение дълбоко в съзнанието й не й даваше мира и тя не можеше да изпита удоволствието. _Вчера обърках всичко с моята параноя, сега обаче няма да го допусна_, укори се тя.
	Той усети колебанието й и се изправи.
	— Не ти е удобно. Ела да седнем на дивана.
	Повече от уверен, че тя ще се съгласи, той се настани, а Джийни го последва. Беше чудесно — той поглади веждата си с върха на пръста и посегна да я прегърне.
	Но тя се дръпна рязко.
	— Какво? — попита недоумяващо той.
	_Не! Не може да бъде!_ Страх и изумление я смразиха.
	— Ти… ти… направи това нещо… с веждата.
	— Какво нещо?
	Джийни скочи от дивана.
	— Гадина такава! — изкрещя тя. — Как смееш?
	— Какво, по дяволите, става? — каза той, но играта му вече бе слаба.
	— Изчезвай веднага оттук! — кресна тя.
	Той се опита още малко да поддържа фасадата.
	— Първо се хвърляш отгоре ми, а после ме отблъскваш.
	— Знам кой си, копеле такова! Ти си Харви!
	Изведнъж той се предаде.
	— Как разбра?
	— Докосна веждата си точно като Берингтън.
	— Е, добре, и какво толкова? Щом си приличаме, спокойно можеше да се престориш, че ме вземаш за Стив.
	— Омитай се веднага!
	Той се пипна по чатала, показвайки й ерекцията си.
	— След като вече стигнахме дотук, няма да си ида с подути топки.
	_О, боже, сега вече загазих яко. Тоя тип е животно!_
	— Не се доближавай до мен!
	Той пристъпи към нея с усмивка.
	— Искам да сваля тия джинси и да видя какво има отдолу.
	Тя си спомни Миш да казва, че похитителите се наслаждавали на страха на жертвите си.
	— Не ме е страх от теб — каза Джийни, опитвайки се да запази спокойствие. — Но ако ме докоснеш, ще те убия, кълна се!
	Движенията му бяха адски бързи. Само за част от секундата той я сграбчи, повдигна я и я хвърли на пода.
	Телефонът иззвъня.
	Тя се развика:
	— Помощ! Господин Оливър! Помощ!
	Харви грабна гъбата от кухненския плот и грубо я натика в устата й. Тя се задави и се закашля. Той стисна китките й, за да не й даде възможност да измъкне гъбата от устата си. Джийни се опита да я избута с език, но не можа. Дали г-н Оливър е чул виковете й? Беше възрастен човек и усилваше високо звука на телевизора.
	Телефонът продължаваше да звъни.
	Харви хвана колана на джинсите й. Извивайки се, тя му се изплъзна, но той я плесна през лицето така силно, че пред очите й изскочиха звезди. Докато главата й се мяташе, той пусна китките й и смъкна джинсите, а после и бикините.
	— Леле, каква е космата! — възкликна той.
	Джийни дръпна гъбата от устата си и изкрещя:
	— Помощ! Помогнете!
	Харви покри устата й с едрата си длан, заглушавайки виковете й, и падна върху нея, като едва не изкара въздуха й. Няколко секунди тя не можа нищо да направи — само безпомощно се мъчеше да си поеме дъх. Кокалчетата му натъртиха бедрата й, докато се опитваше с една ръка да отвори ципа си. После започна да бута напред, мъчейки се да намери пътя. Тя трескаво се заизвива, силейки се да го отхвърли, но той беше много тежък.
	Телефонът продължаваше да звъни. Чу се и звънецът на вратата.
	Харви не спря.
	Джийни отвори уста. Пръстите на Харви се плъзнаха вътре и тя стисна зъби с всичка сила. Усети вкуса на топла кръв, той изкрещя от болка и дръпна ръката си.
	Звънецът на вратата отново иззвъня — продължително и настойчиво.
	Джийни изплю кръвта и отново изпищя:
	— Помощ! Помощ! Помощ!
	Отдолу долетя силен удар, после още един и след това се чу звук от чупещо се дърво.
	Харви с усилие се изправи на крака, притискайки ухапаните си пръсти.
	Джийни се претърколи, скочи и отстъпи заднешком.
	Вратата широко се отвори. Харви се извърна, обръщайки гръб на Джийни.
	В стаята нахълта Стив.
	За миг Стив и Харви се гледаха, без да помръднат.
	Бяха абсолютно еднакви. Ами какво щеше да стане, ако се сбият? Бяха равни по височина, тегло, сила и форма. Щяха да се бият вечно!
	Джийни импулсивно хвана тежкия тиган с двете си ръце. Представяйки си, че връща топката с прочутия си двоен бекхенд, тя пренесе тежестта на тялото си върху изнесения напред крак, напрегна мускули и замахна колкото сила имаше.
	Удари Харви точно отзад по главата.
	Чу се тъп удар. Краката на Харви изведнъж омекнаха и той се свлече на колене, клатушкайки се.
	Все едно бе изтичала до мрежата, готова за воле, Джийни вдигна тигана високо с дясната си ръка и с все сила отново го стовари върху главата му.
	Очите му се обърнаха, тялото му се отпусна и той се просна на пода.
	Стив я гледаше изумено:
	— Леле-е, добре че удари тоя близнак, който трябваше.
	Джийни започна да трепери. Изтърва тигана и седна на една табуретка. Стив я прегърна.
	— Всичко свърши — каза той.
	— Не, не е — отвърна тя. — Сега започва.
	Телефонът продължаваше да звъни.


>>	57.

	— Просна го, копелето — каза Стив. — Кой е?
	— Това е Харви Джоунс — отвърна Джийни. — И е син на Берингтън Джоунс.
	— Берингтън е взел един от осемте клонинга и го е отгледал като свой син? — Стив като че не можеше да повярва: — Брей, проклет да съм!
	Джийни се втренчи в проснатата в несвяст фигура.
	— Какво ще правим сега?
	— Като начало защо не отговориш на телефона?
	Джийни вдигна слушалката, беше Лайза.
	— И с мен едва не стана същото — каза тя без предисловия.
	— О, не!
	— Същият тип.
	— Не мога да повярвам. Да дойда ли?
	— Благодаря, добре би било.
	Джийни затвори. Болеше я цялото тяло, в устата й още имаше вкус на кръв. Наля си чаша вода и отпи, после се изплю в кухненската мивка.
	— Това е опасно място, Стив. Хората, срещу които се изправяме, имат могъщи приятели — предупреди тя.
	— Знам.
	— Може да се опитат да ни убият.
	— Благодаря, че ме предупреди.
	Не бива да се поддавам на страха, помисли си тя.
	— Мислиш ли, че ако им обещая да не говоря за това, те ще ме оставят на мира?
	— Не, не мисля — рече Стив след кратък размисъл.
	— Значи нямам друг избор, освен да се боря.
	По стълбите се чуха стъпки и главата на г-н Оливър надникна от вратата.
	— Какво, по дяволите, става тук? — попита той. Погледът му падна върху проснатия в безсъзнание Харви, вдигна се към Стив, после отново се сведе: — Боже!
	Стив подаде черните джинси на Джийни и тя бързо ги навлече. Ако г-н Оливър я беше забелязал, поне тактично бе премълчал.
	— Това сигурно е оня тип от Филаделфия. — Той посочи към Харви. — Нищо чудно, че си го взела за приятеля ти. Близнаци ли са?
	— Ще го вържа, преди да е дошъл в съзнание — рече Стив. — Имаш ли някаква връв, Джийни?
	— Имам малко кабел — обади се г-н Оливър. — Ще отида да си донеса инструментите.
	Джийни притисна Стив към себе си с благодарност. Чувстваше се така, сякаш току-що се е събудила от кошмар.
	— Помислих, че си ти — каза тя. — Беше също като вчера, но този път не се уплаших.
	— Казахме, че трябва да си измислим парола, за да не стават друг път подобни страхотии.
	— Хайде да го направим сега. Когато миналата неделя се приближи до мен на корта, ти каза: _Аз също играя малко тенис._
	— А ти скромно отвърна: _Ако играете малко тенис, значи вероятно не сте в моята категория._
	— Това ще ни бъде паролата. Ако един от нас каже първата фраза, другият трябва да каже втората.
	Г-н Оливър се върна с инструментите си. Той претърколи Харви по гръб и започна да връзва ръцете му отпред, стягайки дланите една срещу друга, но оставяйки пръстите свободни.
	— Защо не му вържете ръцете отзад? — поинтересува се Стив.
	Г-н Оливър ги погледна стеснително.
	— Моля да ме извините за израза, но по този начин няма да може да си го държи, ако му се наложи да пикае. Научих това в Европа по време на войната. — Започна да връзва краката на Харви. — С тоя тип повече няма да имаш неприятности. А какво смяташ да правиш с входната врата?
	Джийни хвърли поглед към Стив.
	— Доста зле я потроших — призна си той.
	— Ще извикам дърводелец — каза Джийни.
	Г-н Оливър се намеси:
	— Имам някоя и друга дъска в двора. Ще я пооправя, колкото да я заключим довечера, а утре ще дойде някой да я направи както трябва.
	— Благодаря, толкова мило от ваша страна — рече Джийни.
	— Няма за какво. Това е най-интересното нещо, което ми се случва от Втората световна война насам.
	— Ще ви помогна — предложи му Стив.
	Г-н Оливър поклати глава.
	— Вие двамата имате да говорите за много неща, разбирам аз. Като например за това да извикате ли полиция за тоя тип, дето сте го проснали на килима.
	Без да дочака отговор, той вдигна инструментите си и излезе.
	Джийни се помъчи да събере мислите си.
	— Утре „Дженетико“ ще бъде продадена за сто и осемдесет милиона долара и Пруст ще се кандидатира за президент. Междувременно аз си оставам уволнена и със съсипана репутация. Повече никога няма да мога да работя като учен. Но мога да обърна ситуацията с това, което знам.
	— Как смяташ да го направиш?
	— Ами… бих могла да публикувам данните за експеримента в някой вестник.
	— Няма ли да имаш нужда от доказателства?
	— Ти и Харви сте доста драматични доказателства. — Особено ако успея да ви покажа и двамата по телевизията.
	— Да… по _Шейсет минути_ или нещо подобно. — Лицето му отново помрачня. — Но Харви няма да иска.
	— Могат да го снимат, както е вързан. После ще извикаме ченгетата.
	— Бедата е там, че ти вероятно трябва да действаш, преди „Дженетико“ и „Ландсман“ да приключат със сделката. Пипнат ли парите, ще имат възможност да отбият всяка лоша реклама, която сме събрали за тях. Но не виждам как би могла да се добереш до някоя ТВ станция в следващите няколко часа. А според _Уолстрийт Джърнъл_ пресконференцията им е утре сутринта.
	— Може би ние трябва да организираме наша пресконференция.
	— Сетих се! — извика Стив. — Ще се намесим в _тяхната_ пресконференция.
	— По дяволите, точно така! Тогава хората от „Ландсман“ може да се откажат да подпишат документите и сделката ще бъде отменена.
	— И Берингтън няма да успее да направи милиони долари.
	— И Джим Пруст няма да се кандидатира за президент.
	— Сигурно сме луди — забеляза Стив. — Това са едни от най-силните хора в Америка, а ние кроим планове да им развалим партито.
	Отдолу долетяха удари с чук — г-н Оливър поправяше вратата.
	— Те мразят черните — каза Джийни. — Всички тия лайна за добри гени и второкласни американци са само прах в очите. Това са бели „свръхчовеци“, въоръжени със съвременна наука. Те искат да направят г-н Оливър второкласен гражданин. Да вървят по дяволите, няма само да стоя и да гледам.
	— Трябва да си изработим план — предложи Стив практично.
	— Добре, ето ти го — каза Джийни. — Първо трябва да разберем къде ще бъде пресконференцията на „Дженетико“.
	— Вероятно в някой балтиморски хотел.
	— Ако е необходимо, ще позвъним на всичките.
	— След това вероятно ще се наложи да си вземем стая в същия хотел.
	— Добра идея. После аз се промъквам по някакъв начин на пресконференцията, изправям се отпред и дръпвам една реч пред събралите се медии.
	— Няма да ти дадат думата.
	— Трябва да подготвя някакво изявление за пресата и да го държа в готовност. Тогава вие с Харви ще влезете. Близнаците са фотогенични, всички камери ще се насочат към вас.
	Стив се замисли мрачно.
	— И какво ще докажеш, като закараш мен и Харви там?
	— Тъй като сте съвършено еднакви, ефектът ще бъде доста драматичен и това ще накара пресата да започне да задава въпроси. Няма да мине много време и те ще разберат, че имате различни майки. Научат ли това, ще им стане ясно, че тук има някаква тайна, точно както на мен ми стана ясно. А ти знаеш как проверяват кандидата за президент.
	— Въпреки това мисля, че трима е по-добре от двама — каза Стив. — Дали не можем да помолим някой от другите да дойде?
	— Можем да опитаме. Да поканим всички и да се надяваме, че поне един ще се отзове.
	Опънат на пода, Харви отвори очи и изпъшка.
	Джийни почти го бе забравила. Поглеждайки го, изведнъж си помисли, че главата сигурно адски го боли. Почувства се виновна, задето бе толкова отмъстителна.
	— Може би трябва да повикаме доктор, доста здраво го ударих — каза тя.
	Харви бързо идваше на себе си.
	— Развържи ме, кучко такава! — изхриптя той.
	— Да забравим за доктора — реши Джийни.
	— Развържи ме веднага или ще ти отрежа циците с бръснач веднага щом се освободя.
	— Млъкни, Харви. — Джийни напъха гъбата за чинии в устата му.
	Стив се обади замислено:
	— Доста интересно ще бъде да се опитаме да го вкараме в хотела вързан.
	Отдолу долетя гласът на Лайза, поздравяваше г-н Оливър. След миг се появи на вратата, облечена в дънки и с тежки ботуши. Тя погледна Стив, после Харви и после пак Стив.
	— Боже мой, значи е вярно!
	Стив се изправи.
	— Аз съм този, когото посочихте на разпознаването — каза той. — Но това е онзи, който ви нападна.
	— Харви се опита да направи с мен онова, което направи с теб — обясни Джийни. — Стив дойде тъкмо навреме и счупи вратата, за да ме спаси.
	Лайза се приближи до Харви и дълго се взира в него. После замислено замахна с единия си крак и го ритна в ребрата с носа на ботуша. Той извика и се сгърчи от болка. Ритна го още веднъж.
	— Брей! — възкликна тя, клатейки глава. — Ама то било приятно.
	Джийни бързо разказа на Лайза какво се бе случило.
	— Доста неща са станали, докато съм спала — Лайза бе изненадана.
	— Ти си вече цяла година в УДФ, Лайза — каза Стив. — Как така нито веднъж не си виждала сина на Берингтън?
	— Берингтън изобщо не общува с колегите си от академичните кръгове. Чувства се твърде голяма знаменитост. Много е възможно _никой_ от УДФ да не е виждал Харви.
	Джийни обрисува в общи линии плана за намеса в пресконференцията.
	— Тъкмо говорехме, че ще се чувстваме по-уверени, ако и още някой от клонингите дойде там.
	— Е, Пер Ериксън е мъртъв, а Денис Пинкър и Мърей Клод са в затвора, но остават още трима — Хенри Кинг от Бостън, Уейн Статнър от Ню Йорк и Джордж Дасолт, който може да е в Бафълоу, Сакраменто или Хюстън, не знаем точно къде, но ще опитаме да го издирим. Пазя всички телефонни номера.
	— А дали могат да бъдат тук навреме?
	— Можем да проверим полетите по Компу Сърва — предложи Лайза. — Къде е компютърът ти, Джийни?
	— Откраднаха ми го.
	— Моят „Пауърбук“* е в багажника. Ще отида да го взема.
	[* Модел преносими компютри. — Б.пр.]
	— Трябва да обмислим много прецизно как да накараме тия момчета да дойдат до Балтимор с толкова кратко предизвестие. Да предложим да им платим билетите, но не съм сигурна дали кредитната ми карта може да понесе тоя товар.
	— Имам една Америкън Експрес, която мама ми даде за извънредни случаи. Сигурен съм, че ще сметне това за извънреден случай.
	— Каква велика майка имаш! — каза Джийни завистливо.
	Лайза се върна и свърза компютъра с модемната линия на Джийни.
	— Чакай малко — спря я Джийни. — Първо нека организираме нещата.


>>	58.

	Джийни написа изявлението за пресата. Лайза влезе в Уърлд Спан Търговски пътнически услуги и започна да проверява полетите, Стив запрелиства Жълтите страници и взе да звъни на всички хотели в Балтимор:
	— Извинете, при вас за утре имате ли предвидена пресконференция за „Дженетико Инк.“ или „Ландсман“?
	След шест разговора Стив се досети, че пресконференцията може да не е в хотел. Би могла да се проведе на някое по-екзотично място, например на борда на яхта. Възможно бе и „Дженетико“ да имат някоя достатъчно голяма зала в техния щаб, малко на север от града. Но на седмото обаждане администраторът услужливо каза:
	— Да, в зала „Риджънси“ по обед, сър.
	— Чудесно! — възкликна Стив и вдигна палец с тържествуваща усмивка към Джийни. — А може ли да си запазя стая за довечера, моля?
	— Ще ви свържа с отдел „Резервации“, сър, само задръжте за момент.
	Той запази стая, плащайки с кредитната карта на майка си.
	— Има три полета, които могат да докарат Хенри Кинг тук, и то навреме — съобщи междувременно Лайза. — Всичките са на US Air. Излитат в шест и двайсет, седем и четиридесет и девет и четиридесет и пет. Имат свободни места.
	— Запази му място за полета в девет и четиридесет и пет — каза Джийни.
	Стив подаде кредитната карта на Лайза и тя натрака данните й в компютъра.
	— Все още не съм измислила как да го накарам да дойде — рече Джийни.
	— Не каза ли, че е студент и работел в някакъв бар? — попита Стив. Значи има нужда от пари. Дай да опитам, какъв е номерът?
	Джийни му го даде и добави:
	— Викат му Ханк.
	Стив позвъни. Никой не отговори. Той поклати глава разочаровано.
	Но Джийни подскочи импулсивно:
	— Той май е на работа в бара!
	Даде номера на Стив.
	Обади се човек със силен испански акцент:
	— „Блу Ноут“.
	— Може ли да говоря с Ханк?
	— Той тук работи — каза мъжът раздразнено.
	Стив се усмихна окуражаващо на Джийни.
	Минутка по-късно в слушалката се чу глас, същият като на Стив.
	— Да, кой се обажда?
	— Здрасти, Ханк, казвам се Стив Логън и двамата с теб имаме нещо общо.
	— Да не продаваш нещо?
	— Твоята майка и моята са се лекували в една и съща клиника, преди ние да се родим. Клиниката се казва „Авънтайн“. Можеш да попиташ майка си.
	— Е, и какво?
	— С две думи, искам да съдя клиниката за десет милиона долара и бих искал и ти да се присъединиш към мен.
	Последва дълго мълчание.
	— Не знам дали не се майтапиш, приятел — обади се най-сетне Ханк, — но дори и да говориш сериозно, аз нямам никакви пари за съдебни процеси.
	— Аз плащам всички разходи. Парите ти не са ми нужни.
	— Тогава защо ми се обаждаш?
	— Защото делото ще добие много по-голяма тежест, ако и ти си с мен.
	— Ами тогава пиши ми по-подробно и…
	— Точно там е проблемът. Трябва да бъдеш тук, в Балтимор, в хотел „Стауфър“, утре по обед. Организирал съм пресконференция преди делото и искам и ти да дойдеш.
	— Че кой ходи в Балтимор? Това да не ти е Хонолулу!
	_Я по-сериозно, задник такъв!_ — ядоса са Стив.
	— Имаш резервация за полета на US Air в девет и четиридесет и пет от името на Логън. Билетът ти е платен, можеш да провериш в компанията. Просто си го взимаш, като отидеш на летището.
	— И ти ми предлагаш да си разделим десет милиона долара?
	— О, не, ти ще си получиш лично твои десет милиона.
	— За какво ги съдиш?
	— Нарушение на договор чрез измама.
	— Следвам бизнес и ми се струва, че имаше някакви ограничения за давността. Нещо, което е станало преди двайсет и три години…
	— Има ограничения, но те започват да текат от времето на откриване на измамата, а в нашия случай е миналата седмица.
	Някъде отзад долетя глас със силен испански акцент:
	— Хей, Ханк, стотина клиенти седят и чакат!
	Ханк продължи:
	— Почна да ми звучи малко по-убедително.
	— Означава ли това, че ще дойдеш?
	— По дяволите, не. Означава, че ще си помисля, като изляза от работа. А сега трябва да сервирам.
	— Можеш да се свържеш с мен в хотела — каза Стив, но Ханк вече бе затворил.
	Джийни и Лайза го гледаха втренчено.
	— Не знам дали успях да го убедя — каза той унило. — А с какво си изкарва хляба Уейн Статнър?
	— Притежател е на нощни клубове. Вероятно има вече десет милиона.
	— Значи трябва да изострим любопитството му. Имате ли номера му?
	— Не.
	Стив се обади на справки.
	— Ако е знаменитост, името му няма да е в указателя.
	— Може да дадат номера на офиса му. — След секунда обаче се свърза и получи номера. Набра го и оттатък отвърна телефонен секретар. — Здрасти, Уейн, казвам се Стив Логън и може би ще забележиш, че гласът ми е също като твоя. Това е така, защото, ако щеш вярвай, но сме еднакви. Висок съм един и осемдесет и пет, тежа осемдесет и пет килограма и изглеждам точно като теб, само че косата ми е руса. Ето още някои общи неща, които вероятно имаме с теб — нямам нокти на кутретата на краката и когато мисля, почесвам опакото на лявата си ръка с пръстите на дясната. А ето ти и изненада — не сме близнаци. Няколко такива сме. Миналата неделя един от тях е извършил престъпление в УДФ, затова при теб са идвали от балтиморската полиция. И ще се срещнем утре в хотел „Стауфър“ в Балтимор по обед. Знам, че всичко това звучи много странно, Уейн, но се кълна, че е истина. Свържи се с мен или с доктор Джийн Ферами в хотела или просто ела. Ще бъде много интересно. — Той затвори и погледна Джийни. — Е, как е?
	Тя вдигна рамене.
	— Той е човек, който може да си позволи да задоволи прищевките си. Това вероятно ще го заинтригува. Освен това управител на нощни клубове какво ще прави в понеделник сутринта? От друга страна пък, аз едва ли бих хванала самолета само за това, че на телефонния ми секретар е оставено такова съобщение.
	Телефонът иззвъня и Стив автоматично го вдигна.
	— Ало?
	— Може ли да говоря със Стив? — Гласът беше непознат.
	— Стив е.
	— Чичо ти Престън е, давам ти баща ти.
	Стив не познаваше никакъв чичо Престън. Но преди да се изненада, по телефона се чу друг глас:
	— Има ли някой при теб? Тя чува ли, като говориш?
	Изведнъж Стив разбра. Изненадата му се смени с изумление и в първия миг той не можа да измисли какво да каже.
	— Чакай малко така — рече и покри слушалката с длан. — Май се обажда Берингтън Джоунс! — обърна се той към Джийни. — И мисли, че аз съм Харви. Какво, по дяволите, да правя?
	— Импровизирай! — посъветва го тя.
	Стив отново доближи слушалката до ухото си.
	— Да, Стив е.
	— Какво става? Стоиш там вече няколко часа!
	— Сигурно…
	— Разбра ли какво възнамерява да прави Джийни?
	— Да… разбрах.
	— Тогава върни се и ни кажи!
	— Добре.
	— Не си попаднал в някаква клопка, нали?
	— Не.
	— Предполагам, че досега си я чукал.
	— Може да се каже.
	— Вдигай си проклетите гащи и веднага идвай тук! Здравата сме я запазили! Сега като затвориш, кажи, че ти се е обадил един, който работи за адвоката на родителите ти, и ти е казал незабавно да се върнеш във Вашингтон. Това ще ти е извинението да се махнеш оттам по възможно най-бързия начин. Ясно ли е?
	— Ясно. Идвам.
	Берингтън затвори и Стив отпусна рамене от облекчение.
	— Мисля, че го изработих.
	— Какво ти каза? — попита го Джийни нетърпеливо.
	— Интересни работи. Изглежда, те са изпратили Харви тук да разбере какви са намеренията ти. Безпокоят се какво ще правиш с информацията, с която разполагаш.
	— _Те?_ Кои те?
	— Берингтън и някой си чичо Престън.
	— Престън Барк, президент на „Дженетико“. А защо се обаждат?
	— Нетърпеливи са. На Берингтън му е писнало да чака. Той и дружките му май искат да разберат какво смяташ да правиш, за да знаят какви действия да предприемат. Накара ме да се престоря, че трябва да отида до Вашингтон да се видя с адвоката, а всъщност да бъда у тях по най-бързия начин.
	Джийни се разтревожи.
	— Много лошо. Когато Харви не се върне, Берингтън ще разбере, че нещо е станало и по този начин ще ги предупредим. Не се знае какво ще направят. Може да преместят пресконференцията в друг хотел, да усилят охраната, да не ни пуснат или изобщо да отменят пресконференцията и да подпишат документите в кантората на адвоката.
	Стив заби поглед в пода. Имаше идея, но не смееше да я предложи.
	— Тогава Харви трябва да се прибере вкъщи — най-сетне каза той.
	— Та той си лежи на пода и слуша! — възпротиви се Джийни. — Ще им разкаже всичко.
	— Не и ако аз отида на негово място.
	Джийни и Лайза впериха в него смаяни погледи.
	Беше изтървал гласно мислите си, а трябваше да ги подготви преди това.
	— Просто ще отида в дома на Берингтън и ще се престоря на Харви. Ще ги успокоя.
	— Стив, това е много опасно. Не знаеш нищо за тях. Не знаеш даже къде е тоалетната.
	— След като Харви е измамил теб, сигурно и аз мога да измамя Берингтън.
	— Харви не ме измами, аз го усетих.
	— Но те измами за известно време.
	— Но ти трябва да останеш там дълго.
	— Не много, обикновено Харви се връща във Филаделфия в неделя вечерта. Всички знаем това. Ще бъда тук преди полунощ.
	— Но Берингтън му е _баща_. Невъзможно е.
	Стив знаеше, че е права.
	— Имаш ли по-добра идея?
	Тя дълго мисли, после каза сломено:
	— Не.


>>	59.

	Стив навлече сините рипсени панталони и светлосиния пуловер на Харви, качи се в датсуна му и подкара към Роланд Парк. Стъмваше се, когато пристигна пред дома на Берингтън. Паркира зад сребрист линкълн и постоя малко, за да набере кураж.
	Трябваше да изиграе всичко точно. Ако го разкриеха, с Джийни бе свършено. Обаче нямаше никаква предварителна информация, за която да се хване. Трябваше да бъде нащрек за всеки намек, да усеща какво се иска от него, да не се стряска, ако нещо сбърка. Искаше му се да е актьор.
	_В какво настроение би бил Харви_, запита се той. _Баща му доста строго му бе заповядал да се върне. Може да се е забавлявал с Джийни и да са му развалили удоволствието. Мисля, че трябва да е в лошо настроение._
	Той въздъхна. Не можеше да отлага повече решителния миг. Излезе от колата и застана пред входната врата.
	На ключодържателя на Харви имаше няколко ключа. Наведе се леко и прочете марката на бравата — „Йейл“. После затърси сред ключовете същата марка, но в този момент на прага застана Берингтън.
	— Какво стърчиш пред вратата? — раздразнено изръмжа той. — Влизай!
	Стив влезе.
	— Давай към кабинета — продължи Берингтън.
	_Къде, мамка му, е кабинетът?_ Стив потисна надигналата се паника. Къщата бе стандартна постройка в стил „ранчо“, на две нива, построена през седемдесетте. От лявата му страна, отвъд арката, се виждаше пуст хол с официална мебелировка. Пред него имаше коридор с няколко врати, които водеха, по негова преценка, към спалните. Откъм дясната му страна имаше две врати и явно едната от тях бе за кабинета, но коя точно?
	— Влизай в кабинета! — повтори Берингтън, като че ли Стив не го бе чул първия път.
	Стив избра една от вратите.
	Погрешно — това бе тоалетна.
	Берингтън го изгледа раздразнено.
	Стив се поколеба за момент, но си спомни, че трябва да е в лошо настроение.
	— Не може ли по-напред да се изпикая? — навъсено запита той и без да чака отговор, влезе и затвори вратата.
	Намираше се в тоалетната за гости — само тоалетна чиния и мивка. Взря се в огледалото.
	— Сигурно си откачен — каза на отражението си.
	После пусна водата, изми си ръцете и излезе.
	Откъм другия край на къщата долитаха мъжки гласове. Той отвори вратата до тоалетната — именно това бе кабинетът. Влезе вътре и бързо се огледа. В стаята имаше бюро, дървен шкаф за документи, много лавици с книги, телевизор и няколко дивана. На бюрото бе поставена снимка на привлекателна руса жена на около четиридесет години, облечена с дрехи, отдавна излезли от мода, както се стори на Стив. В ръцете си жената държеше бебе. _Бившата съпруга на Берингтън и моя майка?_ Той заотваря чекмеджетата на бюрото едно след друго, хвърляйки им кратък поглед, после се прехвърли на шкафа за документи. В най-долното чекмедже имаше бутилка малцово уиски „Спрингбанк“ с няколко кристални чаши. Не им беше тук мястото — някой май ги криеше в шкафа. Прищявка на Берингтън най-вероятно. Тъкмо затвори чекмеджето и в стаята влезе Берингтън, следван от двама мъже. Стив позна сенатор Пруст, чиято плешива глава и огромен нос му бяха известни от новините по телевизията. Предположи, че тихият тъмнокос мъж е „чичо“ Престън Барк, президентът на „Дженетико“.
	Спомни си, че трябва да се държи сопнато.
	— Не беше необходимо да си чупя краката от бързане, нали?
	Берингтън подзе примирително:
	— Току-що вечеряхме. Искаш ли нещо? Мариан ще ти стъкми един поднос.
	Стомахът на Стив се бе свил на топка от напрежение, но Харви сигурно би поискал да хапне. Той се престори на по-омекнал:
	— Разбира се, че съм гладен.
	Берингтън извика:
	— Мариан? — След секунда на вратата се появи разтревоженото лице на красиво чернокожо момиче. — Донеси на поднос нещо за вечеря на Харви.
	— Веднага, мосю — тихо отвърна момичето.
	Стив я загледа как се оттегля, забелязвайки, че минава през хола, за да стигне до кухнята. Вероятно трапезарията бе в същата посока, освен ако не са се хранили в кухнята.
	Пруст се наведе напред:
	— И така, момчето ми, какво научи?
	Двамата с Джийни вече бяха измислили какво да говори.
	— Мисля, че може да се поотпуснете, поне за момента — започна Стив. — Джийни Ферами има намерение да съди УДФ за незаконно уволнение. Мисли, че ще успее да съобщи за клонингите по време на гледане на делото. Дотогава няма никакви намерения да публикува нищо. В сряда си е уредила среща с някакъв адвокат.
	Тримата възрастни мъже се спогледаха облекчено.
	— Незаконно уволнение — обади се Пруст. — Това ще й отнеме най-малко година. Дотогава имаме много време да си свършим работата.
	_Изработих ви, злоумишлени дърти копелета такива!_ — проклети мислено Стив.
	— А Лайза Хокстън? — запита Берингтън.
	— Джийни знае кой съм и мисли, че аз съм го направил, но няма доказателства. Вероятно ще ме обвини, но според мен ще погледнат на това като на отмъщение към бивш работодател.
	— Добре, но мисля, че въпреки всичко ти трябва адвокат. Вижте сега какво ще направим. Ще останеш тук да преспиш. И без това е късно да се връщаш във Филаделфия.
	_Не искам да спя тук!_
	— Не знам…
	— Утре ще дойдеш с мен на пресконференцията, а веднага след това ще отидем да се видим с Хенри Куин.
	_Много е рисковано! Не се паникьосвай, мисли!_
	_Ако остана тук, ще знам всеки момент какво възнамеряват да правят тези откачалки. Струва си риска. Сигурно нищо особено няма да ми се случи, докато спя. А мога и да се опитам тайно да се обадя на Джийни и да й кажа какво става._
	— Е, значи сме седели тук и сме се притеснявали за нищо — въздъхна Пруст.
	Но Барк не бързаше да приеме добрите новини толкова бързо.
	— И това момиче дори не се е _сетило_ да се опита да саботира сделката на „Дженетико“? — каза с подозрение в гласа.
	— Умна е, но не разбира от бизнес — отвърна Стив.
	Пруст му намигна:
	— А как е в оная работа?
	— Трепач — отвърна Стив ухилен и Пруст избухна в смях.
	Мариан влезе с подноса — нарязано пиле, салата с лук, хляб и една бира. Стив й се усмихна.
	— Благодаря — каза той. — Страхотно е.
	Тя го погледна стреснато и Стив разбра, че Харви не казва много често благодаря. Улови погледа на Престън Барк, който го гледаше смръщено. _Спокойно, спокойно. Не разваляй всичко точно сега. Вече си ги насочил, накъдето трябва и е нужно само да изкараш поне един час, докато стане време за сън:_
	Той започна да се храни.
	— Спомняш ли си веднъж как те заведох в хотел „Плаза“ в Ню Йорк да обядваме, кога го беше на десет години? — попита го Барк.
	Стив се накани да каже да, когато улови подозрение и в лицето на Берингтън. _Това да не е проверка? Барк да не подозира нещо?_
	— В „Плаза“ ли? — Той смръщи вежди в престорено усилие да си спомни. При всички положения имаше само един безопасен отговор. — Ами не си спомням, чичо Престън.
	— А може и да съм бил с момчето на сестра ми — каза Барк.
	Берингтън се изправи.
	— От тая бира пикая като вол — каза той и излезе.
	— Пие ми се един скоч — каза Пруст.
	Стив веднага се обади:
	— Пробвай в най-долното чекмедже на шкафа. Татко обикновено там го крие.
	Пруст отиде до шкафа и дръпна чекмеджето.
	— Браво, момчето ми! — каза той и извади бутилката и няколко чаши.
	— Открих това място още като бях на дванайсет години — продължи Стив. — Оттогава започнах да си пооткрадвам по малко.
	Пруст отново избухна в смях. Стив крадешком погледна към Барк. Предпазливото изражение от лицето му бе изчезнало и той се усмихваше.


>>	60.

	Г-н Оливър извади огромен пистолет, който бе донесъл от войната.
	— Взех го от един немски пленник — каза той. — През ония дни на чернокожите войници не им даваха да се мотаят безцелно с оръжие.
	Той седеше на дивана и го държеше насочен към Харви.
	Лайза въртеше телефона и се опитваше да се свърже с Джордж Дасолт.
	— Ще отида да се регистрирам в хотела и да поразузная малко — каза Джийни.
	Тя нахвърля някои свои неща в един куфар, качи се в колата и подкара към хотел „Стауфър“, мислейки как да направят така, че да вкарат вързания Харви вътре, без да привлекат вниманието на охраната.
	„Стауфър“ разполагаше с подземен гараж — това бе добре като начало. Тя остави колата там и се качи в асансьора. Той обаче отиваше само до фоайето, а не до етажите. Трябваше да се прехвърля на друг асансьор. Обаче всички асансьори бяха събрани в един коридор, който бе извън видимостта на рецепцията. А за да се пресече коридорът от гаражния асансьор до другите, бяха необходими само няколко секунди. Дали щеше да се наложи да го носят, или да го влачат, или пък той щеше да се съгласи да ходи? Трудно беше да се предвиди.
	Тя се регистрира, качи се в стаята си, остави куфара, после веднага излезе и се върна у тях.
	— Свързах се с Джордж Дасолт! — посрещна я Лайза възбудено.
	— Чудесно! Къде е?
	— Намерих майка му в Бафълоу и тя ми даде номера му в Ню Йорк. Той е актьор и играе в някакъв петокласен театър.
	— Ще дойде ли утре?
	— Да. „Готов съм на всичко за реклама“, каза ми той. Уредих полета му и казах, че ще го чакам на летището.
	— Но това е прекрасно!
	— Ще имаме трима клонинги. Страхотно ще изглеждат по телевизията.
	— Ако успеем да вмъкнем Харви в хотела. — Джийни се обърна към г-н Оливър. — Можем да избегнем главния вход, като влезем през подземния гараж. Гаражният асансьор се качва само до приземния етаж. Трябва да слезете там и да се прехвърлите на друг. Вратите на асансьорите не се виждат добре от рецепцията.
	Г-н Оливър обаче се съмняваше:
	— Няма значение, ние трябва да го накараме да се държи спокойно за пет или дори десет минути, докато го качим от колата в стаята. И какво ще стане, ако някой гост на хотела го види, целия овързан? Може да започне да задава въпроси и да извика охраната.
	Джийни хвърли поглед на Харви, който лежеше със запушена уста на пода. Очите му живо ги следяха и, разбира се, чуваше всичко.
	— Мислих си за това и ми хрумна нещо — рече Джийни. — Можете ли да му вържете краката така, че да може да ходи, но бавно?
	— Разбира се.
	Докато г-н Оливър се справяше с това, Джийни влезе в спалнята си. От гардероба извади един саронг*, който си бе купила за плажа, огромен шал за увиване около главата и маска на Нанси Рейгън, която и бяха дали на някакво парти.
	[* Дълга индийска дамска дреха. — Б.пр.]
	Г-н Оливър изправи Харви на крака, но в същия миг Харви замахна по него с двете си вързани ръце. Джийни ахна, а Лайза изпищя. Но г-н Оливър, изглежда, очакваше нападението. Наведе се, избегна удара с лекота и тресна Харви в стомаха с дръжката на пистолета. Харви изохка и се преви, а г-н Оливър го удари още веднъж с оръжието — този път по главата. Харви се свлече на колене, но г-н Оливър пак го изправи на крака. Този път изглеждаше укротен.
	— Искам да го облека — каза Джийни.
	— Почвай — отвърна г-н Оливър. — Ще стоя до теб и от време на време ще го поочуквам, за да го убедя да ти помага.
	С нервни движения Джийни уви саронга около кръста на Харви и го върза като пола. Ръцете й трепереха — никак не й харесваше да е толкова близо до него. Саронгът се оказа доста дълъг и покри краката му до глезените, скривайки парчето кабел, което го спъваше. После омота големия шал около раменете му и го забоде с безопасна игла до китките му — все едно че бе стара жена, прихванала краищата на шала. След това нави една кърпичка на руло, прекара я през отворената му уста и я върза зад главата му. Накрая му сложи маската на Нанси Рейгън, за да я прикрие.
	— Бил е на нещо като бал с маски, облякъл се е като Нанси и се е напил — каза тя.
	— Доста добре се справи — похвали я г-н Оливър.
	Телефонът иззвъня и Джийни го вдигна.
	— Ало?
	— Обажда се Миш Делауеър.
	Джийни бе забравила за детективката. Преди петнайсет-шестнайсет часа умираше от нетърпение да се свърже с нея.
	— Здрасти — каза тя.
	— Ти излезе права. Харви Джоунс го е направил.
	— Как разбра?
	— От филаделфийската полиция пипат бързичко. Отишли в апартамента му, нямало го, но съседът ги пуснал вътре. Намерили шапката и разбрали, че е същата, както е в описанието.
	— Но това е страхотно!
	— Готова съм веднага да го арестувам, но не знам къде е.
	Джийни му хвърли поглед — върлина, облечена като Нанси Рейгън.
	— Нямам представа — отвърна тя. — Но мога да ти кажа къде ще бъде утре по обяд. В зала „Риджънси“ на хотел „Стауфър“, на пресконференция.
	— Благодаря.
	— Миш, направи ми една услуга.
	— Каква?
	— Не го арестувай, преди да е свършила пресконференцията. Много е важно за мен той да присъства на нея докрай.
	Тя се поколеба, после се съгласи.
	— Благодаря, ценя това. — Джийни затвори. — Е, добре, хайде да го качваме в колата.
	— Върви напред и отваряй вратите. Аз ще го докарам — каза г-н Оливър.
	Джийни грабна ключовете си и изтича на улицата. Нощта вече бе паднала, но небето бе ясно, а уличното осветление — силно. Тя огледа улицата. Млада двойка в окъсани джинси отминаваше бавно в противоположна посока, хваната за ръце. От другата страна на пътя мъж със сламена шапка разхождаше жълт лабрадор. Всички съвсем ясно можеха да видят какво става. Дали щяха да погледнат? И дали изобщо щяха да се заинтересуват?
	Джийни отключи колата си и отвори вратата.
	Харви и г-н Оливър излязоха от къщата, притиснати плътно един до друг. Г-н Оливър го побутваше напред, Харви залиташе, но вървеше, а Лайза завършваше шествието и затваряше вратите.
	За секунда гледката се стори на Джийни абсурдна. Напуши я истеричен смях и тя захапа юмрук, за да го потисне.
	Харви стигна до колата, г-н Оливър го блъсна за последен път и той почти се строполи на задната седалка.
	Смехът изчезна от очите на Джийни и тя отново огледа улицата. Човекът със сламената шапка се бе съсредоточил в кучето си, което препикаваше гумата на едно субару. Младата двойка изобщо не се обърна.
	— Ще седна отзад при него — обади се г-н Оливър.
	Лайза се настани на дясната седалка отпред и Джийни подкара.
	В центъра нямаше особено движение в неделя вечерта. Тя вкара колата в подземния гараж под хотела и паркира възможно най-близо до асансьора. Трябваше обаче да изчакат една добре облечена двойка да паркира колата си и да се качи в хотела. После предпазливо излязоха от колата.
	Джийни взе от багажника на автомобила тежък гаечен ключ, показа го на Харви и го тикна в задния джоб на джинсите си. Г-н Оливър носеше допотопния си пистолет, затъкнат в колана, и отгоре бе пуснал ризата си. Двамата измъкнаха Харви от колата. Джийни очакваше всеки момент той да се разбеснее, но младежът мирно и тихо се приближи до асансьора.
	Чакаха го цяла вечност.
	Когато най-сетне дойде, набутаха Харви вътре, вмъкнаха се след него и Джийни натисна копчето за фоайето.
	Докато асансьорът пълзеше бавно нагоре, г-н Оливър отново удари Харви в корема. Джийни се стъписа — нямаше никакъв повод. Харви изохка и се преви точно в момента, в който вратите се отвориха. Отвън двама мъже чакаха асансьора и впериха погледи в превития. Г-н Оливър го поведе навън с думите:
	— Извинете, господа, този младеж си е пийнал малко повечко.
	Двамата веднага се дръпнаха встрани и сториха път.
	За щастие вратите на един от асансьорите във фоайето зееха, широко отворени. Двамата тикнаха Харви в него и Джийни натисна копчето за осмия етаж, въздишайки с облекчение.
	Харви вече почти се бе съвзел от удара, когато Джийни ги поведе към стаята. Приближавайки се към нея, тя с отчаяние видя, че на бравата виси табелка: „Стаята в момента се обслужва“. Камериерката сигурно сменя чаршафи, изстена Джийни.
	Изведнъж Харви започна да се мята, мъчейки се да извика нещо през кърпичката, и диво размаха ръце. Г-н Оливър се опита да го удари, но онзи се наведе, избегна удара и затътри вързаните си нозе из коридора.
	Джийни се изпречи пред него, сграбчи с две ръце кабела, спъващ краката му, и дръпна. Харви залитна, но не падна. Джийни отново дръпна, но и този път без никакъв ефект. _Божичко, колко е тежък!_ Той вдигна ръце, готвейки се да я удари. Джийни се стегна и дръпна с всички сили, краката му се плъзнаха и той се сгромоляса.
	— Майко мила, какво, за бога, става тук? — чу се строг глас.
	Камериерката, около шейсет годишна чернокожа жена, бе излязла от стаята.
	Г-н Оливър се наведе над главата на Харви и го повдигна за раменете.
	— Този младеж попрекали малко с пиенето — каза той. — Повърна всичко върху капака на лимузината ми.
	_Представя се за наш шофьор, доколкото разбирам, заради камериерката._
	— С пиенето ли? — възкликна камериерката. — Повече ми прилича, че е прекалил с биенето.
	Обръщайки се към Джийни, г-н Оливър продължи:
	— Бихте ли го хванали за краката, госпожо.
	Джийни се подчини.
	Двамата го вдигнаха, но той се заизвива. Г-н Оливър се направи, че го изпуска, но подложи коляно така, че Харви да падне върху него и да се укроти.
	— Внимателно, ще го нараните! — подвикна камериерката.
	— Хайде още веднъж, госпожо — каза г-н Оливър.
	Отново го вдигнаха и го внесоха в стаята, полагайки го на най-близкото от двете легла.
	Камериерката ги последва ужасена.
	— Надявам се да не повърне и тук.
	Г-н Оливър й се усмихна.
	— Как така не съм ви виждал тук по-рано? Забелязвам хубавите момичета, но не си спомням да съм ви срещал.
	— Страшно оригинално! — каза тя, но се усмихна. — Не съм ви никакво момиче.
	— Аз съм на седемдесет и една, а вие в никой случай не сте повече от четиридесет и пет.
	— На петдесет и девет съм. Твърде стара, за да слушам глупостите ви.
	Той я хвана за ръката и неусетно я изведе от стаята.
	— Хей, знаете ли, аз почти свърших с тия тук. Искате ли да ви повозя малко в лимузината си?
	— В оповръщаната лимузина ли? В никакъв случай — изкиска се камериерката.
	— Е, ще я измия.
	— Вкъщи ме очаква съпруг и ако беше тук да чуе какви ги приказвате, щеше да ви се случи нещо далеч по-лошо, отколкото някакво си повръщане върху капака на колата ви!
	— О-о! — вдигна ръце г-н Оливър, правейки се на уплашен. — Не съм искал да ви обидя. — Продължавайки да имитира уплаха, той отстъпи назад в стаята и затвори вратата.
	Джийни се строполи на един стол.
	— Боже всемогъщи, успяхме — въздъхна тя.


>>	61.

	Веднага след като се нахрани, Стив се изправи:
	— Ще ми се да си легна.
	Искаше колкото е възможно по-скоро да се оттегли в стаята на Харви.
	Останалите също наставаха. Пруст глътна остатъка от уискито си и Берингтън ги изпрати до вратата.
	Стив видя възможността да се свърже с Джийни. Грабна телефона и набра справки. Телефонът дълго звъня. _Хайде, хайде!_ Най-накрая отговориха и той поиска номера на хотела. Първия път обърка цифрите и му се обади някакъв ресторант. Той отново набра трескаво и накрая се свърза.
	— Бих искал да говоря с д-р Джийн Ферами.
	Берингтън се върна в кабинета точно когато Стив чу гласа на Джийни.
	— Ало?
	— Здрасти, Линда, Харви ти се обажда.
	— Стив, ти ли си?
	— Да, реших да остана у татко. Малко е късничко тепърва да си тръгвам.
	— За бога, Стив, добре ли си?
	— Трябва да свършим една работа. Нищо сериозно, ще се оправя. Как мина денят ти, скъпа?
	— Докарахме го в хотела. Не беше лесно, но се оправихме. Лайза се свърза с Джордж Дасолт. Той обеща, че ще дойде, така че вероятно ще станете поне трима.
	— Добре. Тъкмо се канех да си лягам. Но утре се надявам да те видя пак, скъпа.
	— Желая ти късмет.
	— И аз на теб. Лека нощ.
	Берингтън намигна:
	— Някоя нова мацка, а?
	— Бива я.
	Берингтън извади някакви хапчета и ги преглътна с едно уиски. Уловил погледа на Стив към шишето, той обясни:
	— Далмейн. След всичко това нещо трябва да ми помогне да заспя.
	— Лека нощ, тате.
	Берингтън сложи ръце на раменете му.
	— Лека нощ, синко — отвърна той. — Не се безпокой, ще се оправим.
	Той наистина обича скапания си син, помисли си Стив и за момент изпита чувство на вина, че мами любящ баща.
	После се сети, че не знае къде се намира стаята на Харви. Излезе от кабинета и направи няколко крачки по коридора, който според него водеше към спалните. Нямаше представа коя врата е за стаята на Харви. Хвърляйки предпазлив поглед, забеляза, че Берингтън не може да го види от кабинета. Отвори бързо най-близката врата, отчаяно мъчейки се да го направи колкото е възможно по безшумно.
	Вратата водеше към голяма баня с душ и вана. Затвори я тихо. До нея имаше килер с хавлии и чаршафи.
	Опита вратата насреща. Пред очите му се разкри голяма спалня с двойно легло и огромен гардероб, на чиято дръжка висеше костюм в найлонов плик, току-що взет от химическо чистене. Не вярваше Харви да има такъв костюм. Тъкмо се канеше тихо да затвори вратата, когато гласът на Берингтън едва не го накара да припадне:
	— Трябва ли ти нещо от стаята ми?
	За миг Стив като че ли онемя. _Какво, по дяволите, да кажа?_ Тогава думите сами дойдоха:
	— Нямам с какво да си легна.
	— Откога започна да обличаш пижама?
	Гласът на Берингтън може би беше подозрителен, а може би и леко изненадан — Стив не можа да познае.
	— Питах се дали нямаш някоя тениска голям размер — импровизираше той отчаяно.
	— Нищо такова, което да стане на тези рамене, момчето ми — каза Берингтън и за облекчение на Стив, се засмя.
	— Добре де, няма значение. — Стив продължи нататък.
	В края на коридора имаше две врати една срещу друга — едната беше на Харви, а другата сигурно на камериерката.
	_Да, но коя на кого е?_
	Стив се помайваше, надявайки се, че Берингтън ще влезе в стаята си, преди той да е направил избора си.
	Като стигна до края, погледна назад. Берингтън го гледаше.
	— Лека нощ, тате — каза той.
	— Лека нощ.
	_Лявата или дясната? Няма начин да познаеш. Избирай веднага!_
	Стив отвори дясната.
	Риза за ръгби на облегалката на стола, компактдиск на Снуп Доги Дог, захвърлен на кревата, _Плейбой_ на бюрото.
	_Стая на момче. Слава Тебе, Господи!_
	Той влезе вътре и затвори вратата с пета. После отпусна гръб върху нея, отмалял от напрежение.
	След малко се съблече и си легна. Изпитваше странно чувство да лежи в леглото на Харви; в стаята на Харви; в дома на бащата на Харви. Изгаси лампата и дълго лежа буден, заслушан в непознатите звуци на къщата. Известно време се чуваха стъпки, врати се затваряха, пускаха вода, после всичко утихна.
	Задряма леко, после изведнъж стреснато се събуди. _Има някой в стаята._
	Стив долови лекия аромат на някакъв екзотичен парфюм, примесен с миризма на чесън и подправки. После видя малкия силует на Мариан, очертан на прозореца.
	Преди да успее да реагира или да каже нещо, тя се мушна в леглото при него.
	— Хей! — прошепна той смаян.
	— Ще ти духам точно така, както обичаш — прошепна тя в отговор, но в гласа й се долавяше страх.
	— Не — каза той и дръпна главата й, мушнала се под завивките към чатала му.
	Беше гола.
	— Моля ти се, Арви, не ме бий тази вечер, моля ти се! — примоли се тя със силен френски акцент.
	На Стив му стана ясно. Мариан бе имигрантка и Харви я бе наплашил до такава степен, че тя не само изпълняваше всичките му желания, но ги и предчувстваше. Как така баща му, който спи в съседната стая, не е чувал побоя над бедното момиче? После Стив си спомни приспивателното хапче. Берингтън спеше толкова тежко, че не чуваше виковете на Мариан.
	— Няма да ти сторя нищо, Мариан — каза й той. — Спокойно.
	Тя започна да го целува по лицето.
	— Моля ти се, бъди добър, моля те, ще направя всичко, каквото искаш, само не ме бий.
	— Мариан — каза той строго. — Стой мирно!
	Тя замръзна.
	Стив обгърна слабите й рамене. Кожата й бе нежна и топла.
	— Просто полежи малко мирно и се успокой — продължи той, галейки гърба й. — Повече никой няма да те бие, обещавам ти.
	Тя стоеше напрегнато, без да помръдва, явно очаквайки удари. Но после постепенно се отпусна и се примъкна по-близо до него.
	Стив получи ерекция, не можа да го предотврати. Знаеше, че може да се люби с нея без проблеми. Притиснал малкото й голо треперещо тяло до своето, той се бореше с мощното изкушение. Никой нищо нямаше да разбере. Колко прекрасно би било да я гали и да я възбуди! Толкова щеше да се изненада, че я любят така нежно и всеотдайно. Щяха да се целуват и галят цяла нощ.
	Той въздъхна: нямаше да е честно, тя не идваше доброволно. До това легло я водеха несигурността и страхът, а не желанието. Да, _Стив, ти можеш да я чукаш… и по този начин да се възползваш от страха на една имигрантка, която мисли, че няма друг избор. А това е отвратително. Сам ти би презрял всеки мъж, извършил подобно нещо._
	— По-добре ли си вече? — попита я той.
	— Да…
	— Тогава отивай да си легнеш в твоето легло.
	Тя докосна лицето му, после нежно го целуна по устата. Устните му бяха плътно затворени, но ръката му погали косата й приятелски.
	Мариан се взря в лицето му в полумрака.
	— Ти не си той, нали? — прошепна тя.
	— Не — отвърна Стив. — Не съм.
	Миг по-късно вече я нямаше.
	Но ерекцията му още продължаваше.
	_Защо не съм той? Защото съм възпитан по друг начин ли? По дяволите, не! Можех да я изчукам. Можех да бъда Харви. Но не съм Харви, защото това е мой избор. Не моите родители взеха това решение — аз сам го взех, благодаря за помощта ви, мамо и тате, но аз, а не вие, я изпратихте обратно в стаята й._
	Не Берингтън ме е създал, не и вие. Аз сам съм се създал.


>	Понеделник

>>	62.

	Стив се събуди стреснато.
	Някой разтърсваше рамото му — мъж с раирана пижама. Беше Берингтън Джоунс. За миг Стив изпита чувство на обърканост, после всичко си дойде на мястото.
	— Моля те, облечи се добре за пресконференцията — каза Берингтън. — В гардероба има една твоя риза, която остави тук преди няколко седмици. Мариан ти я изпра. Ела в стаята ми да си избереш връзка. — Той излезе.
	Берингтън говореше на сина си като на опърничаво и непослушно дете, даде си сметка Стив, надигайки се от леглото. Всяка дума сякаш означаваше: _Не спори, а прави каквото ти се казва._ Но този рязък начин на разговор правеше работата на Стив още по-лесна. На такива реплики можеше да се отвръща с едносрични отговори, с които не рискуваше да издаде почти нищо.
	Беше осем часът. Той тръгна към банята по шорти, взе душ и се избръсна с еднодневка, която намери в шкафчето над мивката. Вършеше всичко с бавни движения, мъчейки се да отложи момента, в който щеше да се изправи пред Берингтън и да се подложи на риска да разговаря с него.
	Увил хавлия около кръста си, Стив се отправи към спалнята, съгласно заповедта му. Берингтън обаче го нямаше там. Отвори гардероба. Връзките ме бяха малко поостарели — на райета, на точки и на разни фигури, всички копринени — нищо по-съвременно. Избра си една на широки райета. Но му трябваше и бельо. Огледа долните гащета на Берингтън. Въпреки че бе много по-висок от него, талията им беше един и същи размер. Избра си сини.
	Като се облече, той се стегна да проведе нова атака на измама. Още само няколко часа и всичко щеше да свърши. Трябваше да приспива подозренията на Берингтън само минути след дванайсет, когато Джийни щеше да прекъсне пресконференцията.
	Пое дълбоко дъх и излезе. Следвайки миризмата на пържен бекон, той се отправи към кухнята. Мариан беше до печката. С широко отворени очи тя се взря в Стив. Той за миг обаче се паникьоса — ако Берингтън забележеше израза на лицето й, вероятно щеше да я попита какво има, а бедното момиче бе толкова наплашено, че вероятно щеше да му каже. Но Берингтън гледаше CNN на малкия телевизор и не беше от онзи тип хора, които се интересуват от изражението на прислугата.
	Стив седна и Мариан му наля кафе и портокалов сок. За да я ободри, той й се усмихна окуражаващо.
	Берингтън вдигна ръка за тишина, въпреки че Стив не възнамеряваше да подхваща разговор. Говорителят тъкмо казваше нещо за „Дженетико“: „Майкъл Мадигън, шеф на «Ландсман» за Северна Америка, заяви късно снощи, че предварителните проучвания са завършили със задоволителни резултати и сделката ще бъде подписана публично днес на пресконференция в Балтимор. На франкфуртската борса акциите на «Ландсман» се вдигнаха с петдесет пфенига при котировките рано тази сутрин. Отчетът на «Дженерал Мотърс» за третото тримесечие…“
	Звънецът на вратата иззвъня и Берингтън натисна копчето за премахване на звука. После надникна през прозореца:
	— Я, долу има полицейска кола.
	На Стив му хрумна ужасна мисъл. Ако Джийни се е свързала с Миш Делауеър и й е разказала какво е открила за Харви, полицията може да е решила да го арестува. И как Стив щеше да отрече, че е Харви Джоунс? След като е облечен в дрехите на Харви, седнал е в кухнята на бащата на Харви и яде бухти със сладко, направени от готвачката на бащата на Харви!
	Никак не му се искаше да се връща в затвора.
	Но това все още не беше най-лошото. Ако го арестуваха сега, щеше да пропусне пресконференцията. И ако никой от другите клонинги не дойде, Джийни щеше да остане само с Харви. А един близнак не доказва нищо.
	Берингтън се отправи към вратата.
	Стив се обади:
	— Ами ако търсят мен?
	Мариан изглеждаше така, сякаш щеше да умре всеки момент.
	— Ще им кажа, че те няма — отвърна Берингтън.
	Стив не можеше да чуе разговора от прага на вратата. Стоеше, без да помръдва, без да яде и пие, напрегнал слух. Мариан бе замръзнала над печката с бъркалка в ръка.
	Берингтън се върна.
	— Снощи ограбили един от съседите ни — каза той. — Извадили сме късмет.


	През цялата нощ Джийни и г-н Оливър пазеха Харви на смени — единият будуваше, а другият почиваше. Въпреки това никой от тях не успя да отдъхне както трябва. Само Харви се наспа, похърквайки тихо през кърпичката.
	На сутринта взеха душ също на смени. Джийни облече дрехите, които си бе донесла в куфара — бяла блуза и черна пола, така спокойно можеха да я вземат за сервитьорка.
	Поръчаха закуска от обслужване по стаите. Не пуснаха сервитьора вътре, защото щеше да види завързания за кревата Харви. Г-н Оливър подписа сметката на вратата:
	— Жена ми още не е облечена. Дайте на мен, аз ще се оправя с количката.
	Той накара Харви да изпие чаша портокалов сок, поднасяйки я към устните му, докато Джийни стоеше отзад, стиснала гаечния ключ в ръце, готова да се намеси, ако се опита да направи нещо.
	Джийни с тревога чакаше обаждането на Стив. Какво е станало с него? Бе прекарал нощта в дома на Берингтън. Дали не се е провалил?
	Лайза пристигна в девет часа с купчина копия от изявлението за пресата, после тръгна за летището да посрещне Джордж Дасолт и всеки клонинг, който би решил да дойде.
	Стив се обади в девет и половина:
	— Трябва да бързам. Берингтън е в банята. Всичко е наред. Идвам на пресконференцията заедно с него.
	— Нищо ли не подозира?
	— Не… макар че имаше някои напрегнати моменти. Как е двойникът ми?
	— Кротък.
	— Трябва да затварям.
	— Стив?
	— Казвай по-бързо!
	— Обичам те. — Тя затвори.
	_Не биваше да казвам това — момичетата трябва да се правят на интересни, за да получат, каквото искат. Е, по дяволите, какво толкова._
	В десет часа Джийни излезе да разузнае ситуацията със зала „Риджънси“. Беше ъглова зала с малко фоайе и антре. Там вече беше една от организаторките, която ръководеше разпъването на емблемата на „Дженетико“ — да е готова за телевизионните камери.
	Джийни набързо огледа мястото и се върна в стаята си.
	От летището се обади Лайза.
	— Лоши новини — каза тя. — Полетът от Ню Йорк закъснява.
	— Исусе Христе! — изпъшка Джийни. — А някаква следа от другите? Уейн или Ханк?
	— Никаква.
	— Колко ще закъснее полетът на Джордж?
	— Очакват да пристигне в единайсет и половина.
	— Пак може да успеете.
	— Ако карам като на рали.


	В единайсет часа Берингтън излезе от стаята си, обличайки сакото. Бе облякъл син костюм с жилетка върху бялата риза с дълги, подаващи се изпод ръкава на сакото маншети със златни копчета — старомодно, но ефектно.
	— Хайде да тръгваме — каза той.
	Стив облече спортното сако на Харви. Разбира се, то му беше точно по мярка.
	Двамата излязоха, качиха се в сребристия линкълн и пуснаха климатика. Берингтън бързо подкара към центъра. За голямо облекчение на Стив, той не говори много по пътя. След малко стигнаха и паркираха колата в подземния гараж.
	— „Дженетико“ нае специализиран екип, за да организира това събитие — обясни Берингтън, докато двамата се качваха с асансьора. — Нашият отдел за реклама и връзки с обществеността не се е занимавал с такава обемна работа.
	Двамата тръгнаха към зала „Риджънси“, но пътят им бе преграден от дама в стилен черен костюм.
	— Аз съм Карен Биймиш от „Тотъл Къмюникейшънс“ — каза тя лъчезарно. — Бихте ли ме последвали във ВИП залата, моля.
	Дамата ги въведе в малка стая, където имаше масички със закуски и напитки.
	Стив леко се разтревожи — би предпочел да види как изглежда залата за пресконференции. Но след като Берингтън продължаваше да вярва, че той е Харви до появата на Джийни, нищо друго нямаше значение.
	В стаята вече имаше шест-седем души, между които Пруст и Барк. С Пруст стоеше мускулест млад мъж, който приличаше на телохранител. Берингтън представи Стив на Майкъл Мадигън, шефа на „Ландсман“ за Северна Америка.
	Берингтън нервно изпи чаша бяло вино. Стив с удоволствие би гаврътнал чаша мартини — в края на краищата имаше далеч по-голяма причина от Берингтън да се страхува. Но трябваше да остане с ясна мисъл и да не се отпуска нито за миг. Той хвърли поглед на часовника, който бе взел от ръката на Харви. Беше дванайсет без пет. _Още няколко минути. И когато всичко свърши, тогава ще си взема едно мартини_ — обеща си той.
	Карен Биймиш плесна с ръце, за да привлече вниманието:
	— Господа, готови ли сме? — Наоколо се разнесоха утвърдителни отговори и кимания. — Тогава моля всички, с изключение на организаторите, да заемат местата си.
	_Това е. Успях. Свърши!_
	Берингтън се извърна към Стив и каза:
	— Доскоро, Марлборо. — Погледна го очаквателно.
	— Разбира се — отвърна Стив.
	Берингтън се усмихна:
	— Какво значи това разбира се? Кажи останалата част.
	Стив изстина. Нямаше представа за какво говори Берингтън. Изглежда, това бе нещо като парола между тях. Явно очакваше отговора на тази парола. Какъв би могъл да бъде, по дяволите? Стив изруга вътрешно. Пресконференцията всеки миг щеше да започне — трябваха му само още няколко секунди!
	Берингтън смръщи вежди изненадано и впери поглед в него.
	Стив усети как по челото му избива пот.
	— Не може да си го забравил — каза Берингтън и Стив видя надигащото се подозрение в очите му.
	— Разбира се, че не съм — отвърна Стив бързо, дори прекадено бързо, защото чак сега му стана ясно, че е загубен.
	Сенаторът Пруст се бе заслушал в разговора им. Берингтън настоя:
	— Кажи тогава останалата част. — Стив видя как той хвърли поглед на телохранителя на Пруст и младият мъж забележимо се напрегна.
	В отчаянието си Стив изтърси:
	— До след минута в Калкута.
	Последва гробна тишина.
	Най-после Берингтън каза:
	— Добре го измисли. — И се засмя.
	Стив се отпусна. Играта сигурно е била такава — всеки път да измисляш нов отговор. Той благодари на щастливата си звезда. За да скрие облекчението си, се извърна встрани.
	— Хайде, време е — подкани организаторката.
	— Оттук — каза Пруст на Стив. — Не искаш да излезеш на сцената, нали? — Той отвори една врата и Стив пристъпи през прага й.
	Това обаче се оказа тоалетна. Стив се обърна назад:
	— Не, това е…
	Телохранителят на Пруст бе плътно зад него. Преди Стив да е разбрал какво става, младият мъж го бе вкопчил в здрав полунелсън.
	— Само да гъкнеш, и ще строша шибаните ти ръце — изръмжа той.
	Берингтън влезе в тоалетната след телохранителя. Джим Пруст го последва и затвори вратата.
	Телохранителят държеше момчето здраво.
	Кръвта на Берингтън кипеше от гняв.
	— Гадно лайно такова! — изсъска той. — Кой си? Стив Логън, предполагам.
	Момчето се опита да продължи да се преструва:
	— Тате, какво ти става?
	— Стига, играта свърши… казвай сега къде е синът ми.
	Момчето не отговори.
	Джим се намеси:
	— Бери, какво, по дяволите, става?
	Берингтън се опита да се успокои.
	— Това не е Харви — каза той на Джим. — Това е някой от другите, вероятно момчето на Логънови. Сигурно се представя за Харви от снощи. Харви навярно е заключен някъде.
	Джим побледня.
	— Това означава, че разказът му за намеренията на Джийни е неверен!
	Берингтън кимна мрачно.
	— Може би планира някакъв вид протест на пресконференцията.
	Пруст изпъшка отчаяно:
	— Мамка му, пред телевизионните камери!
	— Точно същото бих направил, ако бях на нейно място. А ти не би ли го сторил?
	Пруст се замисли за момент.
	— Мадигън дали ще запази спокойствие?
	Берингтън поклати глава.
	— Не бих могъл да кажа. Би изпаднал в доста глупаво положение, ако отложи сделката в последния момент. От друга страна пък, би изпаднал в още по-глупава ситуация, ако плати сто и осемдесет милиона долара за фирма, на която предстои да бъде съдена и да й бъде отнет и последният цент. Може да постъпи по един от двата начина.
	— Тогава трябва да намерим Джийни Ферами и да я спрем!
	— Може да е дошла и да се е регистрирала в хотела. — Берингтън грабна телефона, поставен на плота до мивката. — Обажда се професор Берингтън Джоунс от пресконференцията в зала „Риджънси“ — каза той с внушителна интонация. — Очакваме доктор Ферами. Да знаете в коя стая е отседнала?
	— Съжалявам, но нямаме право да казваме номерата на стаите, сър. — Берингтън се накани да избухне, но тя бързо добави: — Искате ли да ви свържа?
	— Да, разбира се. — Той чу сигнала свободно. След малко отговори глас, който като че ли принадлежеше на възрастен човек, и Берингтън заговори: — Прането ви е готово, господин Бленкинсоп.
	— Не съм давал никакво пране.
	— О, съжалявам, сър, кой номер е вашата стая? — Затаи дъх.
	— Осемстотин двайсет и едно.
	— О, а на мен ми трябваше осемстотин и дванайсет. Хиляди извинения.
	— Няма нищо.
	Берингтън затвори.
	— В стая осемстотин двайсет и едно са — каза той възбудено. — Обзалагам се, че Харви е с тях.
	— Пресконференцията всеки момент ще започне — напомни Пруст.
	— Може би закъсняхме. — Берингтън се поколеба, разкъсван между два огъня. Никак не му се искаше да отлага сделката и със секунда, но трябваше да разбере какво възнамерява да прави Джийни. След кратко обмисляне той продължи, обръщайки се към Джим: — Защо ти не се качиш на подиума с Мадигън и Престън? А през това време аз ще направя всичко по силите си да намеря Харви и да спра Джийни Ферами.
	— Добре.
	Берингтън впери поглед в Стив.
	— Ще се чувствам по-добре, ако взема охраната ти с мен, но не можем да оставим Стив сам.
	Телохранителят се обади:
	— Няма проблеми, сър. Мога да му сложа белезници и да го прикова към някоя тръба.
	— Чудесно, действай!
	Берингтън и Пруст се върнаха във ВИП залата. Мадигън им хвърли въпросителен поглед.
	— Нещо не е наред ли, господа?
	Пруст каза:
	— Малък проблем със сигурността, Майк. Дребна работа. Берингтън ще се погрижи за него, а ние ще отидем да обявим официално сделката.
	Мадигън обаче не изглеждаше спокоен.
	— Със сигурността ли?
	Намеси се и Берингтън:
	— Една жена, която уволних миналата седмица — Джийн Ферами, е тук, в хотела. Може да е намислила някоя лудория. Ще гледам да я отклоня.
	Това се оказа достатъчно за Мадигън.
	— Добре тогава, хайде да започваме.
	Мадигън, Пруст и Барк влязоха в конферентната зала. Телохранителят излезе от тоалетната. Двамата с Берингтън забързаха по коридора и повикаха асансьора. Берингтън изглеждаше потиснат и разтревожен. Не бе човек на действието — никога не е бил такъв. Борбата, с която бе свикнал, обикновено се водеше в университетски комисии. Надяваше се този път да не се наложи да участва в ръкопашен бой.
	Качиха се на осмия етаж и изтичаха към стая осемстотин двайсет и едно. Берингтън почука. Отвътре се обади мъжки глас:
	— Кой е?
	Берингтън отговори:
	— Прислугата.
	— Всичко е наред при нас, благодаря ви.
	— Трябва да проверя банята ви, моля.
	— Елате по-късно.
	— Има проблем, сър.
	— В момента съм зает. Елате след час.
	Берингтън се обърна към телохранителя:
	— Можеш ли да разбиеш вратата?
	Младият мъж изглеждаше доволен. Но изведнъж погледът му се устреми над рамото на Берингтън и той се обърна. Една възрастна двойка тъкмо излизаше от асансьора с пазарски чанти в ръце. Двамата бавно се насочиха по коридора към осемстотин двайсет и първа стая. Берингтън ги изчака да минат. Двойката спря пред стая осемстотин и трийсет. Съпругът остави чантите на земята, извади ключа и безкрайно дълго го пъха в ключалката. Накрая влязоха в стаята.
	Телохранителят ритна силно вратата.
	Касата изпука, разхвърчаха се трески и цимент, но самата врата устоя. Отвътре долетяха бързи стъпки.
	Той я ритна още веднъж, този път вратата отхвръкна назад.
	Младият мъж нахълта, последван от Берингтън.
	И двамата застинаха на място пред вида на възрастния чернокож мъж, насочил към тях огромен стар пистолет.
	— Вдигнете ръцете си над главата, затворете вратата и легнете с лице към земята или ще ви застрелям — каза мъжът. — След начина, по който нахълтахте тук, нито един съд няма да ме осъди за това, че съм ви избил.
	Берингтън вдигна ръце.
	Изведнъж от леглото изхвръкна някаква фигура. Берингтън само успя да види, че това е Харви — ръцете му бяха вързани и през устата му минаваше кърпа. Старецът изви пистолета към него. Берингтън се ужаси — щяха да застрелят сина му. Той извика като луд:
	— Не-е!
	Старецът обаче бе закъснял само с част от секундата. Вързаните ръце на Харви избиха пистолета от ръцете му. Телохранителят се хвърли и го грабна от килима. Изправяйки се, той го насочи към стареца.
	Берингтън си пое дъх.
	Старецът бавно вдигна ръце над главата си.
	Телохранителят грабна телефона:
	— Пратете някой от охраната в стая осемстотин двайсет и едно. Тук има човек с пистолет.
	Берингтън се огледа. Никаква следа от Джийни.


	Джийни излезе от асансьора, облечена в бялата блуза и черната пола, понесла поднос с чай, поръчан от обслужване по стаите. Сърцето й биеше лудо. Забързана с делова сервитьорска крачка, тя влезе в зала „Риджънси“.
	В малкото фоайе имаше две маси, пред които стояха жени със списъци пред себе си. До тях се бе изправил човек от охраната на хотела и тримата оживено бъбреха. Вероятно не очакваха никой да се опита да влезе без покана и Джийни бе готова да се обзаложи, че няма да спират сервитьорка, понесла поднос. Тя се насили да се усмихне на охраната и се отправи към вратата.
	— Хей! — подвикна й мъжът.
	Тя се обърна.
	— Вътре има достатъчно кафе и напитки.
	— Това е жасминов чай. Специална поръчка.
	— За кого?
	Тя мислеше бързо.
	— За сенатор Пруст. — _Дано да е вътре!_
	— Добре, вървете.
	Тя отново се усмихна, отвори вратата и влезе в залата.
	В отсрещния й край имаше издигнат подиум и дълга маса, зад която седяха трима мъже в официални, костюми. Пред тях бяха подредени официални документи. Единият от мъжете държеше реч. Публиката се състоеше от четиридесетина души с бележници, миникасетофони и ръчни телевизионни камери.
	Джийни влезе навътре. До подиума бе застанала жена с черен костюм и очила. От джобчето й висеше табелка, на която пишеше:
C>
	КАРЕН БИЙМИШ
	„Тотъл Къмюникейшънс“
C$
	Това бе организаторката, която Джийни бе видяла малко преди това. Тя изненадано погледна към Джийни, но не я спря, предполагайки, че някой си е поръчал нещо от обслужване по стаите. На това бе разчитала и Джийни.
	Пред мъжете на подиума имаше табелки с имената им. В седналия вдясно мъж Джийни позна сенатора Пруст, а от лявата му страна бе Престън Барк. Този в средата, който в момента говореше, бе Майкъл Мадигън.
	— „Дженетико“ не е просто само една фирма за интересни биотехнологии — говореше той със скучен глас.
	Джийни му се усмихна и сложи подноса пред него. Леко изненадан, той я погледна и млъкна за миг.
	Джийни се обърна към публиката:
	— Имам да направя едно много специално съобщение — каза тя.


	Стив седеше на пода в банята. Лявата му ръка бе прикована към канализационната тръба ма една от мивките. Бе разгневен и отчаян. Берингтън го бе разобличил няколко секунди преди успешния край. Сега търсеше Джийни и можеше да осуети целия план, ако я намереше. Стив трябваше да се измъкне оттук и да я предупреди.
	Горната част на тръбата бе закрепена към сифона на мивката. После правеше една S-образна извивка и изчезваше в стената. Извивайки тяло, Стив успя да опре крак в тръбата, изтегли се назад и ритна. Целият санитарен възел се разтърси. Той отново ритна. Мазилката около мястото, където тръбата влизаше в стената, започна да се пука. След още няколко яростни ритника мазилката падна, но тръбата продължаваше да се държи.
	Разочарован, той надникна нагоре към мястото, където тръбата влизаше в сифона на мивката. Може би тази връзка бе по-слаба. Стисна тръбата с две ръце и бясно я разтърси, всичко отново потрепери, но нищо не се счупи.
	Огледа S-образната извивка. Там, където тя свършваше, имаше муфа, която се навиваше на резба към сифона. Когато водопроводчиците искаха да я почистят, развиваха муфата с помощта на ключ. С лявата си ръка той я обхвана, стисна с всичка сила и се опита да завърти. Пръстите му се плъзнаха по грапавата повърхност.
	Почука по долната страна на мивката. Бе направена от някакъв доста здрав материал, може би изкуствен мрамор. Отново спря погледа си на мястото, където тръбата се свързваше със сифона. Ако успееше да счупи таза връзка, щеше да се освободи.
	Стив промени позата си, сви крак и отново започна да рита.


	Джийни каза:
	— Преди двайсет и две години „Дженетико“ проведе серия незаконни и безотговорни експерименти върху осем нищо неподозиращи американки. — Думите й излизаха накъсано и тя с усилие си наложи да говори по-спокойно. — Всички те бяха съпруги на офицери от армията.
	Потърси с поглед Стив сред публиката, но не го откри. Къде, по дяволите, беше? Трябваше да бъде тук, нали е живо доказателство!
	С треперещ глас Карен Биймиш се обади:
	— Това е частно мероприятие, моля, излезте незабавно.
	Джийни не й обърна внимание.
	— Жените отишли в една клиника на „Дженетико“ във Филаделфия, за да се подложат на хормонално лечение против безплодие. — Тук тя пусна гнева си да проличи. — Без разрешение на тези жени им е бил имплантиран ембрион от съвършено непознати хора.
	Събраните журналисти възбудено зашумяха. Познаваше се от пръв поглед, че се заинтригуваха. Тя повиши глас:
	— Престън Барк, учен и предполагаем извършител, е бил толкова завладян от откривателския си дух в сферата на клонирането, че е разделил ембриона седем пъти, сдобивайки се с осем съвършено еднакви ембриона, които е имплантирал в осем нищо неподозиращи жени.
	Джийни откри Миш Делауеър, седнала в задните редици, и се загледа в нея с леко развеселено изражение на лицето. Но Берингтън го нямаше в залата. Това бе изненадващо… и обезпокоително.
	Престън Барк се надигна иззад масата на подиума:
	— Дами и господа, моля да ме извините за това. Предупредиха ни, че може да стане така.
	Но Джийни продължи:
	— Това своеволие е било пазено в тайна двайсет и три години. Тримата извършители — Престън Барк, сенатор Пруст и професор Берингтън Джоунс — бяха готови на всичко, за да го прикрият, както разбрах от горчив опит.
	Карен Биймиш говореше бързо в един от телефоните. Джийни я чу да казва:
	— Веднага изпратете някого от проклетата ви охрана!
	Под подноса Джийни бе скрила листове с изявлението пред пресата, което Лайза бе фотокопирала.
	— Всички подробности са описани тук — продължи тя и започна да раздава листовете, без да спира да говори. — Тези чужди ембриони са се развили, били са родени и седем от тях са все още живи. Ще ги познаете лесно, защото изглеждат напълно еднакви.
	От израза на журналистите Джийни разбра, че ги води натам, накъдето искаше. Бърз поглед към подиума й даде да разбере, че Пруст прилича на буреносен облак, а Престън Барк изглежда така, сякаш всеки момент ще получи удар.
	Горе-долу по това време г-н Оливър трябваше да влезе с Харви и всички да видят, че той и Стив си приличат като две капки вода. А също и с Джордж Дасолт и, дай боже — с някои от останалите. Но от тях нямаше и следа. _Не ми закъснявайте точно сега!_ — помоли се Джийни.
	— Всички може би ще си помислите, че са близнаци — продължи тя. — Всъщност те наистина имат еднаква ДНК, но са родени от осем различни майки. Аз се занимавам с изучаване на близнаци и именно загадката с различните майки на близнаците привлече вниманието ми към тази срамна история.
	Вратата на залата изведнъж се отвори с трясък и Джийни вдигна глава, очаквайки да види някой от клонингите. Но вътре се втурна Берингтън. Задъхано, сякаш беше тичал, той извика:
	— Дами и господа, тази дама е обхваната от нервен пристъп и неотдавна е уволнена. Работеше по проект, финансиран от „Дженетико“, и има зъб на фирмата. Охраната на хотела току-що арестува неин съучастник в една от стаите на хотела. Моля ви, имайте още малко търпение, докато изведем тази личност от сградата, и след това пресконференцията ни може да продължи.
	Джийни бе попаднала в собствения си капан. Къде бяха г-н Оливър и Харви? И какво е станало със Стив? Речта и листовките й нямаха никакво значение без доказателства. Имаше на разположение само няколко секунди. Нещо се бе объркало ужасно. Берингтън бе осуетил целия й план.
	В залата влезе униформен служител от охраната на хотела и заговори нещо на Берингтън.
	В отчаянието си Джийни се обърна към Майкъл Мадигън. На лицето му бе застинало студено изражение — явно беше човек, който не обича да смущават гладкия ход на организираните от него неща. Въпреки това тя опита.
	— Виждам, че съдебните документи са пред вас, господин Мадигън — каза тя. — Не мислите ли, че трябва да проверите тази история, преди да ги подпишете? Просто предположете, че съм права и си представете за колко пари могат да ви осъдят тези осем майки.
	Мадигън каза меко:
	— Нямам навика да вземам бизнес решения, базирани върху клевети, подхвърлени от откачили жени.
	Журналистите се разсмяха и Берингтън доби по-уверен вид. Охраната се приближи към Джийни.
	Тя се обърна към публиката:
	— Надявах се да успея да ви покажа двама или трима от клонингите за доказателство, но… те не дойдоха.
	Журналистите отново се разсмяха и Джийни разбра, че всичко е свършило. Беше загубила.
	Охраната я хвана здраво за ръката и я побутна към вратата. Можеше да се съпротивлява, но нямаше смисъл.
	Мина покрай Берингтън, той нагло й се усмихна. Очите й се напълниха със сълзи. Преглътна ги с усилие и вирна глава. Вървете по дяволите, помисли си, един ден ще разберете, че съм била права.
	Зад гърба си чу Карен Биймиш да казва:
	— Господин Мадигън, бихте ли имали нещо против да продължите?
	Джийни и охраната тъкмо наближиха вратата, когато вътре нахълта Лайза.
	Джийни ахна — зад гърба й пристъпваше и един от клонингите.
	Това навярно бе Джордж Дасолт. Но един не бе достатъчен — трябваха й поне двама, за да докаже твърденията си. Ех, ако сега се появеше Стив или г-н Оливър с Харви…
	Но изведнъж в залата влезе още един клонинг. Сигурно беше Хенри Кинг. Джийни се отскубна от охраната и изкрещя:
	— Вижте! Ето, гледайте!
	Докато крещеше, в залата влезе трети клонинг. Черната му коса й подсказа, че това е Уейн Статнър.
	— Уверихте ли се? — кресна отново Джийни. — Ето ги! Абсолютно еднакви са!
	Всички камери насочиха обективите си от подиума към новодошлите. Заблестяха светкавици и фотографите се спуснаха да запечатат събитието.
	Джийни подкани тържествуващо журналистите:
	— А сега ги питайте за родителите им! Това не са трима близнаци. Родени са от три различни майки. Питайте ги! Хайде, какво чакате!
	Разбра, че говори много развълнувано и направи усилие да се овладее, но й беше изключително трудно. Няколко репортери, умиращи от желание първи да зададат въпросите си, се приближиха към клонингите. Охраната отново хвана Джийни за ръката, но в момента тя бе в центъра на бързо събрала се тълпа и не можеше да мръдне.
	Някъде отдалеч долетя гласът на Берингтън, извисяващ се над шума, вдигнат от репортерите.
	— Дами и господа, моля за вашето внимание! — Започна сърдито и продължи раздразнено: — Бихме _искали_ да продължим пресконференцията!
	Но нямаше никакъв смисъл. Глутницата репортери бе надушила истинска сензация и речите вече не я интересуваха.
	С ъгълчето на очите си Джийни видя как сенатор Пруст се измъква незабелязано от залата.
	Някакъв млад мъж тикна микрофон пред лицето й:
	— Как разбрахте за тези експерименти?
	— Казвам се доктор Джийн Ферами и съм научен работник в университета „Джоунс Фолс“, във факултета по психология — започна да говори възбудено Джийни. — В курса на работата си попаднах на група хора, които приличаха на еднолични близнаци, но нямаха никакви родствени връзки. Започнах разследване. Берингтън Джоунс се опита да ме уволни, за да ми попречи да разкрия истината. Въпреки това аз открих, че клонингите са резултат от военен експеримент, възложен на „Дженетико“.
	Тя огледа залата.
	Къде беше Стив?


	Стив ритна още веднъж и тръбата се откачи от сифона на мивката под дъжд от мазилка и парченца мрамор. Той я натисна силно и прокара халката на белезниците през образувалия се процеп. Освободен, Стив се изправи на крака. После пъхна лявата си ръка в джоба, за да скрие висящите от китката белезници, и излезе от тоалетната.
	ВИП стаята бе празна.
	Не бе съвсем сигурен какво е станало и излезе предпазливо в коридора.
	До ВИП стаята имаше врата, на чиято табелка пишеше _Зала „Риджънси“_. Малко по-нататък, застанал пред един от асансьорите, Стив видя един от своите двойници.
	Кой беше той? Момчето търкаше китките си, сякаш го боляха, по бузите си имаше две червени ивици, сякаш през там е минавала стегната кърпа. Това бе Харви, който бе прекарал цяла нощ вързан.
	В този момент онзи вдигна глава и улови погледа на Стив.
	Известно време двамата се взираха един в друг, без да помръднат. Все едно че се гледаха в огледало. Стив се опита да надникне вътре в Харви, да разбере къде се намира онова нещо, което го прави лош. Но не можа. Всичко, което виждаше, бе млад мъж, изглеждащ точно като него, който бе поел по същия път, но с различни завои.
	Той откъсна поглед от Харви и влезе в зала „Риджънси“.
	Вътре беше лудница. Джийни и Лайза се намираха в центъра на кръг от телевизионни оператори, насочили камерите си към тях. До тях той преброи един, двама, _трима_ клонинги. Проби си път до нея.
	— Джийни! — извика развълнувано.
	Тя вдигна безизразно лице към него.
	— Стив съм! — помогна й той.
	Миш Делауеър веднага изникна до Джийни.
	Стив се обърна към детективката:
	— Ако търсите Харви, той е отвън и чака асансьора.
	Миш обаче не помръдна и попита Джийни:
	— Можеш ли да познаеш кой с този?
	— Разбира се. — Джийни го погледна в очите: — Аз също играя малко тенис.
	Стив се усмихна:
	— Ако играете _малко_ тенис, значи вероятно не сте в моята категория.
	— Слава богу! — въздъхна тя и го прегърна.
	Той наведе лице към нейното и двамата се целунаха.
	Камерите се въртяха около тях, проблясваха светкавици. На другия ден това беше снимката на първа страница във всички сутрешни вестници из цялата страна.


>	Следващият юни

>>	63.

	„Форест Лонс“ бе нещо като реномиран стар хотел. Стените на стаите бяха покрити с тапети на цветя, порцелановите съдове бяха сложени в шкафове със стъклени витрини, краката на масите бяха масивни. Миришеше на свежо, а не на дезинфектанти и персоналът наричаше майка й _госпожо Ферами_, а не _Мария_ или _скъпа_. Тук към нейното апартаментче имаше малка стая, където майката можеше да покани гостите да пият чай.
	— Това е моят съпруг, мамо — каза Джийни и Стив пусна една от най-чаровните си усмивки, стискайки ръката й.
	— Какво хубаво момче! — каза мама. — Какво работиш, Стив?
	— Уча право.
	— Право! Това е добра кариера.
	Понякога имаше проблясъци на адекватно отношение, следвани от все по-дълги периоди на пълно объркване.
	Джийни продължи:
	— Татко дойде на сватбата.
	— Как е бащата?
	— Добре е. Твърде е стар да ограбва хората, затова смята, че е по-добре да ги пази. Основа си собствена фирма за охрана. Добре върви.
	— Не съм го виждала от двайсет години.
	— О. виждала си го, мамо. Той ти гостува, но ти все забравяш. — Джийни промени темата на разговора: — Изглеждаш добре. — Майка й бе облечена в хубав памучен пеньоар на розови райета. Косата й бе сресана, а ноктите — правилно подрязани. — Харесва ли ти тук? По-добре е от „Бела Виста“, не мислиш ли?
	Майката доби разтревожен вид:
	— Как ще платим за всичко това, Джийни? Аз нямам никакви пари.
	— Имам нова работа, мамо. Мога да си го позволя.
	— И каква е тази работа?
	Джийни знаеше, че майка й няма да разбере нищо, но въпреки това й каза:
	— Работя като директор на отдел „Генетични изследвания“ за една голяма компания на име „Ландсман“.
	Майкъл Мадигън й бе предложил тази работа, след като някой му бе обяснил как е направила сама програмата си за търсене. Заплатата бе три пъти по-голяма от тази в „Джоунс Фолс“. А работата бе дори още по-вълнуваща — водеща в сферата на генетичните изследвания.
	— Това е чудесно — каза майка й. — О! Преди да съм забравила… Видях те на снимка във вестника и си я запазих.
	Тя бръкна в чантата си и извади измачкана изрезка от вестник. Оглади я с ръка и я подаде на Джийни.
	Джийни я бе виждала много пъти преди, но се взря в нея, сякаш я съзираше за пръв път. Тук бе снимана, когато отговаряше на въпросите пред комисията на Конгреса, натоварена да се занимае с експериментите в клиниката „Авънтайн“. Комисията още не бе излязла с доклад, но нямаше съмнение какво ще каже. Разпитът на Джим Пруст, предаван по телевизията из цялата страна, бе публично унижение, каквото нацията не бе виждала преди това. Пруст се бе заканвал, бе крещял и лъгал и с всяка изречена от него дума вината му ставаше все по-ясна. Когато всичко свърши, той бе подал оставката си като сенатор.
	На Берингтън Джоунс не му бе позволено да си подаде оставката. Дисциплинарната комисия на университета „Джоунс Фолс“ просто го уволни. Джийни бе дочула, че се бил преместил в Калифорния, където живеел на малка издръжка, отпускана му от бившата му съпруга.
	Престън Барк си бе подал оставката като президент на „Дженетико“, която бе ликвидирана, за да може да плати компенсациите на осемте майки на клонингите. Отделена бе малка сума, с която да се плати за професионален съвет към всеки един от клонингите, за да могат да оправят объркания си живот.
	А Харви Джоунс бе осъден на пет години затвор за палеж и изнасилване.
	— Във вестника пише, че трябвало да _свидетелстваш_. Да не си загазила нещо? — попита майката.
	Джийни и Стив си размениха усмивки.
	— Миналия септември бях позагазила малко за около седмица. Но накрая се оправих.
	— Това е добре.
	Джийни се изправи.
	— Трябва да тръгваме. В меден месец сме и гоним самолет.
	— Къде отивате?
	— В един малък курорт на Карибите. Хората казват, че това било най-красивото място на свела.
	Стив стисна ръката на майка й, а Джийни я целуна по бузата за довиждане.
	— Хубаво си почини, момичето ми — каза майката, докато те си тръгваха. — Заслужаваш го.
