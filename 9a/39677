P>
	Оплакваме се, че сме остарели,
	че всеки ден все нещо ни боли,
	да не говорим, че сме погрознели —
	едва се разпознаваме сами.

	Това живот ли е, лекарства с шепи
	да гълтаме — не можем веч без тях!
	Дементни, полуглухи, полуслепи
	да будим съжаление и смях?

	Какво ни чака? — Болнична подлога
	и в старческия дом — тъга и стрес…
	О, стига! Ще го мислиме тогаз.

	Нали сме живи — да не хулим Бога!
	Какво ли биха казали онез,
	които вече не са между нас?!
@@	Сидни, Австралия — 2011 г.
P$
