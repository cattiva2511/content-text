P>
	Ти беше хубавец на младини
	от род богат и привилегирован,
	а аз бях с по-посредствени черти —
	момче от село, камък нешлифован.

	Момичетата тичаха след теб,
	(макар че бях по-умен, по-начетен),
	в очите им ти беше богът Феб,
	а не младежът празен и суетен.

	На снимка неотдавна те видях
	и при вида ти ме облъха жал,
	но след това открих страни забавни —

	сравних те с мен и ме напуши смях:
	и ти си остарял и погрознял —
	най-сетне в старостта сме с тебе равни!
@@	Сидни, Австралия — 2013 г.
P$
