P>
	Защо не мога времето да върна,
	да стана пак на двадесет години,
	с Пегас сред древни нимфи и богини
	таланти поетични да разгърна?

	Аз гоних титли, звания… химери,
	лекувах болните си всеотдайно,
	а скрито в мен покълна хоби тайно,
	но почва за растеж там не намери.

	За него тъй и не заделях време,
	претупвах го с любителски похвати,
	а жалби днес разкъсват ми сърцето,

	че скоро вечността ще ме поеме
	и още много песни неизпяти
	ще се изгубят с мен в небитието.
@@	Сидни, Австралия — 2010 г.
P$
