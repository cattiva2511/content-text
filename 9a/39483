P>
#	1
	Дом — мит. Дом — ад. Дом — дим.
	Дом — моя крепост наопаки,
	където съм въдворена.
	Градя го с рушене на себе си.

	Керемида по керемида — крилата ми.
	Греда по греда — гордостта ми.
	Пирон по пирон — перата ми.
	Кирпич по кирпич — мечтите ми.

	Какво остава от мене?
	Окъртена кариатида.
	Вградена сянка на птица.

	А другият вариант — без дом.


#	2
	Без дом… Защо ми е дом?

	Светът ме зове през прозореца —
	разгърден, безкраен, световен!
	Но трябва прозорец, за да го съзра.

	Така е устроен гледецът ми.

	Отвътре навън — копнеж.
	Отвътре навън — почуда.
	Отвътре навън — към всичко.

	Без дом — това е без свят.

	Стоя на прага и питам се:
	Какъв смисъл влагам в символа „Дом“?
	Каква му е всъщност ядката?
	Какво е днеска домът?


#	3
	Домът ми друго нямаше освен
	една топола пред прозореца —
	закрилно, задомяващо присъствие.
	Сега е запустял, ограбен, чужд.
	Над мен — оцъклен дънер от небе
	с отсечена глава на месечина.
	И аз бездомница съм у дома.
	И дом в стените на дома жадувам.


#	4
	Жадувам домашната атмосфера,
	от извора в детството вдишвана.

	Какъв е съставът й? Тя ли ще лъхне
	от климатичната инсталация?

	Къде е последният адрес на уюта?
	В сандъка ли на телевизора?

	В запаси ли струпана е топлината
	наред с алкохола в хладилника?

	Дали ще запълните с вносни вещи
	празнината, от прага зинала?

	Дали прословутият микроклимат
	е в мирисната мимикрия?

	Или домът се издими през комина
	със живия огън в огнището?

	Издимен, издоме`н дом.
	Обител на разбита любов.

	Къде са сенките, заиграли
	от пламъците наоколо?

	Защо замлъкнаха гласовете
	в семеен кръг на трапезата?

	Замръкват ли още да чешат езици
	по събрания таралежови?

	И кой дома от дома изтръгна,
	превръщайки го в общежитие?

	Ще си взема куче — дано надуши
	на дома следите изгубени.

	И всеки срещнат ще питам: Не е ли
	попадал на дом случайно?


#	5
	Случайно може ли да има
	спокойствие над твоя дом,
	когато вън е ад и хаос?

	Говориш тихо, но отвред
	нахлуват през стените крясъци,
	заставяйки те да крещиш.

	И ти крещиш, за да те чуят.
	И близките крещят на теб.
	Балсам е само глухотата.

	А врясъкът със врящ катран
	пробива ушните ти тъпанчета.
	И хукваш сякаш от пожар.

	Далеч от пъкъла домашен!
	Далеч от обич и от дълг!
	Далеч — в света обездомен!

	Спасително поредно бягство.


#	6
	Бягство — убежище безприютно,
	накъдето ти видят очите.

	Себе си да намериш отново,
	насаме със себе си да останеш.

	Между безпаметни, тъпи тапети
	в някаква стая — хотелска килия.

	Пълно възглаве със сънища чужди
	всмуква твоето жадно безсъние.

	Мисълта ти пълзи по тавана,
	както охлюв, увиснал над пропаст.

	Целостта ти — отвън навътре.
	Същината — отвън навътре.
	Глъбините — отвън навътре.

	Но не губи ключа за дома си,
	че тогава и ти си загубен.

	Суеверно по детски ще стискаш
	своя палец в празната шепа.


#	7
	Шепа пръст върху вас, които
	някога ме обичахте.
	Сякаш пепел посипвам в огнище
	върху живи въглени.

	Още да тлеят до идната среща
	в тъмната нощ очите ви.
	Никъде другаде не съществувам
	по-хубава и по-чакана.

	Шепа пръст вместо думите, дето
	не произнесох никога.
	Шепа пръст от земята в земята —
	брачното ложе за всички ни.

	Все по-студено, все по-пустинно
	става без вас наоколо.
	Все по-далече сте вие, които
	истински ме обичахте.

	Шепа пръст върху вашите шепи,
	топли и пълни с прощаване,
	прелетни птици — преди да отлитнат,
	тръпно ми кацат на рамото.


#	8
	На рамото на любимия бях цигулка.
	Склонила глава, в дъха му заровила дъх,
	усещах стаена как той извлича от мене
	най-чистите тонове и ме превръща в музика
	с една астрална вибрация на нежността,
	чието верижно ехо все още отеква
	дълбоко из пещерите на моите сънища.


#	9
	Сънища — подслон за безпризорната.
	Най-силната любов не свърта дом.
	Витае тя в отворени селения.
	От дъжд и вятър си плете гнездо.

	От птичия си нокът драскотината
	сама разчопля — да не зарасте.
	Сама си изкълвава тя зениците,
	изпречва се пред себе си сама.

	И гонена с нагон на самохищница,
	опазва вечни само мимолетности.
	И най-потайната й глъбина
	от най-повърхни полъхи се буди.


#	10
	Буди ме тихо, познато до тръпка
	хлопване посреднощ.

	Грижно за нещо ме предупреждава
	майчината ръка.

	Аз се размислям, вторачена в мрака:
	нещо ли важно проспах?

	Нещо забравено ли нашепва
	вехтият скърцащ скрин?

	Призраци от корнизите слизат,
	тъжни усмивки ръмят.

	Люшват ме сенки скосени от клони
	в пазва от зеленина.

	И неусетно в сън се унасям.
	Мириси. Спомени. Дом.

	Майка ми с пръсти свещта угася,
	сякаш лови звезда.


#	11
	Звезда незадомена над покрива
	на моя несменен дом.

	И бомби почти го сринаха,
	и люшка го земетръс.
	Но в огън изпод пепелищата
	той вдъхваше пак душа.

	И все по-дълбока е тягата
	на свечеряване към дома.
	И все по` се свива сърцето ми:
	какво ли ме чака там?

	Дали ветровита бездомност,
	сънуваща, че е дом?
	Или като чаша от устните
	издърпваща се любов?

	Каквото да бъде, завръщам се,
	мой дом прокуден… Прости.


#	12
	Прости ми, дом, че те превърнах
	в кръстовище на ветрове,
	в оброчище на облаци,
	в странноприемница за сънища,
	в гнездо на стихове —
	ту пълно, ту напуснато.

	Прости, гнездо на стихове,
	че те изплетох над комин
	сред кухненските пушеци,
	сред саждените грижи
	и с птици ту прелитащи,
	ту пак отлитащи, и пак…

	Млъкни, сподавен вик за дом!


#	13
	Дом — дим. Дом — ад. Дом — дар.
	Руша го безспир и пак го градя
	с разбитите тухли от себе си.

	Ах, тресне ли болест, несрета, страх —
	как топло е да сме заедно,
	как липово лъха лечебният чай,
	как тихо, благословено е
	любов да прелива очи в очи,
	сред развалините от думите
	без думи сгово`рно да се приютим
	и в сумрака на покрусата
	сами да си бъдем крепост — дом.

	Дом — скут. Дом — срут. Дом — свят.
@@	август 1987
P$
