P>
	Приключих с благородна кариера —
	от днес нататък пътят е един.
	Посрещаха ме с „Докторе“ до вчера,
	сега съм неизвестен „Господин“.

	Безценен опит, знания солидни,
	с годините натрупал и събрал,
	ще избледнеят в старините идни…
	Прощавай скъп житейски идеал!

	Аз цял живот, (нима не е човешко!),
	мечтаех и очаквах този ден,
	а на гърдите ми е някак тежко,
	и съм смутен, объркан, раздвоен…

	Назад дългът хуманен ме зове,
	но старостта ме спира: „Стига! Не!“
@@	Сидни, Австралия — 2012 г.
P$
