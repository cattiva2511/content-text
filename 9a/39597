P>
	Толкова самотни хора по света
	търсят дружба, близост, нежност, топлота,
	а за всеки има някой отреден
	някъде в незнаен кът отдалечен.

	И към всяка просеща любов ръка
	друга се протяга, ласкава, добра,
	и за всяко лудо влюбено сърце
	друго с ритъм същ тупти и го зове.

	Но в гонитба бясна за пари и власт
	младостта отлита, гасне буйна страст,
	и в живота кратък идва старостта…
	Колко същества угасват в самота

	без да са успели в своя земен път
	обич да получат, обич да дадат!
@@	София, България — 1985 г.
P$
