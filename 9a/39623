P>
	Не сме заумирали — рече ми тя —
	не сме си походили, ни поживяли.
	Улисани в къртовски труд до сега,
	какво сме, кажи, от живота разбрали?

	Отлагахме всичко — почивка, любов,
	към „Светлото бъдеще“ погледи впили,
	строихме живота „прекрасен“ и „нов“,
	отдадохме младост и здраве, и сили…

	Но шансът последен е още пред нас
	с последна надежда. Последен е влака,
	дошъл на перона в последния час.
	Ела да го хванем — нас няма да чака.

	Не сме приумирали. Още не сме.
	Побързай, че времето бързо тече!
@@	Сидни, Австралия — 2011 г.
P$
