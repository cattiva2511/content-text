P>
E>
	„Срам голям, голям, царице…“*
	[* Популярна песен от „Стари градски песни“]
E$

	В моя спомен тя е още жива —
	виждам я да шета без да спре
	цяла сутрин вкъщи. И щастлива,
	и доволна пее от сърце.

	Рядък, самобитен е гласът й,
	до сега не съм чул друг такъв.
	Слушал съм го толкоз много пъти,
	а пък сякаш всеки път е пръв.

	Пее тя за някаква царица,
	как със срам короната покрила,
	като е родила дъщеря…

	И до днес със никоя певица,
	майчиният глас и песен мила,
	не успях, за жалост, да сравня!
@@	Сидни, Австралия — 2013 г.
P$
