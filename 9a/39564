P>
	В съседите момиченце на двора
	със часове играе без да спре,
	говори, чурулика без умора —
	като звънче е нейното гласче.

	То в пъстри дрехи, като пеперудка
	се спуска по пързалката без страх,
	но нещо става там и след минутка
	прераства в плач звънливият й смях.

	Изпитвам жал за милата душичка!
	Потрепва струна в моето сърце —
	напомня ми за мойта дъщеричка.
	Очи затварям… Сякаш вчера бе…

	И нея виждам: нежна, крехка, малка,
	разплакана на детската пързалка.
@@	Сидни, Австралия — 2011 г.
P$
