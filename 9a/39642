P>
	Пишман съм станал от рождени дни —
	премного лазарника се събраха…
	Докато се обърна — пак дошли,
	от сладост тортите ми загорчаха.

	Подаръци не искам. За кога!
	И пожеланията не обичам —
	за жалост веч не вършат чудеса…
	На плашило на снимките приличам.

	Но край! От днес нататък съм решил
	рожденото събитие голямо
	да чествам скромно, в старомоден стил
	през високосните години само!!!

	Надявам се, чрез този нов похват
	по-дълго да остана (старец) млад.
@@	Сидни, Австралия — 2012 г.
P$
