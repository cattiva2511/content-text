P>
	Живеем в малка къща — мезонет,
	извила строен ръст на три етажа,
	с градинки, цъфнали отзад, отпред,
	с последен, нов модел кола в гаража.

	И шетайки, по сто пъти на ден
	се качваме догоре и обратно —
	за милата ми бабка и за мен
	това е хем полезно, хем приятно.

	Етажите сега не са проблем,
	но, Боже мой!, не знам какво ще стане,
	когато грохнем някога съвсем
	и старостта дълбока ни обхване.

	Тогаз по стълбите в дома любим
	нагоре и надолу… ще пълзим!
@@	Сидни, Австралия — 2012 г.
P$
