P>
	Старице мила, гълъбице моя,
	и ти ли се събуди като мен?
	Защо и кой ни наруши покоя
	и ни лиши без жал от сън блажен?

	През младостта ни с деликатни цели
	бог Ерос ни събуждаше с перце
	и в брачно тайнство, нежно се преплели,
	политахме към Седмото Небе!

	Сега ни будят сънища кошмарни,
	ослушваме се за дъха до нас
	и щом го чуем, Богу благодарни,
	притваряме очи едва тогаз.

	Гушни се в мен да чувствам, че тупти
	сърцето ти до моите гърди!
@@	Сидни, Австралия — 2013 г.
P$
