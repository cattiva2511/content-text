P>
	Събуди ме сред нощ неистов смях —
	едва ли не акъла ми изкара;
	След кратък размисъл се осъзнах,
	че всъщност беше „смях“ от кукабара.

	Звучеше хем познат, хем някак чужд —
	богата, сакадирана каскада…
	За пръв път спяхме в австралийски буш
	и бе за нас голяма изненада.

	Блестяха ярко южните звезди.
	От близки и от по-далечни гранки
	„звъняха“ нежно птиците-камбанки

	и хор от кукабари огласи
	земята до небесните простори,
	и ехото със смях му отговори.
@@	Караджонг, Австралия — 2013 г.
P$
