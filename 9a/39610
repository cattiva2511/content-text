P>
	О, старост, ти се гавриш с Моя Милост,
	от тялото ми всеки ден крадеш.
	В развалина превърна ме до гнилост,
	косите ми за смях покри със скреж.

	Но явно младостта ми не ти стига —
	към здравето ми пусна пипала.
	Започна кръвното ми да се вдига,
	от болки в кръста стена и пищя.

	Кой има сили с теб да се пребори?
	И Бог дори не може да го стори.
	С устата хищна като вълча паст

	ти ръфаш, глозгаш тленното ми тяло,
	като гергьовско агне се предало.
	Но над духа ми нямаш воля, власт!…
@@	Сидни, Австралия — 2012 г.
P$
