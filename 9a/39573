P>
	И днес в живота стават чудеса:
	след повече от двадесет години
	съдбата най-накрая ни събра
	с приятели, по-близки от роднини.

	На хълм от слънчеви лъчи облян,
	наваксваме след дългата раздяла;
	под нас се шири Сан Себастиян,
	с La Concha*, като перла заблестяла.
	[* La Concha — Раковината, плаж в Сан Себастиян, Испания.]

	И ни е мило, и ни е добре
	да бъбрим свойски и чистосърдечно…
	Не! Старото приятелство не мре —
	то като слънцето е вековечно.

	О, колко много ний сме ощетени
	с това, че сме живели разделени!
@@	Сан Себастиян, Испания — 2012 г.
P$
