P>
	Каква приятна нощ! Не ми се спи —
	на пълнолуние се наслаждавам.
	И с взор, зареян в ярките звезди,
	си мисля, философски разсъждавам:

	Как може Космосът да няма край
	в пространството над нас необозримо,
	когато всичко земно (кой не знай!)
	предели има и е измеримо.

	И как логично да си обясня,
	че сме сами във цялата Вселена
	единствени разумни същества!
	Как тя от хаоса е сътворена?

	И кой, Природа или Бог, от кал
	живота на земята е създал?
@@	Сидни, Австралия — 2013 г.
P$
