P>
	Видях я на сладкарската витрина
	в кристалночиста, снежна белота,
	ефирна като руска балерина…
	Дъхът ми просто секна и замря!

	Какви окраски пъстри, примамливи,
	със свежи, сочни, сладки плодове:
	малини, манго, ягоди и киви!…
	И чух гласът й мил да ме зове:

	„Ей, старче, зная, ще ти се. Вкуси ме!
	Павлова е моминското ми име.
	Сърцето си послушай — не е грях!“

	Обзет от колебание, тревога,
	забравих за диетата си строга
	и на съблазънта не издържах!
@@	Сидни, Австралия — 2012 г.
P$
