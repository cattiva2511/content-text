P>
	Попитали веднъж един мъдрец
	младежи, явно спорещи за нещо:
	„Кажи ни! — се надвиквали горещо —
	ти, който си по мъдростите спец,

	кое по-важно е, цял час спорим,
	да си обичан или да обичаш?
	След теб да тичат или ти да тичаш?
	Сами не можем спора да решим.“

	Изслушал ги мъдрецът белокос,
	замислил се, огледал небесата.
	И, вперил поглед в птица хвърковата,
	отвърнал на въпроса им с въпрос:

	„Орелът с две крила лети… Кажете,
	кое крило по-важно е от двете!“
@@	Сидни, Австралия — 2013 г.
P$
