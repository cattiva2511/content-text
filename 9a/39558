P>
	Той списва родословното дърво —
	поредната училищна задача —
	проучва скромното си потекло
	и баба си за името подкача:

	„Хей, бабче, я кажи ми как така
	тук пише Лилия? Нали си Лили?“
	„Едно и също е — отвръща тя,
	на водна лилия са ме кръстили.“

	А той: „Когато някога умреш,
	в ковчега с две ръце ще те положа
	и на гърдите ти, красив и свеж
	букет от водни лилии ще сложа.“

	Гласът му секва… Нещо се досеща
	и… скришом бърше с пръст сълза гореща!
@@	Сидни, Австралия — 2013 г.
P$
