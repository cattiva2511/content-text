P>
	Ръка човешка, трудова ръка —
	напукана, сурова, загрубяла…
	Чрез кремъка в прастари времена
	човека в нас от звяра е създала.

	През вековете в творчески процес
	е трупала с любов блага нетленни,
	извайвала е красота, финес,
	шедьоври е оставила безценни.

	Но също, в своя устрем към прогрес
	е атомната бомба сътворила,
	та някой невменяем политик

	в минути на безумие и стрес,
	със нейната неизмерима сила
	света да разруши в единствен миг.
@@	Сидни, Австралия — 2013 г.
P$
