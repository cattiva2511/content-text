P>
	Какво ли се опитва да ми каже
	седемдесетгодишното ми тяло,
	та ме преследва и в съня ми даже,
	като ранена хрътка заскимтяло.

	От неговите жалби нямам мира,
	проблеми непрестанно ми създава,
	все нещо ново сутрин ми сервира —
	ту болен гръб, ту възпалена става.

	Най-сетне то през плач ми заговорва:
	„Ех, старче, стига! Прибери остена!
	Достатъчно ме шиба и пришпорва.

	Смили се! Остави ме да почина!
	Че е плътта ми болна, изнурена —
	смъкни самара, че ще се помина!“
@@	Сидни, Австралия — 2012 г.
P$
