P>
	Последна вечер! На брега смълчани,
	за сетен път с носталгия седим,
	любуваме се двама, вплели длани,
	на залеза със нищо несравним.

	На хоризонта слънцето целува
	за лека нощ смълчаните води,
	с La Concha тихомълком се сбогува —
	„До утре!“, сякаш нежно й шепти.

	След кратката му нощна Одисея
	то призори ще дойде пак при нея,
	но няма да се върнем ний, уви!

	Сбогуваме се. Но престоя кратък
	остави доживотен отпечатък
	с омаята си в нашите души!
@@	Сан Себастиян, Испания — 2012 г.
P$
