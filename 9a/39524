P>
	Да можех пак да се родя, тогава
	овчар бих станал горе на Пирин,
	далеч от светска суета и врява —
	без радио, без книги, без бензин…

	И вместо кола, швепс и лимонада
	ще пия бистра изворна вода,
	ще свиря със кавала на прохлада,
	в спокойствие овцете ще паса.

	Ще се спася от музиките диви,
	на славея ще слушам песента,
	край мене ще танцуват самодиви,
	косите си обкичили с цветя.

	И сто години върнал се назад,
	ще се простя с тоз луд, модерен свят!
@@	Сидни, Австралия — 2011 г.
P$
