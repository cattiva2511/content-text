P>
	Бразди и гънки времето чертае,
	без милост сбръчква милото лице,
	за младостта и хубостта нехае,
	дори и Бог не може да го спре.

	Но в моя спомен трайно запечатан,
	моминският ти лик все тъй блести
	красив, чаровен, нежен и приятен,
	какъвто бе в младежките ни дни.

	Тоз образ в мен навеки ще живее
	от старостта напълно защитен
	и, ако някой ден плътта изтлее,
	в душата ми ще бъде съхранен.

	В душата вечна там, във вечността,
	безсмъртна ще е твойта красота!
@@	Сидни, Австралия — 2011 г.
P$
