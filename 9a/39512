P>
	Небето блесна в пурпур и позлата,
	отекна гръм… започна да вали.
	А с капките, носталгия позната
	назад ме върна в детските ми дни.

	И трепна пак детето в мен, което
	възторжено посрещаше дъжда
	с надеждата, че мама от полето
	по-рано ще се върне у дома.

	На село лете, както всички хора
	и тя работеше с тях в зной и пек,
	а с брат ми, ний играехме на двора
	и с дни оставени на самотек,

	небето молехме с наивност пряма,
	да завали, та да си дойде мама!
@@	Сидни, Австралия — 2011 г.
P$
