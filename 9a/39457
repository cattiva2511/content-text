E>
	И Господ Бог насади градината _на изток_, в Едем, и постави там човека, когото беше създал.
	Тогава излезе Каин от Господното присъствие и се засели в земята Нод, _на изток_ от Едем.
@	Битие
E$



>	Отвъд стената на джунглата

	Керик бръкна бавно в колчана си, когато създанието погледна настрани, постави стрела и я изтегли назад. Пусна я.
	— Добре.
	Нене кимна одобрително и се загледа в прободеното влечуго. То зарита безпомощно, после застина. Те се приближиха до границата на прибоя, наведоха се и го разгледаха.
	— Грозно е каза Нене. — Гледай, от него капе слуз като от плужек.
	— Сигурно това е защита срещу отровите в стената. Това същество е пригодено да живее там, където всичко друго умира. Трябва да има някаква причина за това.
	— Само че е болно — виж мехурите по гърба му. Един се е пукнал.
	— Това не са мехури, нито язви. Виж колко равномерно са подредени.
	Керик се протегна и побутна с върха на лъка си отвора в кожата, от него се изсипаха кафяви люспици. Нене се наведе и ги разгледа отблизо.
	— Сухи са. Не разбирам. Приличат на семена.
	Керик се изправи бавно, обърна поглед към смъртоносната зелена преграда и изтръпна въпреки топлите слънчеви лъчи.
	— Аз разбирам. Разбирам го отлично. Предстои ни поражение, Нене. Сигурно поражение. Не виждам начин, по който да спечелим тази битка, нито да оцелеем някак.
	{img:karti.png|Карти и илюстрации — Бил Сандерсън}


C>
	Големите рептилии са формата на живот, разпространила се най-успешно и населила този свят. Цели 140 милиона години те господствали на Земята, изпълвали небето, гъмжали в океаните. И през всички тези епохи млекопитаещите, прародителите на човека, били дребни твари, с които се хранели по-големите, бързи и схватливи динозаври.
	Изведнъж всичко се променило преди 65 милиона години. Метеорит, широк десет километра, се забил в Земята и предизвикал катастрофални смущения в атмосферата. За съвсем кратък период три четвърти от съществувалите тогава животински видове измрели. Ерата на динозаврите свършила. Започнала еволюцията на млекопитаещите, потискана 100 милиона години от грамадните влечуги.
	Но ако този метеорит не бе паднал? Какъв щеше да е нашият свят днес?
C$


>	Пролог: Керик

	Животът вече не е лесен. Твърде много неща са различни, твърде много вече са мъртвите, зимите са твърде дълги. А преди не беше така. Родих се в малък стан, обитаван само от три семейства. През топлия сезон се настанявахме край бреговете на обширно езеро, богато на риба. Първите ми спомени са точно от онзи воден простор. Гледах над езерото към далечните високи планини и виждах как върховете им побеляват с първите зимни снегове. Когато снежинките поръсеха нашите палатки и тревата наоколо, значи беше време ловците да се запътят към планините. Толкова ми се искаше да порасна бързо, за да повалям заедно с тях големите елени и сръндаците.
	Но онзи ясен свят на простички радости си отиде завинаги… Всичко се промени, и то не за добро. Понякога се будя нощем със силното желание да не се бе случило онова, което ни сполетя. Глупави мисли, защото светът си остава какъвто е — напълно променен. Онова, което смятах за цялата вселена, се оказа нищожно нейно кътче. Моето езеро и моите планини са само частица от огромен континент между два безмерни океана. Чух за западното море от наши ловци, които са вкусили месото на тамошните риби.
	Знаех за мургу и се научих да ги мразя, още преди да ги зърна. Колкото е топла нашата плът, толкова е студена тяхната. Имаме коси на главите си, а ловците гордо носят и бради. Животните, които убиваме за прехраната си, също имат топли тела и са покрити с козина. Мургу не са такива. Те са хладни, гладки, покрити с люспи, имат нокти и зъби, с които изкормват и разкъсват, огромни и ужасни са. Вдъхват ужас. И омраза. Знаех, че живеят в топлите води на океана на юг от нас и в сгретите от слънцето южни земи. Не понасят студа, затова не стигаха чак до нас.
	Всичко се промени толкова страшно, че миналото никога няма да се върне. Така е, защото съществуват мургу, наречени илане, и те са разумни точно както тану са разумни. Чувствам се окаян и нищожен, защото разбрах, че нашите земи са само затънтено ъгълче от света на илане. Живеем в северната част на голям континент. И на юг от нас, от бряг до бряг, гъмжи от илане.
	Но не това е най-лошото. Отвъд океаните има още по-големи континенти и там изобщо няма ловци. Никакви. Само илане, пълно с илане. Целият свят е техен, освен мъничката наша част.
	Сега ще ви кажа и най-лошото за илане. Мразят ни както ги мразим ние. Нямаше да е толкова пагубно, ако всички бяха големи глупави зверове. Щяхме да си стоим далеч от тях в студения север.
	Но има мургу, които по ум и свирепост не отстъпват на никой ловец. Не можем да ги преброим. Стига ни да знаем и това, че са заели всички земи по огромното кълбо, което обитаваме.
	Зная тези неща, защото бях пленен от илане, израснах сред тях и се учих от тях. Ужасът, който преживях, когато баща ми и всички други бяха убити, помръкна с годините. И щом се научих да говоря като илане, аз станах един от тях, забравих, че съм ловец, и дори започнах да наричам народа си устузоу, твари на мръсотията. Тъй като всички заповеди и нареждания сред илане идват надолу от върха, имах много високо мнение за себе си. А аз бях близо до Вейнте, ейстаа на града, неговата господарка, гледах и на себе си като на господар.
	Живият град Алпеасак беше новоотгледан на тези брегове и заселен с илане от другата страна на океана, които зимите, ставащи с всяка година все по-студени, прогонили от техния далечен град. Същият студ, който бе подтикнал баща ми и другите тану да тръгнат на юг в търсене на храна, беше накарал илане да прекосят океана. Те отгледаха града си на нашите брегове и когато видеха тану на тях, ги убиваха. Точно както тану убиват илане, щом ги зърнат.
	Много години не знаех това. Израснах сред илане и мислех като тях. Когато те воюваха, аз виждах враговете си като мръсни устузоу, не като мои братя тану. Това се промени едва когато срещнах пленника Херилак. Самадар, предводител на тану, който разбираше нещата в мен много по-добре, отколкото ги разбирах сам. Докато аз говорех с него като с враг, чужденец, той говореше с мен като с плът от неговата плът. Когато езикът от моето детство се върна, се върнаха и спомените от топлия предишен живот. Спомените за майка ми, семейството, приятелите. Сред илане няма семейства, яйцеснасящите гущери нямат бебета-сукалчета. Там, където управляват тези студени женски, където мъжките са заключени далеч от чужди погледи доживотно, не е възможно приятелство.
	Херилак ми показа, че аз съм тану, не илане, аз го освободих и двамата избягахме. Отначало съжалявах, но нямаше връщане назад. Нападнах и почти убих Вейнте, повелителката. Присъединих се към самадите, родовите групи на тану, тръгнах с тях в бягството им от атаките на тези, които някога бяха за мен свои. Но вече имах други свои и приятелство, каквото никога нямаше да имам сред илане. Имах Армун, която дойде при мен и ми показа това, за което не бях и подозирал, събуди чувства, които никога нямаше да позная, докато живеех сред онази чужда на мен раса. Армун, която роди нашия син.
	Но все още продължаваме да живеем под постоянна смъртна заплаха. Вейнте и ордите й преследваха самадите безмилостно. Ние се биехме — и понякога побеждавахме, дори пленявахме някои от живите им оръжия, смъртоносните пръчки, които убиват и най-големите животни. С тях можехме да проникнем далеч на юг, да се храним добре със стадните мургу и да убиваме хищните, когато атакуват. За да побегнем отново, когато Вейнте и бездънният й запас бойци, дошли през морето, отново ни намираха и нападаха.
	Този път оцелелите отидоха там, където нямаше как да бъдем последвани, през замръзналите планински хребети към земята отвъд тях. Илане не могат да живеят в снеговете. Мислехме си, че ще бъдем в безопасност.
	И бяхме, дълго време бяхме. Оттатък планините намерихме тану, които живеят не само от лов, но и отглеждат растения в скритата си долина, могат да правят съдове, да тъкат плат и умеят много други чудни неща. Това са саску и те са наши приятели, защото се кланят на бога — мастодонт. Ние пристигнахме при тях с мастодонтите си и оттогава сме един народ. Животът в долината на саску беше добър.
	Докато Вейнте не ни откри отново.
	Когато това стана, аз разбрах, че не можем да бягаме повече. Трябваше да се обърнем и да се бием като приклещени на тясно животни. Отначало никой не искаше да ме слуша, другите не познаваха врага като мен. Но успяха да разберат, че илане не познават огъня. Щяха да научат за него, когато подпалехме града им.
	Това и направихме. Изгорихме града им Алпеасак и прогонихме няколкото оцелели обратно към техния свят и градове отвъд морето. Това беше добро, понеже една от оцелелите беше Енге, моя учителка и приятелка. Тя не обичаше убиването както всички останали. Измъкна се с малката си групичка, наречени Дъщери на живота, вярващи в неприкосновеността на живота. Да можеха само те да са оцелели…
	Но оцеля и Вейнте. Това създание на омразата преживя унищожаването на своя град и избяга с урукетото, голямата жива лодка, която използват илане, отплува в морето.
	Това е миналото. Сега стоя на брега, вятърът развява пепелта на града около мен и се опитвам да мисля какво ще стане сега, какво трябва да се направи през годините, които тепърва ще дойдат.


>	1

E>
	Тарман и ермани ласфа катискаприап наудинз модиа — ем блейе тхепеллин ер атта, со фалдар елк аенси хамар.
	Тармите от звездите може и да гледат към ловеца под тях със задоволство — но това е студено одобрение, което няма да запали огън.
@	Марбакска поговорка
E$
	{img:glava01.png}
	Бурята стихваше, отдалечаваше се към морето. Струи дъжд се лееха над далечното урукето, скривайки го от погледа. Внезапно то се появи отново, сякаш дъждът го подмина — още по-далеч, тъмен силует сред белопенестите гребени. Ниското вечерно слънце прониза разкъсаните облаци и обви урукетото в пурпурна светлина, очерта високата извивка на тръбната перка. После то се изгуби, стана невидимо в падащия мрак. Херилак стоеше сред прибоя и размахваше копието си след него, крещеше силно и разочаровано:
	— И те трябваше да умрат, всичките, никой не трябваше да се измъкне!
	— Убиването свърши вече — каза уморено Керик. — Стига толкова, край. Победихме. Избихме мургу и изгорихме града им. — Посочи димящите дървета зад тях. — Получи отмъщението, което търсеше. За всеки един от твоя самад, когото те са убили, ти изгори купища мургу. Направи го. За всеки убит ловец, жена или дете ти изби мургу колкото човек може да брои. Стига. Време е да забравим убиването и да помислим за живота.
	— Ти разговаря с едно от тях и го остави да избяга. Копието ми се тресеше в ръката — не беше хубаво да правиш това.
	Керик долови яростта на ловеца и неговият гняв също се надигна в отговор, но успя да се овладее. Всички те бяха изморени, направо изтощени след случилото се днес. И не трябваше да забравя, че Херилак се вслуша в желанието му да не убива Енге, когато той я заговори.
	— За теб всички мургу са еднакви, стават само за убиване. Но тази беше моя учителка — и тя е различна от другите. Говори само за мир. Ако мургу я слушаха и й вярваха, тази война щеше един ден да спре…
	— Те ще се върнат! Ще се върнат за отмъщение.
	Едрият ловец все още беше обзет от гняв и размахваше копието си към изчезналия, прогонен враг. Очите му, възпалени от разнасящия се пушек, бяха червени като върха на копието му. Двамата ловци бяха омазани с пепел, русите им бради и дълги коси бяха пълни с обгорели клечки. Керик знаеше, че говори омразата на Херилак, нуждата му да убива мургу, да продължава да убива и така до безкрай. Но знаеше също — и студеният страх се пробуди у него, — че казаното от Херилак е истина. Мургу, илане, враговете щяха да се върнат. Вейнте щеше да се погрижи за това. Тя оцеля и докато беше жива, за тях нямаше да има безопасност и мир. Когато го осъзна, силите го изоставиха, той се олюля и подпря на копието си, за да не падне. Разклати глава, опита се да прогони образа на отчаянието от погледа си. Трябва да забрави Вейнте, да забрави мургу, да прогони от ума си всичко за тях. Време е за живот, изтреблението свърши.
	Рязък вик разкъса чернотата на мислите му. Обърна се и видя един ловец от саску, Керидамас, да му маха откъм почернелите руини на Алпеасак.
	— Тук има мургу, още живи, в капан.
	Херилак се завъртя с крясък и Керик хвана ръката му.
	— Недей — промълви спокойно. — Остави копието си. Нека аз да се заема с това. Все някак трябва да сложим край на убиването.
	— Не, никога, не и на тези твари. Но ще удържа копието си, защото още си маргалус, наш военен съветник, който ни води в битката срещу мургу, и се подчинявам на заповедите ти. Керик се обърна уморено и Херилак го последва през разровения пясък към изгорения град. Беше съсипан от умора и повече от всичко искаше да си почива, но не можеше. Имаше ли там оцелели илане? Изглеждаше невъзможно. И фарги, и илане бяха умрели, когато градът им умря — все едно са прогонени, отритнати. Когато това ставаше, у илане настъпваше необратима промяна — беше го видял с очите си — и почти винаги водеше до смърт. Но имаше наистина и изключения, беше възможно някои да са още живи. Можеше да са Дъщери на живота, те не умираха както другите. Трябваше лично да провери.
	— Видяхме ги да излизат от полуизгорял заслон от дървета — обясни Керидамас. — Убихме едно, но останалите пропълзяха обратно вътре. Симачо се сети, че ти може би искаш да ги видиш и да ги убиеш собственоръчно, маргалус.
	— Да! — обърна се Херилак и бясната омраза отдръпна устните от зъбите му.
	Керик поклати глава уморено:
	— Нека видим кои са, преди да ги убиваме. Може би ще е още по-добре да ги пленим. Ще говоря с тях — има неща, които трябва да знам.
	Преминаха през овъглената разруха, между още димящите дървета и купчините от трупове. Пътят ги отведе до амбеседа и Керик спря, ужасен от натрупаните тела на илане. Наглед нямаха рани и изгаряния — но въпреки това бяха мъртви. И всички бяха изпънати с лица към далечната страна на амбеседа. Керик също погледна натам, към седалището на властта, където беше седяла Вейнте, сега опушено и празно, фарги и илане сигурно се бяха стремили натам, тъпчейки една друга, търсейки защитата на ейстаа. Но тя изчезна, седалището на властта беше празно и градът умираше. И те също бяха умрели. Керидамас водеше, стъпвайки по телата, и Керик го последва, замаян от потрес. Всичките мъртви. Трябваше да се направи нещо, преди да започнат да се разлагат. Прекалено много са, за да бъдат заровени. Щеше да измисли нещо.
	— Тук, напред — посочи Керидамас с копието си.
	Симачо надничаше през нацепена и опушена врата, опитваше се да различи нещо в полумрака вътре. Когато видя Керик, посочи към труп на илане на земята пред него и го преобърна с крак. Керик погледна, след това се наведе, за да се взре по-внимателно в падащия полумрак. Нищо чудно, че мястото му се стори познато. Беше ханалето.
	— Този е мъжкар — каза той. — И другите вътре сигурно също са мъжкари.
	Симачо огледа удивено трупа. Както повечето от тану, не можеше лесно да повярва, че нападателните мургу, които се биеха и убиваха, бяха до една женски.
	— Този побягна — обясни той.
	— Мъжките не се бият, нито вършат каквото и да било друго. Държат ги заключени на това място.
	Симачо още се чудеше.
	— Защо не умря като останалите?
	Защо ли, наистина, питаше се и Керик.
	— Женските умират, защото градът им загива, същото е когато бъдат отхвърлени. Изгонят ли ги от града, с тях става нещо. Не зная точно какво. Но е достатъчно смъртоносно, можеш да видиш доказателството наоколо. Като че мъжкарите, които винаги са държани настрана и защитавани, и без това са един вид отхвърлени от града, не умират заедно с другите.
	— Те ще умрат нанизани на копията ни — отсече Херилак. — И то бързо, преди да са се измъкнали в мрака.
	— Не обичат да се движат през нощта, знаеш това. Нито пък има друга врата, която да води навън. Нека спрем да убиваме и да говорим за смърт, да си починем до сутринта. Да хапнем, да се напием и да спим.
	Никой не оспори това. Керик намери водни плодове на едно неизгоряло дърво и показа на всички как да пият от тях. Бяха останали без храна, но умората им надмогваше глада и всички заспаха почти веднага.
	Не и Керик обаче. И той беше с изцедени сили като останалите, но водовъртежът на мислите му го държеше буден. Над него вятърът разнесе и последните облаци, показаха се звездите. Накрая потъна в забрава и когато се събуди, зората осветяваше небето.
	Усети движение зад себе си и забеляза Херилак, стиснал нож в ръка, да върви тихо към входа на ханалето.
	— Херилак — обади се Керик и се надигна вдървено.
	Едрият ловец се извъртя. Лицето му чернееше от гняв. Поколеба се, но пъхна ножа в канията, обърна се и тръгна в друга посока. Керик не знаеше как да успокои болката, която го гризеше. Вместо да укроти омразата и гнева на Херилак, убиването като че само ги засили. Може би това щеше да отмине скоро. Може би. Мислите на Керик бяха объркани, докато утоляваше жаждата си от един от водните плодове. Имаше още много за вършене. Първо обаче трябваше да провери дали наистина в ханалето има живи илане. Погледна уморено надолу към копието си. Щеше ли пак да му потрябва? Ами ако има и живи женски, които не знаят за унищожаването на града? Вдигна оръжието и го насочи напред, после се провря през обгорената и изкривена врата.
	Вътре завари почернели руини. Огънят беше помел залата и пробил прозрачните плоскости отгоре. Във въздуха се носеше тежка миризма на дим и изгоряла плът. С готово за удар копие той прекоси залата, единствената част от ханалето, която бе виждал преди, и спря до отвора в другия й край. Опушен проход водеше към голямо помещение, където миризмата на овъглено месо направо задавяше. През прогорения покрив влизаше достатъчно светлина, за да разкрие напълно ужасяващото съдържание на стаята.
	Пред краката му, обгорена и мъртва, със зинала уста, лежеше Икеменд, пазачката на ханалето. Зад нея бяха натрупани телата на питомците й. Стаята беше пълна с тях, изгорели и мъртви както своята пазачка. Керик се извърна, потрепери и продължи навътре в ханалето.
	То представляваше лабиринт от свързани стаи и проходи, в по-голямата си част изгорял и унищожен. Към единия му край обаче дърветата бяха зелени, сигурно пораснали наскоро, и не бяха много засегнати от огъня. След последния завой влезе в стая с орнаменти по стените и меки възглавници на пода. До далечната стена стояха двама мъжкари, с изпъкнали очи и увиснали от детински ужас челюсти. Когато го видяха, те изстенаха.
	— Това е смъртта! — заохкаха и затвориха очи.
	— Не — каза на висок глас Керик. — Поправка на твърдението. Глупост на мъжкари — предупреждение за високопоставено нареждане.
	Очите им се отвориха с изумление към него.
	— Говорете! — заповяда той. — Има ли тук други?
	— Съществото, което говори, държи остър зъб дето убива — изплака един от тях.
	Керик пусна копието на възглавниците и се отдалечи от него.
	— Край на убиването. Сами ли сте двамата?
	— Сами! — захленчиха те в един глас и дланите им проблеснаха в цветовете на детински страх и болка.
	Керик едва успяваше да овладее гнева си към тези глупави същества.
	— Слушайте ме и мълчете. Аз съм Керик силният и важният, който седи точно до ейстаа. Чували сте за мен. — Те изразиха потвърждение. Вероятно вестта за бягството му не бе проникнала в тяхната изолация. Или, също толкова вероятно, я бяха забравили. — Сега ще отговаряте на въпросите ми. Колко сте тук?
	— Ние се бяхме скрили — каза по-младият. — Играехме си на тази игра. Другите трябваше да ни намерят. Аз бях тук горе, Елинман се скри до мен, а Надаске — зад вратата. Но другите повече не се появиха. Стана нещо. Беше много топло и приятно, но нахлуха лоши миризми на облаци, от които ни боляха гърлата и очите. Повикахме Икеменд на помощ, но тя не дойде. Бояхме се да излезем навън. Бях много изплашен, кръстили са ме Имехей, защото съм такъв, но Елинман е много смел. Той тръгна напред и ние го последвахме. Не мога да ти разкажа какво видяхме, толкова е ужасно. Искахме да се махнем от ханалето, въпреки че е забранено, Елинман излезе и изкрещя, и ние побягнахме обратно навътре. Какво ще стане с нас?
	Какво ли можеше да стане? Сигурна смърт, ако ловците влязат при тях. Щяха да видят единствено мургу с нокти и зъби, техният враг. Но Керик ги виждаше такива, каквито са: пазени от всичко досега, глупави същества, почти неспособни да се грижат за себе си. Не би позволил да ги убият, беше се отвратил накрая от касапницата.
	— Стойте тук.
	— Страх ни е и сме гладни — изплака Имехей.
	Мек-при-докосване означаваше името му. Абсолютно вярно. И другият, Надаске, който-наднича-от-укритието. Бяха като деца, дори още по-зле, защото никога нямаше да пораснат.
	— Мълчание, заповядвам ви. Имате тук вода и сте достатъчно дебели, за да изкарате малко гладни. Няма да напускате тази стая. Ще ви бъде донесено месо. Разбирате ли?
	Вече се бяха успокоили, с готовност изразиха подчинение, успокоени, че ги командват и се грижат за тях. Мъжкари! Той взе копието си и ги остави там. Премина през цялата плетеница. Херилак го очакваше. Зад него стояха останалите ловци, а Саноне и неговите саску се бяха събрали настрани.
	— Тръгваме си — заяви Херилак. Беше овладял гнева си, но на негово място личеше студена решителност. — Това, което дойдохме да извършим, беше сторено. Мургу и гнездото им са унищожени. Повече няма какво да правим тук. Връщаме се при самадите си.
	— Трябва да останете. Има още работа…
	— Не и за тану. Ти беше наш маргалус, Керик, водеше ни добре срещу мургу, ние те уважаваме за това, подчинявахме ти се. Но мургу вече са мъртви, ти не ни командваш повече. Тръгваме си.
	— Бил ли си избран да говориш от името на всички, могъщи Херилак? — рече Керик ядосано. — Не си спомням такъв избор. — Той се обърна към ловците. — За всички вас ли говори Херилак или някои имат своя воля?
	Някои сведоха очи пред гнева му, но самадарът Сорлай излезе напред.
	— Мислихме и сами, разговаряхме. Херилак казва истината. Тук няма повече нищо за нас. Направихме каквото трябваше, искаме да се върнем при самадите си преди зимата. И ти също трябва да дойдеш с нас, Керик, твоят самад е на север, не тук.
	Армун. Пред мисълта за нея този град на смъртта не значеше нищо. Тя беше неговият самад, тя и детето, беше готов да отстъпи и да се присъедини към тях в пътя им на север. Но зад Сорлай стояха Саноне и неговите саску, не бяха помръднали. Керик се обърна към тях:
	— Какво ще кажат саску за това?
	— И ние също разговаряхме, още не сме свършили. Скоро дойдохме на това ново място, тук има много неща за виждане и обсъждане, и… не ни влече замръзналият север, както тану. Разбираме ги, но ние търсим друго.
	— Само мъничко време — помоли Керик ловците. — Трябва да седнем, да пушим и да говорим. Да решим…
	— Не — прекъсна го Херилак. — Решено е. Това, което дойдохме да сторим, е сторено. Потегляме обратно днес.
	— Не мога да тръгна с вас сега. — Керик усещаше напрежението в гласа си и се надяваше, че другите няма да го доловят. — И аз искам да се върна. Там е Армун, моят самад, но още не мога да се върна с вас.
	— Аз ще се грижа за Армун — обеща Херилак. — Ако не искаш да дойдеш с нас, тя ще бъде на сигурно място в моя самад, докато се върнеш.
	— Не мога да тръгна сега. Не му е дошло още времето, трябва да помисля.
	Говореше на гърбовете им. Решението беше взето, разговорите — свършили. Битката беше минало и ловците отново бяха свободни. Последваха Херилак мълчаливо по пътя между дърветата.
	И никой не погледна назад, нито един от тану. Керик стоеше и се взираше, докато последният се изгуби от погледа му. Съзнаваше, че някаква важна част от него си е отишла с тях. Какво превърна победата му в негово поражение? Искаше му се да ги последва, да ги помоли още веднъж да се върнат, и ако не го направеха, да се присъедини към тях по пътя, който водеше към Армун и към неговия живот.
	Но не го направи. Нещо също толкова силно го задържаше тук. Знаеше, че мястото му е с Армун, при тану, защото и той беше тану.
	Но беше разговарял с глупавите мъжки илане, подчини ги на волята си като илане и усети силата и властта на положението си. Възможно ли беше да е затова? Беше ли той у дома си в този разрушен град така, както никога не е бил сред самадите на север?
	Чувстваше се, сякаш го теглят едновременно в противоположни посоки, и не можеше да вземе решение. Само стоеше и гледаше опустелия път, разкъсван от емоции, които не разбираше, вдишвайки конвулсивно.
	— Керик — обади се нечий глас, сякаш от огромно разстояние, и той разбра, че му говори Саноне. — Ти все още си маргалус. Какви са заповедите ти?
	В очите на възрастния мъж имаше съчувствие: мандуктът на саску знаеше скритите тайни на хората. Вероятно разбираше чувствата на Керик по-добре, отколкото той самият се разбираше. Добре. Имаше много за правене. Трябва да прогони сега от себе си мисълта за Армун.
	— Ще имаме нужда от храна. Ще ви покажа местата, където се държат животни за клане. Надали всички те са изгорели. И трябва да направим нещо с тези мъртъвци.
	— В реката, преди да е започнало разложението — рече мрачно Саноне. — Тя ще ги отнесе в морето.
	— Да, така ще се отървем от тях. Заповядай да го направят. След това избери тези, които ще дойдат с мен. Ще им покажа как да стигнат до животните. Ще ядем, после има много неща за правене.


>	2

E>
	Белесекесе амбийгуру десгу рукак’кусарод, мурубелек мурубелек.
	Тези, които плуват на върха на най-високата вълна, могат само да потънат в най-дълбоката водна яма.
@	Афоризъм на илане
E$
	{img:glava02.png}
	Ерефнаис заповяда всички да слязат долу — и пътниците, и екипажът, — когато урукетото навлезе в открито море. Тя обаче остана горе на перката, когато бурята се стовари върху тях, и прозрачните мембрани закриха очите й от шибащия дъжд. Между струите вода тя мярна за миг изгорения град: високо над него се издигаше колона дим, бреговете бяха пусти. Гледката се впи здраво в паметта й, можеше да си я представи ясно и когато дъждът я закри. Щеше да я вижда винаги. Остана на мястото си до падането на нощта, когато урукетото забави ход, плувайки леко по течението, докато не започне да разсветлява отново. Едва тогава слезе уморена в основата на перката, където прекара цялата нощ, заспала на празното място на кормчията.
	Когато прозрачният диск за наблюдение над нея просветля призори, Ерефнаис разгърна наметалото си за сън и се надигна замаяно. Старата рана в гърба я болеше при катеренето към наблюдателния пост. Сутрешният въздух беше прохладен и свеж. Облаците на бурята от предишния ден бяха отнесени надалеч, и небето беше чисто и ярко. Перката се разклати, когато урукетото се раздвижи, и чудовищното създание ускори ход със засилването на светлината. Ерефнаис погледна надолу, провери дали кормчията е на мястото си и отново огледа океана. Пред огромната човка хвърчаха парцали от пяна, двойка придружаващи ентеесенати плуваха напред. Всичко беше както е редно при пътуване.
	И все пак нищо не беше както трябва. Мрачните мисли, които сънят потисна, избликнаха и я заляха. Пръстите й се впиха силно в дебелата кожа на урукетото, острите нокти на краката й — също. Инегбан се бе пренесъл в Алпеасак най-сетне — тя самата помогна за това, — и градът бе станал могъщ. А загина за един-единствен ден. Гледаше, но не разбра. През живота си, прекаран в морето, никога не бе виждала огън. Сега вече знаеше всичко за него. По-горещ от слънцето, бучеше, ревеше и миришеше страшно, задавяше при доближаване, ставаше ярък, след това черен. И уби града. Шепата оцелели, все още смазани от тъмнината на мрака, лежаха долу. Останалите илане и фарги бяха мъртви в града, останал зад тях. Тя потрепери и впи поглед напред, боеше се да се обърне, за да не види това място на печал отново. Ако беше нейният град, тя също щеше да е мъртва, защото онези, които огънят не погълна, разбира се, умряха с гибелта на града.
	Сега обаче имаше други затруднения. Учената Акотолп беше долу, все още стискаше ръката на мъжкаря, когото довлече на борда. Но оттогава не помръдваше, просто стоеше неподвижна и мълчалива, дори когато се обръщаха към нея. Сякаш не чуваше молбите на мъжкаря да го пусне. Какво можеше да се направи за нея? Ами другите долу, безсмъртните? Какво трябваше да се направи? Налагаше се да помисли най-сетне и за другата. За онази, чието име не изричаше никой.
	Ерефнаис потръпна и се отдръпна, когато Вейнте се покатери в перката. Като че я бе призовала с мисълта си — а най-малко нея би желала да види тази слънчева сутрин.
	Без да й обърне внимание, Вейнте отиде в задната част на перката и се загледа в бълбукащата следа на урукетото. Ерефнаис я наблюдаваше, после въпреки страха си също се обърна и загледа към хоризонта. Беше тъмен. Отдръпващата се сянка на нощта, или може би буря, просто нямаше как да е земята… и градът. Прекадено далеч бяха, за да се виждат. Едното око на Вейнте се завъртя назад към нея. Ерефнаис заговори:
	— Дойде в мълчание, Вейнте, и не проговори оттогава. Те… мъртви ли са?
	— Всички са мъртви. И градът също е мъртъв.
	Въпреки ужаса, който навяваха думите, Ерефнаис забеляза колко странно говори Вейнте. Не като висша към низша или дори равна с равна, а монотонно и безчувствено, напълно необичайно. Сякаш беше сама и наоколо нямаше никой, и се обръщаше сама към себе си.
	Ерефнаис искаше да замълчи, но въпреки това отново проговори, въпросът като че изскочи по свое желание:
	— Огънят… откъде дойде огънят?
	Каменната маска на Вейнте изчезна мигновено и цялото й тяло се сгърчи в хватката на силна емоция. Челюстите й така се разтвориха в израз на омраза/смърт, че казаното беше приглушено и неясно:
	— Устузоу, който дойде… устузоу с огън… омраза към тях… омраза към него. Смърт. Смърт. Смърт.
	— Смърт — изрече пресипнал глас и ръце се раздвижиха в рефлекторно поемане-обратно-върху-себе-си.
	Ерефнаис чу само звука, защото Енге се покатери зад нея. Но Вейнте я виждаше добре и я разбра, всяко движение от отговора й беше пълно с отрова:
	— Дъще на смъртта, ти и твоите трябваше да сте в онзи огнен град. Най-добрите илане, които умряха, трябваше да са на ваше място тук.
	В гнева си заговори като равна с равна, ефенселе с ефенселе. Когато растеш в морето с останалите и си се появила едновременно с тях, със своето ефенбуру, това беше най-естественото нещо — като въздуха. Ти си ефенселе с останалите от твоето ефенбуру за цял живот. Но Енге не искаше да го приеме.
	— Паметта ти е слаба, долно същество.
	Каза това по най-обидния възможен начин — най-висша към най-низша. Застаналата между тях Ерефнаис изхленчи от ужас, гребенът й припламна в червено, после в оранжево, докато се спускаше в бягство надолу. Вейнте се олюля назад като от удар. Енге беше безмилостна.
	— Ти беше отхвърлена. Срамът от теб пада върху мен и се отричам от теб като ефенселе. Твоята безогледна амбиция да убиеш устузоу — Керик, всички устузоу, вместо това унищожи чудесния Алпеасак. Ти нареди на низшето създание Сталан да убие моите другарки. Откакто се е излюпило яйцето на времето, не е имало такава като теб. Да не се беше появявала от морето! Ако цялото ни ефенбуру беше загинало там, в мокрото мълчание, щеше да е по-добре, отколкото това.
	Кожата на Вейнте отначало припламна в гняв, докато Енге говореше, но бързо потъмня, тялото й се успокои. Гневът й остана запечатан вътре в нея, за да го използва при нужда — а не да го хаби срещу това низше същество, което някога й беше равно.
	— Остави ме.
	Тя отново се обърна към пустото море.
	Енге също се извърна, дишаше дълбоко, засрамена от себе си заради пристъпа на необуздан гняв. Не в това вярваше и не това проповядваше на другите. С голямо усилие успокои движенията на крайниците си и играещите цветове на дланите и гребена си. Едва когато стана неподвижна като камък и също така затворена в себе си като Вейнте, си позволи да проговори отново. Под нея беше дежурната от екипажа, която водеше урукетото през морето, отзад беше командващата. Енге се наведе надолу и издаде звук на говорене-внимание:
	— Тази-която-следва пита тази-която-води, ще направи ли Ерефнаис удоволствието да се присъедини тук?
	Другата илане се покатери с нежелание, усещайки присъствието на Вейнте, обърнала им гръб.
	— Тук съм, Енге.
	— Моите благодарности и добрите пожелания на тези с мен, защото ни запази от унищожение. Накъде си заповядала път?
	— Накъде? — Ерефнаис повтори въпроса и изпита срам.
	Тя беше командир и въпреки това дори не помисли накъде да пътуват. Промърмори истината със сковани движения на крайниците си:
	— Избягахме от огъня в морето, курсът ни е както винаги на изток към Ентобан. Направихме го в паниката на бягството, а не следвайки мъдростта на заповед.
	— Откажи се от срама — ти спаси всички нас и за това може да има само благодарност. Ентобан и илане трябва да са ни цел сега. Но кой град?
	Отговорът дойде мигновено.
	— У дома. Където е моето ефенбуру, където това урукето за пръв път е влязло в морето. Мореопасаният Икхалменец.
	Въпреки че все още гледаше мятащите се вълни, Вейнте беше извъртяла едно око, за да наблюдава разговора. Тя помоли за внимание, но само Ерефнаис гледаше към нея.
	— Островният Икхалменец не е в Ентобан. С уважение моля за курс към Месекей.
	Ерефнаис прие молбата, в същото време учтиво, но и твърдо потвърди предишното направление. Вейнте виждаше, че погрешното й решение не може да бъде променено, затова запази мълчание. Щеше да има и други начини да стигне до целта си — защото трябваше да го постигне. Месекей беше голям град на широка река, богат и процъфтяващ, далеч от северния студ. И по-важното — те й бяха помагали повече от всеки друг град в борбата срещу устузоу. Бъдещето беше сиво и непроницаемо, когато се вгледаше в него, замаяният й ум беше изпразнен от мисли. Ще дойде време, когато сивотата трябва да се пропука и тя отново ще може да мисли за бъдещето. Добре е по това време да е в град между приятели. В Икхалменец има и други урукето, ще намери някакъв начин.
	Приятели там — но само врагове тук. Фактът изглеждаше огромен на фона на сивотата. Енге и нейните Дъщери на смъртта още бяха живи, а всички, които толкова заслужаваха да живеят, вече бяха мъртви. Не биваше да е така, нито щеше да остане така. Но нямаше какво да направи тук, в морето. Сама срещу всички тях, не можеше да очаква помощ от Ерефнаис и нейния екипаж. Стъпеше ли на брега, щеше да е друго. Как ли щеше да го промени тя? Мислите й се събуждаха за живот и тя ги прикри в неподвижността на тялото си.
	Зад нея Енге изрази оттегляне с почит към командира и се спусна надолу. Когато достигна долния край на перката, погледна нагоре към неподвижната фигура на Вейнте и за миг почти видя как работи умът й. Зъл, мрачен и смъртоносен. Амбициите на Вейнте никога нямаше да се променят, никога. Тези мисли така силно изпълниха Енге, че крайниците и се размърдаха въпреки опитите й да се контролира, и дори в сумрачната фосфоресцираща светлина беше лесно да бъдат разчетени. Тя им се ядоса и тръгна бавно през полумрака. Покрай неподвижната Акотолп и измъчения й мъжки питомец, и по-нататък, към малката групичка, скупчила се до стената. Акел се изправи, обърна се към нея… и се отдръпна назад пред приближаването й.
	— Енге, от-последователя-към-водещия, какво нещастие движи крайниците ти така, че се боя за живота си, когато ти дори само се приближиш?
	Енге спря при тези думи и изрази извинение.
	— Послушна Акел, това, което изпитвах, не беше към теб — нито към някоя от вас, другите. — Погледна към останалите Дъщери на живота и остави движенията си да изразят колко й е приятно да бъде с тях. — Някога бяхме много. Сега сме малко, така че всяка от вас е по-ценна за мен от много. Тъй като ние оживяхме, докато другите умряха, усещам, че това ни дава мисия — и сила да я осъществим. Ще говорим за това друг път. Има други неща, за които трябва да се погрижим по-напред. — С палци до гръдния си кош тя изобрази слушащи-уши/гледащи-очи. — Съжалението, което донесох със себе си, не е мое собствено. Ще си помисля сега за причината за това съжаление.
	Тя намери един тъмен ъгъл зад мехурите с консервирано месо, където щеше да е трудно да бъде видяна, след това легна с лице към живата стена на урукетото и наложи на тялото си тиха неподвижност. Едва след като упражнението приключи, тя позволи на мислите си да се върнат към Вейнте. Вътрешни мисли, които нямаше да се отразят върху външната й неподвижност.
	Вейнте със страховитата омраза. Енге вече беше свободна от всякакви чувства към бившата си ефенселе, можеше да я възприеме такава, каквато беше. Черна сила, творяща зло. И след като разбра веднъж този факт, стана ясно, че първото действие на този мрак щеше да се насочи срещу Енге и нейните другарки. Те оживяха, докато другите умряха. И щяха да разказват в Икхалменец, а казаното от тях нямаше да е от полза за Вейнте. Следователно по нейната проста логика на причина и следствие те трябваше да умрат, нищо не можеше да е по-ясно и просто.
	Известната опасност може да бъде избегната, предвидената заплаха — предотвратена. Трябваше да се съставят планове. Първият беше най-лесен. Оцеляване. Тя се размърда, надигна се и отиде при другите. Акел и Ефен я поздравиха, Омал и Сатсат спяха, потънали вече в коматозното състояние, в което щяха да изтърпят дългото мрачно пътуване.
	— Събудете се, трябва да поговорим. — Енге изчака, докато другите се размърдат и съсредоточат. — Не можем да обсъждаме, така че искам съгласие/покорство. Ще направите ли каквото поискам?
	— Ти говориш за всички нас, Енге — потвърди Омал и другите изразиха съгласие.
	— Тогава трябва да направим така: докато четири спят, една винаги трябва да е будна — дебнат ни големи опасности. Това трябва да сторим. Ако будната заспива, друга трябва да бъде събудена. Една винаги ще стои будна до спящите. — Тя ги огледа — изразяваха разбиране и съгласие. — Тогава всичко е наред. Спете, сестри мои, аз ще стоя будна до вас.
	Енге продължаваше да седи в същата поза след известно време, когато Вейнте се спусна долу от перката. Долови внимателния поглед на Енге, по дължината на тялото й пробяга тръпка на омраза. Енге не отговори, нито пък се обърна настрани. Спокойствието на погледа й раздразни Вейнте още повече и беше принудена да легне на разстояние, обърната с гръб към тях, за да се успокои.
	Пътуването беше бързо и без особени събития — всички на борда бяха толкова шокирани от смъртта на Алпеасак, че бягаха от запомнените ужаси в съня, събуждаха се само за да ядат и заспиваха отново. Но една от посочените пет винаги беше будна и бдеше.
	Енге спеше, когато се показа сушата, но беше оставила съответните нареждания.
	— Ето го зеленоперестия бряг на Ентобан — рече Сатсат, събуждайки я с леко докосване.
	Енге изрази проникновена благодарност и изчака в мълчалива неподвижност, докато по едно време командващата не остана сама в горния край на перката. Тя също се изкачи там, двете се загледаха в притихнало възхищение в бялата линия на прибоя, очертаваща се на фона на зелената джунгла.
	— Почтителна молба за осведомяване. — Ерефнаис отговори с потвърждение. — Гледаме сега към брега на топлия и вечен Ентобан. Но известно ли е коя точка от крайбрежието виждаме?
	— Някъде тук.
	Ерефнаис показа картата хваната здраво между пръстите на едната й ръка, с другата очерта участък от брега. Енге се вгледа отблизо.
	— Трябва да се придвижим на север покрай брега, — поясни Ерефнаис, — след това покрай Йебеиск към островния град, мореопасания Икхалменец.
	— Ще бъде ли счетено за непочтителна досада, ако помоля командира да посочи топлобрежния Йебеиск, когато минем наблизо?
	— Комуникация ще бъде осъществена.
	Минаха още два дни, преди да се приближат до брега. Вейнте също се интересуваше от Йебеиск и стоеше в единия край на перката, докато Ерефнаис и Енге бяха в другия. Беше късен следобед, когато минаха покрай високите дървета, златната извивка на пясъците по краищата на града, дребничките очертания на рибарски лодки, завръщащи се с дневния улов. Изненадващо след цялото си любопитство, Енге изобщо не прояви интерес. След един дълъг поглед изрази благодарност за информацията и се върна долу. Вейнте си позволи спазматичен проблясък на омраза, докато тя преминаваше, и отново се загледа към брега.
	Сутринта чу как някоя от екипажа се обърна към командващата и не можа да овладее гневните тръпки, разтърсили тялото й. Трябваше да се досети — трябваше!
	— Изчезнали са, Ерефнаис, всичките пет. Видях местата им за спане празни, когато се събудих. Няма ги в урукетото, нито в перката.
	— Никой ли не е забелязал нищо?
	— Нищо. Аз трябваше да се събудя днес първа, за да поема курса. Пълна загадка е…
	— Не, не е! — изкрещя Вейнте и всички се отдръпнаха от нея. — Единствената загадка е как не разбрах, че ще стане. Те знаеха, че не ги очаква добро в смелия Икхалменец. Потърсили са укритие в Йебеиск. Обърни, Ерефнаис, и тръгни направо натам!
	В гласа на Вейнте имаше команда, в позата й — заповед. Ерефнаис обаче не помръдна в настъпилата тишина. Гледащите и слушащи членове на екипажа стояха неподвижни, с по едно око обърнато към всяка от двете. Вейнте изрази спешност, заповедност и гняв, надвиснала като буреносен облак над по-дребничката си събеседница.
	Изкривената и куца Ерефнаис обаче също имаше воля. Беше забелязала доста от мотивите зад този спор. Енге беше добра с нея и никога не я обиждаше. Тя знаеше твърде малко за Дъщерите на живота и се интересуваше още по-малко. Но вярваше твърдо, че на убиването трябва да се сложи край. А се виждаше чудесно, че зад всяко от изпълнените с отрова движения на Вейнте се крие смърт.
	— Продължаваме по курса. Няма да се връщаме. Освобождаване от присъствие от командира към пътник.
	След това се отдалечи, оставяйки куцането й да приглуши израза на удоволствие и превъзходство в движенията на тялото.
	Вейнте се вцепени от гняв, парализирана от безсилието си. Тя не командваше тук — не командваше никъде, отекнаха мрачно мислите й — нито пък можеше да използва сила. Екипажът нямаше да го позволи. Беше вплетена в безмълвна, вътрешна битка с гнева си. Трябваше да управлява логиката, да повелява студеният разум. Неоспоримият факт беше, че в момента не можеше да се направи абсолютно нищо. Енге и последователките й засега избягаха. Нямаше значение. Имаше достатъчно време, един ден щяха да се срещнат отново и щеше да последва мигновено правосъдие. Нито пък сега можеше да се направи нещо срещу командващата на урукетото. Тези неща бяха твърде дребни, за да ги обмисля. Сега трябваше да помисли за крайречния град Месекей и важните задачи, които ще се стреми да изпълни там. За да постигне целите си, щеше да се нуждае от внимателно планиране, не от безмозъчен гняв. През целия си живот винаги беше държала гнева си под контрол и сега се учудваше на силата, която откри в него. Причиниха й го устузоу, разрушиха спокойствието й и я превърнаха в същество с необуздани постъпки. Керик и неговите устузоу я направиха такава. Това нямаше да бъде забравено. В бъдеще гневът й щеше винаги да е под контрол, за всяко нещо. Освен за едно. Ценната омраза е онази, която израства силна на скрито. За да бъде отприщена един ден.
	С течението на тези мисли напрежението отслабна и тялото й отново беше нейно. Огледа се и откри, че е сама. Ерефнаис беше горе в перката заедно с дежурните от екипажа; останалите потънаха в коматозен сън. Вейнте погледна към мястото, където бяха спали Енге и нейните последователни, и то беше празно, без никакво значение за нея. Така трябваше да бъде. Емоциите и тялото й отново бяха под нейна власт. В мрака оттатък нещо се раздвижи и тя чу отчетливо звуците на молба-за-комуникация. Едва тогава си спомни за присъствието на дебелата учена и мъжкия. Приближи се до тях.
	— Помогни на едно безпомощно мъжко създание, велика Вейнте — замоли пленникът, гърчейки се в неподатливата хватка на Акотолп.
	— Познавам те от ханалето. — Вейнте се развесели от хленченето му. — Ти си Есета<, който пее, нали?
	— Вейнте е винаги-първа, защото помни имената на всичко, от най-дребно до най-велико. Но сега нещастният Есета< няма за какво да пее. Тежката женска, която ме държи, ме издърпа от ханалето, провлече ме през смрад и мъгла, които попариха дъха ми, полуудави ме по пътя към това урукето, сега ме държи в желязната си хватка и много ме боли. Да говориш с нея те умолявам, кажи да ме пусне, преди да съм умрял от хватката й.
	— Че защо не си съвсем умрял? — попита Вейнте с груба прямота.
	Есета< се отдръпна и изписка.
	— О, велика Вейнте, защо искаш толкова незначително същество мъртво?
	— Не искам, но всички други умряха. Смели илане от Алпеасак. Отхвърлени от мъртвия им град, за да умрат с него.
	Докато говореше, Вейнте усети вълна от смазващ страх. Те бяха умрели — а тя не. Защо? Бе казала на вярната до смърт Сталан, че това е заради омразата им към устузоу. Наистина ли беше така? Достатъчна причина ли е, за да остане жива, когато всички други умират? Тя се вгледа в Акотолп, обзета от мрачните си мисли, и за пръв път разбра какво изпитва учената. Съмнение-в-живота, бягство-от-смъртта. Акотолп бе работила в много градове, така че не изпитваше смъртоносна преданост към нито един от тях. Но и знаеше, че смъртта поради отхвърляне може да бъде отключена за миг. Точно затова водеше своята вдървена, мълчалива битка. Държеше се сред живите със силата на волята си.
	Това разбиране придаде сила на Вейнте. Ако тази дебелана можеше да живее само със силата на волята си, тогава тя, със силата на волята на ейстаа, също можеше да оцелее, да живее… и отново да управлява. Нищо не беше изгубено!
	Вейнте вдигна пред невиждащите очи на Акотолп и изпълнения със страх поглед на мъжкаря присвити пръсти в изпълнен със сила жест на победа и драсна силно с извадени нокти по пружиниращата повърхност. Стон на страх достигна до нея и тя погледна надолу с нарастващо удоволствие към прикриващия се Есета<. Желанието дойде мигновено.
	Наведе се и силните й пръсти освободиха хватката на учената върху китката на мъжкия. Повтарящите се звуци на благодарност бързо бяха заменени от стонове, когато тя го притисна по гръб, възбуди го болезнено и брутално го яхна.
	Вдървените мускули на Акотолп не се разхлабиха, но по-близкото й око бавно се обърна към сплетената двойка. Още по-бавно застиналите й черти се раздвижиха в неразгадаемо изражение.
	След това Вейнте се потопи в дълбок сън до следващата сутрин. Първото нещо, което видя, щом се събуди, беше как дебелата учена се катери запъхтяно нагоре в перката. Вейнте огледа наоколо, но не видя мъжкаря, без съмнение се беше скрил от нея. Размърда се с леко веселие при мисълта, след това се разсъни, възбудена от мисълта за Есета<. Урукетото се разклати, преминавайки през голяма вълна, и стълб ярка слънчева светлина от перката освети вътрешността. Слънцето изглеждаше топло и привлекателно, Вейнте се разсъни напълно, стана, прозя се и се протегна. Светлината я привлече, отиде до перката и бавно се изкатери до върха. Там стоеше Акотолп, очите й се бяха превърнали на ярката слънчева светлина във вертикални цепки сред кръглото й лице. Тя забеляза Вейнте и изрази благодарно присъствие.
	— Ела тук на слънце, добра ми Вейнте, за да му се порадваш, докато ти благодаря.
	Вейнте изрази приемане на предложението, удоволствие — и въпрос за причина. Акотолп преплете пръсти в спокойно приятелство и заговори:
	— Благодаря ти, силна Вейнте, защото твоят пример беше ключов за запазването на живота ми. Съществуването ми се определя от научната логика, но зная твърде добре и ролята, която играе тялото, извън контрола на мозъка. Зная, че заповедта на ейстаа може да отключи в една илане метаболитни промени, които да доведат до сигурната й смърт. Видях, когато всички в трагичния Алпеасак умряха, че смъртта на града също може да отключи тази реакция. Разбрах какво става и се изплаших за себе си, въпреки големите си познания, боях се, че също мога да бъда настигната от смъртта. Оцеляването на мъжкаря ми помогна. Щом той можеше да остане жив, значи можех и аз. Затова ръката ми го държеше толкова здраво, докато се борех за оцеляването си. След това ти дойде и го взе от мен, аз усетих това и зрението ми се върна. Видях те величествено жива, толкова женствена, че взех сила от теб и разбрах, че смъртта ми е отблъсната. Благодаря ти за живота си, силна Вейнте. Той е твой, за каквото пожелаеш. Аз съм твоя фарги, готова да изпълнява заповедите ти.
	В този момент друга голяма вълна разклати урукетото и пълното тяло на Акотолп залитна настрани. Вейнте се протегна и я хвана за ръцете, удържа я да не падне и изрази сърдечна благодарност на равна към равна.
	— Сега е мой ред да ти благодаря, силна Акотолп. Предстои ми много да направя и дълъг път да извървя. Ще ми е нужна помощ. Приветствам те като първа последователка в това, което ще постигна.
	— Ще бъде щастие за мен, Вейнте, да служа на заповедите ти.
	Те се олюляха едновременно, когато урукетото прехвърли още по-голяма вълна, слънцето за момент беше скрито от сянка. Двете погледнаха нагоре и Акотолп изрази радост-от-гледката.
	Зрелището наистина беше възхитително. Минаваха край устието на голяма река и от двете й страни се простираше лимоненозелена джунгла. Там, където реката срещаше океана, се образуваха големи вълни, запенени и плискащи. Естекели ловяха риба — повече, отколкото можеха да бъдат преброени. Гмуркаха се във вълните, големите им покрити с козина криле бяха сгънати, дългите човки потъваха дълбоко, докато единствено костените израстъци отзад на главите им останеха над повърхността. Други се рееха над тях в бавни кръгове и сенките им пъргаво се плъзгаха по морето отдолу. Създанията издаваха прегракнали крясъци, все по-силни, когато урукетото минаваше сред тях.
	— Виж как се издигат във въздуха! — извика от удоволствие Акотолп. — Изучавала съм тези животни. Ако ги разгледаш, ще видиш, че размахът на крилете им е толкова голям, а краката им толкова къси, че им е невъзможно да излетят от друго място, освен от естуар като този. Тук се образуват високи вълни, които се носят срещу вятъра вместо по посоката му. И естекелът, след като се е наял с риба, изскача от върха на вълната и се оказва във въздуха. Фантастично!
	Вейнте не споделяше въодушевлението на учената от тези смърдящи на риба, покрити с козина летящи създания. Гмуркаха се твърде наблизо и от крясъците им я боляха ушите. Тя остави Акотолп и се спусна долу, въпреки клатенето заспа отново. Прекара така останалата част от пътешествието, коматозна и неподвижна, и още спеше, когато Ерефнаис изпрати една илане от екипажа да й съобщи, че са достигнали острова, към който пътуват, и скоро ще влязат в Икхалменец.
	Вейнте се покатери в перката и видя, че океанът зад тях е празен. Бяха пътували почти един ден надалеч от бреговете на Ентобан, за да достигнат този архипелаг, изолиран тук сред пустотата на морето. Сега минаваха покрай голям остров с група високи планини по средата. Върховете им бяха покрити със сняг, обвити в облаци и полускрити зад струи дъжд — мрачно напомняне за зимата, която беше враг на всички тях. Тези скалисти острови бяха твърде далече на север, за да харесват на Вейнте. Усети тръпки при тази мисъл и реши да ги напусне колкото се може по-скоро.
	А нужно ли беше? Идваха във вълноопасания Икхалменец, градът, ограден от зелени джунгли, поръбен с жълти пясъчни брегове и с издигаща се над него висока, заснежена на върха планина, издигаща се над него. Това беше тяхната цел. Погледна към увенчания със сняг връх на планината пред тях, вгледа се в него неподвижна, с вцепенено тяло, и усети как новата идея расте и узрява. Като че всъщност идването в Икхалменец не беше лоша вест.


>	3

E>
	Ес ет наудиз иго калои, тувот ет фреиназмал.
	Ако гониш два заека, изпускаш и двата.
@	Марбакска пословица
E$
	{img:glava03.png}
	Ядоха по средата на деня. Саску убиха и нарязаха един от сръндаците в оборите. Керик намери камъни и направи заграждение за огън на празното място срещу ханалето, след това донесе изсъхнал плавей от брега. Можеха да устроят лагера си навсякъде в разрушения град, но той искаше да е близо до оцелелите илане. Въпреки че ловците саску не бяха толкова лесно избухливи и бързи с копията като тану, все пак не им се доверяваше да ги остави сами с двамата мъжкари. Ако не внимаваше, смъртта можеше да дойде бързо.
	Докато ловците се върнат, той беше наклал голям огън и имаше достатъчно жарава, за да се опече месото. В глада си нямаха търпение да изчакат да стане готово, измъкваха настрани полусурови парчета и ги дъвчеха усърдно. Черният дроб по право се падаше на Керик, но той го раздели със Саноне.
	— На това място има много неща за гледане — промълви възрастният мъж и внимателно облиза мазните си пръсти до чисто, преди да ги избърше в тъканата си дреха. — Също и много загадки, които изискват много мислене. Има ли тук мастодонти между всичките тези същества?
	— Не, тук са само мургу, докарани от другата страна на океана.
	— Но този дивеч, дето го ядем, сигурно не е мургу?
	— Сръндаците, а също и елените са уловени и развъждани тук. Но в далечната земя, откъдето са дошли тези-които-избихме, има само мургу.
	Саноне запредъвква тази мисъл заедно с още едно парче черен дроб.
	— Не ми харесва мисълта за земя, където ходят само мургу. Но това място оттатък океана, за което говориш, сигурно е част от света, създаден от Кадаир, когато тропнал с крак и разцепил скалата. От скалата той е извадил всичко, което сме виждали и познаваме — и различният дивеч, и мастодонта… и мургу. В това има определен смисъл. Има смисъл и в идването ни на това място, има смисъл и мястото да е точно тук. Трябва да обмисляме всички тези неща, докато не ги разберем.
	Когато Саноне говореше като мандукт, целият свят извън обичайното придобиваше голямо значение. Пред Керик сега стояха по-обикновени проблеми. Мъжкарите в ханалето трябваше някак да бъдат хранени. И какво да ги прави после? Защо ли се товареше да се грижи за съществуването им? Ако не се намесеше, щяха да умрат достатъчно бързо — надали за такава работа щеше да има недостиг на доброволци. Беше му жал за тези глупави същества, но усещаше, че трябва да има и други причини да ги държи живи. Е, над това можеше да се чуди и по-късно. Сега трябваше да бъдат нахранени. Той отряза няколко парчета месо от неопечените предни части на сръндака, след това се провря през разбитата врата на ханалето. Труповете все още бяха тук и започваха да миришат. Трябваше да ги махне някъде, преди да е мръкнало. Когато стигна до недокоснатата от огъня част, чу пеене, но звуците нямаха никакво значение сами по себе си. Застана незабелязано на вратата на помещението и заслуша как Имехей пееше по неумел мъжки начин. Мрачността на песента веднага напомни на Керик онзи далечен ден, когато Есета< беше пял след смъртта на Алипол:
P>
	Те ходят на свобода,
	ние сме затворени.
	Те се топлят на слънцето,
	ние надзъртаме през полумрака.
	Те пращат нас на бреговете,
	но никога не отиват сами.
P$
	Имехей прекъсна песента, когато видя Керик, и изрази радост-от-храна с детински цветове на дланите, при вида на месото, донесено от ловеца. Двамата мъжкари ядоха лакомо, силните им челюсти с остри, конични зъби бързо разкъсваха месото.
	— Познаваш ли Есета<? — попита Керик.
	— Брат-тук-вътре — каза бързо Имехей и добави с доста по-силен интерес: — Още-месо, въпрос?
	Керик изобрази отрицание, по-късно време, след това попита:
	— Тук имаше и друг мъжкар, Алипол, познаваше ли и него? Той ми беше… приятел.
	— Имехей още беше скоро пристигнал от Ентобан — обади се Надаске. — Но аз не. Бях тук, когато Алипол беше пръв в ханалето, преди да отиде на брега.
	— Алипол работеше с пръсти и правеше неща с голяма красота. Знаеш ли за тях?
	— Всички знаем за тях — прекъсна го Имехей. — Ние не сме такива груби/недодялани/силни и жени. Разбираме от красота.
	Той се обърна веднага след думите си и дръпна няколко от орнаментираните завеси настрани, за да открие отвор в стената. Изправи се на върховете на ноктите си, протегна се нагоре в отвора и измъкна скулптурата от жички, обърна се и я подаде на Керик.
	Ненитеск — вероятно същият, който Алипол му показа в онзи далечен, топъл ден. Туловището беше извито нагоре, трите рога завършваха с остри върхове, очите бяха от блестящи скъпоценни камъни. Имехей го вдигна гордо и Керик го пое. Обърна го така, че да отрази светлината, и усети същата радост, която преживя, когато Алипол за пръв път му показа скулптурата си. Заедно с радостта изпитваше и нещастие — Алипол беше отдавна мъртъв. Изпратен на сигурна смърт от Сталан. Е, и тя също беше мъртва, в това имаше някакво удовлетворение.
	— Ще взема това — каза Керик, но видя ужасените им жестове. Имехей беше достатъчно смел дори да добави внушение за женственост в движенията си. Керик разбра. Те го бяха приели като мъжкар, целият град знаеше, че е мъж, но сега той постъпваше грубо, по женски. Опита се да се извини.
	— Погрешно разбиране на намерението. Искам да взема това красиво нещо, но то трябва да остане тук в ханалето, където Алипол е искал то да бъде. Есекасак, която се грижеше за ханалето, вече я няма, отговорността пада върху вас. Пазете го и следете да не се повреди.
	Те не можаха да прикрият мислите си, нито се опитаха. Заключени, лишени от отговорност, третирани като безсловесни, току-що изплували от океана фарги — как биха могли да станат други, освен каквито бяха? Сега приеха новата мисъл, отхвърлиха я, отново я приеха и накрая изразиха гордост. Когато Керик видя това, започна да разбира защо трябваше да бъдат пазени живи. Не само заради тях самите, но и заради него. Поради собствени негови егоистични причини. Той беше тану, но беше и илане. Пред тези мъжкари можеше да приеме факта, без да бяга от него или да се чувства засрамен. Когато говореше с тях, мислите му се събуждаха, тези части от мисленето му, които бяха на илане. Не само от мисленето, но и от съществуването му.
	Той беше това, което беше: Керик-тану, Керик-илане.
	— Имате вода. Ще ви донеса още храна. Не напускайте това помещение.
	Те изразиха съгласие и приемане на нарежданията. Със свойските изрази на мъжкар-към-мъжкар. Той се усмихна при мисълта за прикритата им сила. Един-единствен намек, че той действа като женска, го беше поставил бързо на мястото му. Започваше да ги харесва, когато разбра отчасти какво се крие под привидното им покорство.
	Изхвърлените кости пукаха в огъня, саску дремеха с пълни кореми на слънце. Саноне погледна нагоре, когато Керик се появи отново, мина между тях и седна до него.
	— Искам да говоря с теб за някои неща, като с мандукт на саску — каза официално Керик.
	— Слушам те.
	Керик подреди мислите си добре, преди да продължи да говори:
	— Сторихме това, което дойдохме да сторим. Мургу са мъртви и заплахата от тях вече я няма. Сега ти ще поведеш твоите ловци и ще се върнеш в твоята долина, при народа си. Но аз трябва да остана тук, въпреки че едва сега започвам да разбирам причините за това. Аз съм тану, но аз съм също и илане — от онези мургу, които са отгледали това място. Тук има неща, много ценни за тану. Не мога да си тръгна, без да ги разгледам, да ги обмисля и преценя. Мисля си за смъртоносните пръчки, без които никога нямаше да победим мургу.
	Млъкна, защото Саноне вдигна ръка в знак за тишина.
	— Чувам какво казваш, Керик, и започвам да разбирам малко от многото мисли, които ме тревожеха. Пътят ми не беше ясен, но сега става по-ясен. Сега разбирам, че когато Кадаир е приел формата на мастодонт и е създал света, той е стъпил тежко върху скалите и е оставил следата си дълбоко в тях. Това, от което имаме нужда, е мъдростта да следваме пътеката на тази следа. Тази пътека ви доведе при нас и вие доведохте мастодонтите, за да ни покажете откъде сме дошли и накъде е пътят на съдбата ни. Карогнис изпрати мургу, за да ни унищожат, но Кадаир изпрати мастодонтите, за да ни преведе през ледените планини до това място, за да стовари гнева си върху тях. И сега те са унищожени, това място е изгорено, но не напълно. Ти търсиш тук мъдрост, значи следваш пътеката на мастодонта точно както я следваме ние. Сега виждам, че нашата долина е била само една спирка по пътеката, докато сме чакали Кадаир да утъпче път, по който да вървим. Ние ще останем тук и останалите саску ще се присъединят към нас.
	Керик не смогваше да следи добре пътя на разсъжденията на Саноне, но дълбочината на познанията на мандукта беше твърде голяма за него и той приветства решението с въодушевление.
	— Разбира се — ти казваш това, което аз се опитвам да кажа. Тук, в Алпеасак, има повече, отколкото един човек може да разбере и за сто живота. Вашите хора, които могат да правят плат от зелени растения и твърда скала от мека кал, ще разберат тези неща. Алпеасак ще продължи да живее.
	— Има ли смисъл в звуците и движенията, които направи? Именувано ли е било това място?
	— То е било наречено място на топлината, на слънцето — не зная как точно да го кажа на сесек, — на пясъците, които лежат покрай океанския прибой.
	— Деифобен, златните брегове. Добро име. Въпреки че понякога е трудно, дори за мен, който съм обучен в загадки и разкриване на загадки, да разбера, че мургу могат да говорят — и че звуците, които ти издаде, всъщност са език.
	— Не беше лесно да го науча.
	Мислите на Керик бяха изпълнени с илане и не успя да премълчи болката. Саноне кимна с разбиране.
	— Това също е една стъпка от пътя на Кадаир — и то не най-леката. Разкажи ми сега за пленените мургу. Защо да не ги убием?
	— Защото ние не воюваме с тях, нито пък те ни мислят злото. Това са мъжкари и почти не са напускали тази сграда, всъщност са били затворници на женските. Мога да говоря с тях и те ми дават… приятелство, което е различно от това на ловците. Но това е само как аз се чувствам отвътре. По-важното е, че могат да ни помогнат в разбирането на този град, защото те са част от него повече, отколкото съм аз.
	— Пътят на Кадаир: всички същества вървят по него, дори мургу. Ще говоря със саску и те няма да навредят на твоите мургу.
	— Саноне е най-мъдрият измежду мъдрите и Керик му е благодарен.
	Саноне кимна и прие благодарността, както беше длъжен:
	— Ще говоря сега с всички, за да бъдат твоите мургу опазени. След това ми покажи повече от Деифобен.
	Те обикаляха, докато не стана твърде тъмно, за да виждат пътя пред себе си, след това се върнаха при приветливия огън пред ханалето. Саску, които ги придружаваха този ден, се чудеха дълго на пасбищата и бяха зарадвани да открият, че само малка част от животните са унищожени. Ядоха плодове, докато не започнаха целите да лепнат от сок, гледаха с възхищение ненитеските и бронираните онетсенсасти, плуваха в топлите води до златните пясъци. И докато се радваха на живия модел на града — неповреден, въпреки че част от защитния прозрачен таван беше изгоряла. — Керик гледаше с учудване колко е пораснал за няколкото години, през които го нямаше. Главата му беше така изпълнена със спомени и гледки, че за пръв път откакто напуснаха самадите не помисли нито веднъж за Армун и стана в снега, толкова далеч оттук на север.


	Станът се разполагаше както обикновено при извивката на реката. Отново твърде ранните снегове покриваха като одеяло земята и замръзналата река. Имаше повече палатки от всякога и мастодонтите на различните самади образуваха малко стадо. Те тръбяха в студения въздух и ровеха в търсене на трева, която не намираха. Бяха обаче добре охранени въпреки липсата на паша, защото получаваха порции млади клонки, насъбрани през есента. Тану също се хранеха добре. Имаше пушено месо и сушени сепии, дори и запазено месо от мургу, ако се наложеше да опрат до него. Децата си играеха в снега и носеха пълни кошчета от кора в палатките, за да бъде разтопен за вода. Всичко вървеше добре, въпреки че жените, а също и децата, усещаха липсата на ловците. Самадите бяха непълни. Да, старците останаха, а също и шепа по-млади ловци, за да пазят самадите. Но другите изчезнаха, бяха далеч на юг, където можеше да ги сполети всичко. Старият Фракен връзваше възли на вървите си и знаеше колко дни са минали, откакто се разделиха, но това не означаваше нищо. Дали са направили каквото бяха изпратени да направят?
	Или всичките бяха мъртви?
	Тази мисъл, съвсем мъничка скоро след напускането им, растеше ден след ден, докато не се превърна в буреносен облак, хвърлящ мрак над всички тях. Жените се събираха наоколо, когато Фракен започваше да се рови в бухалските погадки, разръчкваше мишите кости, докато не започнеше да вижда в бъдещето. Всичко е добре, уверяваше ги той, имало е победа, всичко е добре.
	Искаха да им казва това и се грижеха той да получава най-меките парчета печено месо, каквито старите му зъби можеха да дъвчат. Но през нощта, в мрака на палатките, старите страхове се връщаха отново. Ловците… къде бяха ловците?
	Армун толкова се боеше Керик да не е мъртъв, че се стряскаше нощем, гълтайки жадно въздух, притиснала бебето до гърдите си. Събуден и уплашен, Арнуит започваше жално да плаче, докато не го успокоеше млякото. Но нищо не можеше да утеши Армун, която оставаше да лежи будна, напрегната от страха, докато през кожите не просветнеше денят. Самотата вече й тежеше. Едно момче бе посочило устата й и се бе захилило. Въпреки че смехът му се превърна в рев, когато бързата й ръка му удари плесник, той все пак раздуха отново отдавна угаснали спомени. Макар да не забелязваше, тя отново прикриваше с гънка облекло цепнатата си устна на минаване през стана. Бъдещето без Керик, студено и празно, беше непоносимо за обмисляне.
	След това валя неспирно сняг много дни, колкото пръстите на две ръце, трупаше се тихо на огромни преспи, които покриваха околните земи. Когато най-сетне слънцето се върна, в този нов бял свят беше невъзможно да се каже къде е реката и къде — бреговете й. Мастодонтите боботеха гневно, утъпквайки снега под себе си, и дъхът им образуваше бели облаци пара под бледосиньото небе. Армун уви Арнуит в много слоеве кожа, преди да го привърже към гърба си. Снегът се бе натрупал на дебел слой върху палатката им и трябваше да си прокопае път към външния свят. Появяваха се и още жени, викаха се едни други. Никой не потърси Армун. Гняв смени старото й отчаяние, тя постави бебето в сбруята му и се отдалечи от палатките, от окуражителните викове, които за нея звучаха като подигравки. Снегът й стигаше до кръста, но беше силна и се чувстваше добре навън. Арнуит забърбори на гърба й, очевидно също зарадван от свободата.
	Армун вървя, докато дърветата закриха палатките. Едва тогава спря и си пое дъх. Пред нея се простираше бяла равнина, всъщност — замръзналата и покрита със сняг река. В далечината по нея пъплеха черни точки и жената внезапно съжали, че е дошла толкова далеч сама. Нямаше никакво оръжие, дори нож. Пък и да имаше, надали щеше да се справи с изгладнелите хищници. Наближаваха и тя се обърна, за да побегне… но изведнъж спря.
	Множаха се, подредени в нишка, ставах все повече.
	Ловците! Възможно ли е?
	Гледаше ги вцепенена, докато не различи ясно, че това са ловци — облечени в кожи, побелели от снега. И този най-отпред, тази могъща фигура не може да е друг, освен Херилак. Утъпква снега, води в пътя. Тя засенчи очи, за да различи Керик, и сърцето й тупаше, сякаш щеше да се пръсне. Разсмя се на глас и помаха. Сигурно я видяха, защото гръмкият им победен вик разцепи въздуха. Не можеше да се движи, само чакаше, докато накрая започна да различава покритата със скреж брада на Херилак, и той я чу да вика.
	— Керик? Къде си?
	Херилак не отговори, никой не надигна глас в отговор, и тя се олюля и едва не падна.
	— Той е мъртъв! И аз също! — изплака тя, когато огромният ловец стигна до нея.
	— Не. Керик е жив и здрав. Спечелихме битката.
	— Защо тогава не ми отговаря? Керик!
	Втурна се през снега, за да мине край едрия ловец, но той я спря с една ръка.
	— Не е тук. Не се върна с нас. Той е в изгорения град на мургу. Каза ми да се грижа за теб в моя самад и ще го сторя.
	— Керик! — изплака Армун и се задърпа от хватката му.
	Напразно.


>	4

	{img:glava04.png}
	За един миг думите на Херилак прогониха всички безименни страхове на Армун. „Не се върна с нас. Той е в изгорения град на мургу. Каза ми да се грижа за теб в моя самад и ще го сторя.“ Светът беше достатъчно груб, нямаше нужда да си го представя още по-лош. Обърна мълчаливо гръб на ловците и прегази през снега обратно до палатката си. Те продължиха бързо след нея, викаха към стана, чуваха викове в отговор и бързаха още повече.
	Армун чу всичко това, но не обърна никакво внимание, заслушана в много по-силния вътрешен глас на мислите си. Жив. Той беше жив. Не се беше върнал заедно с другите, но Керик трябваше да има важна причина за това. Тя щеше да попита Херилак, но по-късно, след като преминеше първата радост от връщането у дома. Беше достатъчно да знае, че Керик ги е водил в битката и са победили. Мургу най-сетне бяха унищожени. Безкрайната битка най-сетне щеше да свърши. Той щеше да се върне при нея и щяха да живеят както всички други ловци. Без да се усети, тя затананика на глас от удоволствие и Арнуит щастливо загука на гърба й.
	По-късно, когато бебето заспа, тя излезе и се заслуша във възбудения разговор на жените. Как ловците изгорили града на мургу, как убили всички мургу, чак до последното, и сега се върнали като победители. Тръгна по утъпканите в снега пътечки към палатката на Херилак. Той стоеше отвън, но понечи да влезе, когато я видя. Армун го повика и ловецът спря без особено желание.
	— Искам да говоря с теб. Искам да те питам за Керик.
	— Той остана в онова място на мургу. Вече ти казах.
	— Не ми каза защо го е сторил и защо не се върна с останалите.
	— Не искаше. Може би му харесва повече там с мургу. Може би е повече мургу, отколкото тану. Там имаше останали живи мургу и той не искаше да ги убие, нито позволи да ги убием ние. Когато това стана, ние си тръгнахме и се върнахме тук, защото приключихме с онова място.
	Тя изпита неприязън и всичките й страхове бързо се върнаха.
	— Каза ли той кога ще си дойде…
	— Остави ме, свърших с говоренето.
	Херилак се обърна, влезе в палатката и я завърза зад себе си. Гневът на Армун прогони страха й.
	— Аз не съм свършила! — изкрещя така, че всички наоколо се обърнаха. — Излез, Херилак, и ми разкажи всичко, което стана. Искам да го знам.
	Мълчанието на ловеца я вбеси и тя задърпа кожите. Той обаче ги беше завързал здраво отвътре. Искаше да му изкрещи в лицето какво мисли за постъпката му, но се отказа. Само щеше да забавлява зяпачите. Имаше и други начини да разбере истината. Обърна се и най-близките ловци се отдръпнаха, за да избягнат яростта й. Тръгна между палатките към самада на Сорлай и намери там самия самадар, седнал край огъня с някои от ловците да пушат заедно каменна лула. Армун изчака, докато лулата обиколи всички и беше оставена настрани, след това се показа. Гневът й не стихваше, но засега се владееше.
	— Сорлай, чух колко дълъг и труден е бил пътят. Ти и твоите ловци сигурно сте изморени и се нуждаете от почивка.
	Той махна небрежно с ръка.
	— Ловец, който не може да върви по пътеката, не е ловец.
	— Радвам се да чуя това. Тогава великият ловец Сорлай сигурно не е прекалено уморен, за да разговаря с Армун.
	Мъжът присви очи насреща — усещаше, че някак го е хванала в капан.
	— Не съм уморен.
	— Това е добре, защото моята палатка е далеч нататък в снега, а там има нещо, което трябва да ти покажа.
	Сорлай се огледа за помощ, но нямаше от кого да я дочака. Лулата отново беше запалена и никой от другите ловци не гледаше към него.
	— Добре, идвам до палатката ти. Но денят вече си отива, а има много неща, които трябва да бъдат свършени.
	— Ти си много добър към една самотна жена.
	Тя не проговори отново, докато влязоха в палатката. Тя завърза кожите, след това се обърна и посочи към спящото дете.
	— Исках да видиш това.
	— Това бебе ли?…
	— Синът на Керик. Защо той не се върна с всички вас при сина си, при палатката си, защо не се върна при мен? Херилак не иска да говори за това и се обръща настрани. Говори ти!
	Сорлай се огледа, но нямаше как да се измъкне. Той въздъхна.
	— Дай ми вода да пия, жено, и ще ти кажа. Между Керик и Херилак има неприязън.
	— Ето, пий. Знам, че е така — но трябва да ми кажеш защо.
	Самадарът избърса устните си с ръкава.
	— Причините са скрити от мен. Ще ти разкажа какво стана. Изгорихме мястото на мургу и онези от тях, дето не загинаха в огъня, също умряха сами, не знам защо. Те са мургу и затова са неразбираеми. Някои избягаха на нещо, което плава. Керик говори с едно от тях и не остави Херилак да го убие. Остави мургу да се измъкне. След това бяха намерени други мургу живи, Керик не позволи да бъдат убити и те. Херилак много се разгневи, не желаеше повече да остава на това място и поиска да тръгваме незабавно. Знаехме, че пътят обратно е дълъг, затова решихме да тръгваме.
	— Но Керик остана. Защо? Какво каза той?
	— Говореше с Херилак. Не го слушах. Трудно ми е да си спомня.
	Сорлай се размърда неспокойно на кожите и загълта още вода. Очите на Армун хвърляха искри в светлината на огъня, тя едва се сдържаше.
	— Можеш да се справиш и по-добре, смели Сорлай, силни Сорлай! Достатъчно си силен, за да ми кажеш какво е станало през онзи ден.
	— Говоря истината, Армун. Керик говореше за неща, които трябва да бъдат направени на онова място. Разбрах съвсем малко. Саску май разбраха и останаха, когато си тръгнахме. Ние всички се върнахме заедно с Херилак. Бяхме направили каквото отидохме да направим. Пътят назад беше дълъг…
	Армун поседя с наведена глава. После се надигна и развърза кожите на входа.
	— Моите благодарности на Сорлай за разказа му.
	Самадарът се поколеба, но тя си замълча. Нямаше нищо, което той да добави. Избърза навън в падащия мрак, доволен, че се е измъкнал. Армун отново затвори палатката, прибави дърва в огъня и седна край него.
	Лицето й беше почерняло от гняв. Колко лесно тези смели ловци са обърнали гръб на Керик! Последвали го в битката и след това го изоставили. Ако саску са останали с него, значи той е помолил и ловците да останат. В града на мургу трябва да е имало нещо важно, толкова важно, че е застанало между двамата водачи. В по-подходящ момент тя щеше да разбере какво е то. Зимата щеше да свърши и през пролетта Керик щеше да се върне. Така щеше да стане.
	Армун си намираше работа, така че зимата да мине по-бързо и Керик да не й липсва прекалено. Арнуит вече беше навършил една година и не му харесваше затворената палатка. Армун ощави и изстърга най-меките кожи, скрои ги и уши от тях дрехи за него с тънки ивички черво. Другите деца на негова възраст все още бяха носени на гърбовете на майките си, а той си играеше и се търкаляше в снега. Според обичая кърмеха децата до четири, дори петгодишни. Арнуит беше почти отбит, преди още да е навършил две години. Армун не се засягаше от мрачните погледи и кресливите забележки на жените. Беше свикнала да стои настрана от другите. Знаеше, че те просто й завиждат за свободата и кърмят просто за да предотвратят нова бременност. И докато техните деца още висяха в хамачетата си и си смучеха пръстите, Арнуит растеше силен и здрав, гризеше твърдо месо с растящите си зъби.
	През един слънчев, студен ден, без нито намек за пролет във въздуха, тя се отдалечи от палатките и мъничкият Арнуит припкаше след нея, опитвайки се да не изостане. Армун вече винаги носеше копие, когато се отдалечеше от самадите… и внезапно се зарадва, че го има. Там отпред, между дърветата, нещо издаваше хленчещ звук. Насочи копието и застана неподвижно. Арнуит се улови за крака й, смълчан и широко отворил очи, докато тя се опитваше да различи какво е нещото. Чак тогава забеляза следите, които отиваха натам — бяха човешки. Отпусна копието и тръгна по тях, накрая бутна настрани отрупаните със сняг трънаци, които прикриваха момчето. То се обърна, хълцането му спря и затърка лицето си, разчертано от струйки сълзи и кръв.
	— Познавам те — каза Армун, наведе се и избърса с ръкав бузите му. — Ти си от самада на Херилак. Не е ли името ти Харл?
	Момчето кимна. Очите му бяха зачервени.
	— Не дойде ли една нощ при огъня ми, за да разкажеш за бухала, който беше убил?
	Щом чу думите й, той заплака отново и зарови глава в ръцете й. Армун го вдигна внимателно и отърси снега от кожите, с които беше облечен.
	— Ела в палатката ми. Ще ти дам да пийнеш нещо топло.
	Момчето се дръпна назад, не му се искаше да дойде, но Арнуит доверчиво се улови за ръката му. Върнаха се обратно до палатката, хванали Арнуит за двете ръце. Армун настърга сладка кора в гореща вода и даде на Харл да пие. Арнуит също искаше, но се задави от силната й миризма и я разля по брадата си. След като жената почисти кръвта от лицето на момчето, тя седна и посочи синините му.
	— Разкажи ми за тези.
	Слушаше, без да каже нищо. Арнуит заспа на скута й. И скоро разбра защо момчето заплака, когато тя спомена за бухала.
	— Не знаех, че това е бухал. Беше първият ми лък, първата ми стрела, чичо Надрис ми помогна да ги направя. Самадарът Керик каза, че съм направил добро, защото онова, дето съм го убил, не било истински бухал, а бухал на мургу, и трябвало да бъде убит. Тогава беше така, но сега аладжексът каза, че е било лошо. Че да убиеш бухал е лошо. Казал на баща ми и сега той ме бие, не ми позволява да седя до огъня, когато е студено.
	Момчето отново потрепери. Армун се протегна внимателно към екотаза, за да не събуди спящото си дете, и подаде на Харл шепа сладки ягоди и ядки. Той ги изгълта мигновено.
	— Това, което си сторил, е правилно — каза тя. — Старият фракен не е прав. Маргалусът Керик знае всичко за мургу, знае, че бухалът е бил на мургу, че ти си постъпил добре, като си го убил. Върви сега в палатката си и предай на баща ти какво съм казала. Това, което си направил, е добро.
	Вятърът се засилваше, тя завърза отвора на палатката здраво, когато момчето си тръгна. Старият фракен по-често бъркаше, отколкото познаваше. Откакто родителите й умряха и остана сама, тя зачиташе все по-малко фракен и неговите предупреждения и предсказания по бухалови погадки. Керик се беше смял на фракен и на бухаловите му повърни, научи я да не се страхува от стареца. Той беше глупав и плашлив, създаваше дрязги, както сега с това момче.
	Тя се събуди през нощта, сърцето й се беше разтупало от ужас заради дращенето по палатката отвън. Затърси пипнешком копието в мрака, но чу глас да я вика по име. Тогава раздуха огъня, докато въглените просветнаха, прибави сухи съчки и отвори палатката. Харл мушна лъка и стрелите си вътре и пропълзя след тях.
	— Той ме наби. — Очите на момчето бяха сухи. — Баща ми ме наби със собствения ми лък, когато му предадох какво си казала. Не искаше изобщо да слуша. Крещя, че Керик знае всичко за мургу, защото и той е половин мургу… — Гласът му пресекна, наведе глава. — Като теб, каза той. След това пак ме наби и аз избягах.
	Армун гореше от гняв. Не за себе си — беше чувала и по-лоши обиди.
	— Старият фракен би разчел бъдещето по-добре по фъшкии на мургу! И твоят баща е същият, щом слуша глупостите му. Керик опази самадите, а сега е далеч и те забравят бързо. Колко голям си?
	— Това е единадесетата ми зима.
	— Достатъчно голям, за да те бият, и твърде млад, за да бъдеш ловец или да отвърнеш с удар. Почивай тук до сутринта, Харл, докато баща ти не се зачуди къде си и не дойде да те търси. Ще му дам аз „мургу“ на него!
	Армун излезе на сутринта, мина между палатките на самадите и се заслуша в разговорите на жените. Долавяше загриженост за изчезналото момче, бяха излезли ловци да го търсят. Добре, каза си, иначе само трупат тлъстини, като лежат в палатките си и не правят нищо. Изчака слънцето да се спусне ниско, чак тогава излезе навън и спря първата жена, която срещна.
	— Иди при палатката на Нивот и му кажи, че момчето Харл е намерено и че сега е в моята палатка. Бързай.
	Както и очакваше, жената не бързаше чак толкова, че да не може да спре по пътя да разкаже на другите. На което и разчиташе Армун. Върна в палатката си и изчака, докато не чу да викат името й. Тогава излезе и затвори входа след себе си.
	Нивот имаше на бузата си белег от стара рана, който придърпваше устата му в постоянно озъбване. И нравът му пасваше на гримасата.
	— Дошъл съм за момчето — отсече грубо.
	Насъбиращата се зад него тълпа слушаше любопитно — зимата беше дълга и скучна.
	— Аз съм Армун и това е палатката на Керик. Как се казваш ти?
	— Махай се от пътя ми, жено. Искам момчето.
	— Пак ли ще го биеш? И вярно ли е, че според теб Керик е половин мургу?
	— Цял мургу е, ако ме питаш. Ще бия момчето колкото си искам заради глупостите, които разправя, ще набия и теб, ако не се дръпнеш.
	Тя не помръдна, той пристъпи напред и я блъсна. Беше глупава грешка. Трябваше да си спомни какво ставаше, когато Армун беше по-малка и й викаха „катерича муцуна“.
	Свитият й юмрук го цапардоса точно по носа, мъжът се просна заднешком в снега. Когато се надигна на колене, с потекла по брадичката кръв, тя отново го прасна. Това беше посрещнато с одобрение от тълпата — и от Харл, който надничаше през тясна цепка между кожите на палатката.
	Ловците не удрят жени, освен собствените, Нивот не знаеше какво да направи. Нито пък имаше много време за мислене. Армун беше едра колкото него и по-силна в гнева си. Той побягна под сипещите се нейни удари. Тълпата бавно се разотиде със съжаление, че забавната схватка е свършила.
	Така и приключиха нещата. Харл остана в нейната палатка и никой не дойде повече за него, нито пък обсъждаха станалото в присъствието на Армун. Майката на Харл беше умряла през последната гладна зима, а бащата май изобщо не се грижеше за момчето. Армун изпитваше удоволствие от приятелството му и цялата работа се уреди по този начин.
	Пролетта дойде късно, както винаги напоследък, и когато най-сетне ледът на реката се пропука и заплува на големи блокове, Армун започна да се оглежда на изток за Керик. Нетърпението й растеше от ден на ден, а когато цветята започнаха да цъфтят, тя остави веднъж Арнуит да си играе на брега на реката с Харл и отиде да търси Херилак. Той седеше на слънце пред палатката си, поставяше нова тетива от черва на лъка си за предстоящия лов, на който всички те се надяваха. Когато го за говори, едрият мъж само кимна, без да вдигне поглед от работата си.
	— Лятото дойде, а Керик още го няма.
	Единственият му отговор беше изсумтяване. Армун се вторачи в наведената му глава и се опита да овладее чувствата си.
	— Време е за пътуване. Ако той не се върне при мен, аз ще отида при него. Ще помоля да ме придружат някои ловци, които знаят пътя.
	Мълчанието се проточи и тя се готвеше да проговори отново, когато Херилак я изгледа.
	— Не. Никакви ловци, няма да ходиш никъде. Ти си в моя самад и аз го забранявам. Сега ме остави на мира.
	— Искам да се махна от теб! — кресна тя. — Да се махна от теб и твоя самад и да отида там, където ми е мястото. Ще им кажеш…
	— Казвам ти за последен път — не ми пречи.
	Той се извиси над нея. Не беше като Нивот. Не можеше да удари Херилак, нито пък той щеше да я слуша. Нямаше какво повече да се каже. Тя се завъртя на пета, отиде при реката, седна и загледа как момчетата играят и се търкалят в младата трева. Не можеше да очаква никаква помощ от Херилак, по-скоро обратното. Към кого тогава да се обърне? Сещаше се само за един. Отиде при палатката му, откри го сам и го повика настрана от огъня.
	— Ти си Ортнар, единственият останал жив от първия самад на Херилак, бил си в този самад, преди да ви избият мургу.
	Той кимна, но се чудеше защо тя го търси.
	— Твоят самадар е бил освободен от Керик, когато мургу го уловили жив. Керик ни преведе на юг, когато нямахме храна, и той поведе нападението срещу мургу.
	— Зная тези неща, Армун. Защо ми ги казваш сега?
	— Тогава знаеш също и че Керик е останал на юг, а моето място е при него. Отведи ме при него. Ти си негов приятел.
	— Приятел съм му. — Ортнар се огледа и въздъхна тежко. — Но не мога да ти помогна. Херилак ни е предупреди и ни каза, че не бива да тръгваш.
	Армун го изгледа, не вярваше на ушите си.
	— Да не си малко момче, което се напишква в кожите, когато Херилак говори? Или си ловец, който е тану и прави каквото той сметне за добро?
	Ортнар преглътна обидата, само махна с ръка.
	— Ловец съм. Но връзката на мъртвия самад между мен и Херилак съществува и не може да бъде разкъсана. Няма обаче да тръгна и срещу Керик, който беше наш маргалус, когато имахме нужда от него.
	— Тогава какво смяташ да направиш?
	— Ще ти помогна, ако си достатъчно силна.
	— Силна съм, Ортнар. Кажи ми каква е тази помощ, която ще има нужда от силата ми.
	— Ти знаеш как да накараш пръчката на смъртта да убива мургу. Видях те да я използваш, когато ни нападнаха. Ще получиш моята пръчка на смъртта. И ще ти кажа пътя към града на мургу. Стигнеш ли до океана, пътят вече е лесен за намиране. На брега ще трябва да решиш какво да правиш по-нататък. Можеш да чакаш там, докато Керик се върне, или да продължиш към него.
	Армун се усмихна, след това се разсмя на глас.
	— Изпращаш ме сама в земята на мургу! Чудесно предложение — но все пак по-добро от всяко друго, което съм получавала. Достатъчно съм силна, за да го направя, Ортнар, и мисля също, че си много смел, щом рискуваш да си навлечеш гнева на Херилак, защото той сигурно ще разбере какво е станало.
	— Сам ще му го разкажа — натърти Ортнар с мрачна решителност.
	Армун си тръгна, но се върна отново по тъмно, за да вземе пръчката на смъртта и всички стрелички, които той беше направил тази зима.
	Палатката й беше настрани от другите и Армун не се движеше между самадите често. Минаха два дни, преди да открият, че тихата и затворена палатка е празна, а тя е изчезнала.
	След няколко дни ловците, които Херилак изпрати, за да я открият, се върнаха с празни ръце. Тя се оправяше в гората прекалено добре, не могли да намерят от нея никаква следа, абсолютно никаква.


>	5

	{img:glava05.png}
	— Имам да ви покажа нещо от голям интерес — каза Керик. Двамата илане изразиха желание за нова информация, любопитство и благодарност — всичко това без нито звук, докато дъвчеха суровото месо, което им донесе. — Но ако искате да го видите, ще ви се наложи да напуснете ханалето.
	— Сигурност и топлина тук, студена смърт там — изрече Имехей и потрепери деликатно.
	Изгледа празния лист и изрази малко желание-за-още-храна, което Керик пренебрегна. Двамата мъжкари обичаха да преяждат и имаха склонност към пълнеене.
	— Навън няма нищо, от което трябва да се боите. Повярвайте ми. Последвайте ме и стойте близо до мен.
	Те вървяха толкова близо до него, колкото можеха, почти го настъпваха по петите и се оглеждаха наоколо с изплашени очи. Изобразяваха страх и нещастие при вида на всички изгорели места, отдръпваха се разтреперани с още по-голям страх от минаващите ловци, и показваха самота при вида на празния град. Едва когато влязоха в помещението с моделите, започнаха да се чувстват по-защитени.
	Градският модел на Алпеасак — Керик винаги мислеше за него с това име, въпреки че на глас го наричаше Деифобен като останалите — беше само физическо описание. Всички поляни и горички бяха ясно маркирани, но без никакво указание какво съдържат. Много от тях Керик познаваше от времето, когато живееше в града, почти всички намиращи се наблизо. Докато саску ги разглеждаха и се удивляваха на чудесата им, Керик искаше да види частите от града, отгледани след бягството му. Той посочи една верига канали и блата.
	— Отиваме тук. Не е далеч и упражненията ще са ви от полза.
	И двамата мъжкари забравиха страха си, като повървяха малко. Радваха се на непривичната за тях свобода, разглеждаха части на града, за които не бяха подозирали, че съществуват. Поляни с пасящи зверове, блата и оградени късчета джунгла, пълни с още повече животни, както местни, така и докарани от другаде. Към началото на следобеда стигнаха до ограденото с насип блато, събудило любопитството на Керик. Покрай основата на насипа водеше добре утъпкан път, който се изкачваше към плоския му връх. Оттам можеха да разгледат пълното с водорасли блато чак до малкото езерце на другия му край. Някакви същества се движеха между водораслите, но не можеше да се различи какви са.
	— Празнота от интерес, скука от гледане — изобрази Имехей.
	— Удоволствие от компанията, топлина от слънцето — отвърна Надаске, винаги по-жизнерадостният от двамата.
	Керик не се заслуша в техния разговор, защото май губеха по този начин доста от времето си, за разлика от женските илане, които разговаряха само ако имаше нещо важно. И все пак Имехей беше прав — тук нямаше нищо интересно. Керик се обърна и понечи да си тръгне, когато Надаске потърси вниманието му и посочи надолу към водораслите.
	— Интересно движение, някакво създание там.
	Те гледаха как едно от влечугите се подава внимателно от края на блатото. Беше продълговато, подобно на змия, и ги следеше с мъничките си очички. Появи се и друго, после трето. Сигурно ги привличаха силуетите, очертани на фона на небето. Керик се вгледа по-внимателно и забеляза белите кости по края на блатото. Вероятно на това място влечугите са били хранени. Той все още не можеше да ги разпознае. Изрови с пета парче камък и го хвърли в калта до водата. Най-близките животни се плъзнаха натам с червеобразни движения, за да разгледат нещото, после се върнаха под закрилата на водораслите. Имаха източени зелени тела, подобни на змийски, мънички крачета, малки заоблени глави. Беше сигурен, че никога преди не ги е виждал — и все пак му се струваха странно познати.
	— Знаете ли какви са те? — попита той.
	— Слузести, пълзят.
	— Не са хубави за ядене.
	От мъжкарите нямаше особена полза. Керик почти си беше тръгнал, но внезапно се обърна за един бърз поглед. И тогава разбра — знаеше без никакво съмнение какво вижда.
	— Тръгваме обратно — нареди и ги поведе надолу по насипа.
	След като върна мъжкарите в ханалето, потърси другите. Саноне беше там и Керик се забърза към него, прекъсвайки вежливото приветствие на мандукта.
	— Трябва веднага да намерим месо, не можем да си позволим да умират. Изкарали са вече много дни, без да бъдат хранени.
	— Ще ти помогна, Керик, но би ли ми обяснил?
	— Изразих се неясно в бързането си. Намерих едно оградено място, парче блато, с малки мургу вътре в него. Трябва да ги нахраним и да ги наблюдаваме по-внимателно, но мисля, че знам какво са те. Формата и размерът им са същите. Незрял хезотсан. Пръчка на смъртта.
	Саноне поклати глава учудено.
	— Както много други неща, които виждам в Деифобен, не е по силите ми да го разбера.
	— Можеш да разбереш. Мургу не правят неща, както ние правим лъкове или станове за тъкане. Те отглеждат създания за нуждите си. Пръчките на смъртта са живи, както и ти сигурно знаеш, след като си ги хранил. Но когато са млади, те са каквито ги видях днес, малки животни в блато. Когато станат по-възрастни, се превръщат в пръчките на смъртта, които ние използваме.
	Сега Саноне разбра и удари юмруци един в друг от удоволствие.
	— Мъдър не по годините си Керик, ти ще си нашето спасение. Тези същества, дето говориш за тях, ще бъдат хранени, ще растат и ние ще имаме нужните ни оръжия, за да оцелеем в този пълен с мургу свят. Ей сега ще им занесем храна и ще ги разгледаме по-отблизо.
	Когато влечугите изпълзяха навън в калта, за да налапат парчетата месо, стана очевидно, че са незрели хезотсани. Сега Керик разбираше, че този град, който беше снабдявал преди враговете им, сега щеше да снабдява тях. Саноне се съгласи с него и след всяко ново откритие, което правеха след това, той виждаше бъдещето изписано все по-ясно. Ловците бяха използвали като убежище срещу дъжда една от неизгорелите структури. След доста дни дъждовете спряха, въпреки че нощите оставаха хладни. Саноне прекарваше повечето време дълбоко замислен и често отиваше да разглежда модела на града, а също и по-големия модел на земята, простираща се на запад от океана. Накрая стигна до определени изводи и дълго се съветва с другите мандукти. Когато всички стигнаха до съгласие, повикаха Керик.
	— Стигнахме до общо решение — каза Саноне. — Работихме упорито, за да разберем пътя на Кадаир, и накрая всичко е ясно. Разбираме сега, че когато Кадаир е приел формата на мастодонт и е създал света, когато е стъпил тежко върху земята и е отбелязал стъпката си дълбоко в твърдата скала, той е оставил път, който ние можем да следваме, ако имаме нужната мъдрост. Ние сме негови деца и се учим да следваме неговия път. Той те доведе при нас и ти доведе мастодонтите, за да ни напомнят откъде сме дошли — и накъде води нашият път. Карогнис изпрати мургу, за да ни унищожат, но тогава Кадаир изпрати мастодонта, за да ни преведе през ледените планини до това място, за да стовари гнева си върху тях, и те бяха унищожени, докато това място гореше. Но е изгоряло само злото, а каквото е останало е било оставено от неговия замисъл, за да го използваме ние. Знам сега, че нашата долина е била просто спирка, докато сме чакали Кадаир да утъпче път за нас. Бъдещето лежи тук. Ще се срещнем тази вечер, ще пием поро и Кадаир ще дойде при нас. След това призори първите ловци ще намерят пътеката, която води оттук — в Деифобен — покрай океана на запад, на юг от ледените планини, пътеката, която мургу са следвали, когато ни нападнаха. Когато научим този път, хората ни ще дойдат и тук ще бъде нашият дом.
	Керик пи ферментиралото поро заедно с другите тази нощ и още веднъж имаше чувството, че е овладян от странни сили, и разбра, че мандуктите, които правеха това, бяха наистина силни и делата им трябваше да носят добро. Искаше да им каже това и накрая го сподели, изправен и олюляващ се, с глас, извисен в прегракнал крясък:
	— Този град ще бъде роден отново и вие ще бъдете тук и аз ще бъда тук и вие ще бъдете тук и аз ще бъда тану и илане, и този град ще бъде същият.
	Мандуктите одобриха и думите, и начинът, по който той говореше и се движеше, макар, разбира се, да не проумяха абсолютно нищо, защото той говореше на илане. Но чуждият език направи речта му още по-впечатляваща.
	На следващата сутрин Керик се събуди късно и главата му се въртеше при всяко движение. Затова си затваряше очите и за пръв път, откакто ловците тръгнаха на север без него, мислеше за Армун. Той трябва да я доведе тук, при себе си. Но годината вече беше напреднала, ако тръгнеше сега, щеше да пътува през най-лошата част от зимата, преди да стигне до стана им. Не искаше да бъде пленен там от снега; тук, на топло, беше по-добре. И бебето, беше забравил за детето, то трябваше да стои в сигурността на палатката, докато зимата не свърши. Сега не можеше да се направи нищо. Когато дните започнеха да се удължават отново, той щеше да направи плановете си. Точно сега имаше нужда от студена вода, за да я плисне на главата си.


	Армун обмисли измъкването си най-подробно. Знаеше, че Херилак ще изпрати след нея пъргави ловци и че няма никакъв начин тя да ги изпревари или да им се измъкне. Затова трябваше да ги надхитри, да се измъкне по начин, за който те никога нямаше да се сетят. Никой не обръщаше внимание на нейните излизания и връщания, успя да изнесе каквото й беше нужно извън стана, малко по малко, с помощта на Харл. Когато свърши, беше време да тръгва. На свечеряване угаси огъня и се погрижи всички те да се приберат рано в празната палатка.
	Утринната звезда тъкмо се беше появила на хоризонта, когато тя стана, взе още спящото бебе, даде на Харл да носи няколко кожи и се измъкнаха навън в нощта. Водени от звездната светлина, минаха тихо между черните палатки на спящите самади, придържаха се към добре утъпканите пътеки, край тъмните сенки на мастодонтите към скалистите хълмове, които лежаха на север. Всичко, от което имаха нужда, беше скрито там, във вдлъбнатина под защитата на надвиснала скала.
	И стояха там три дни и три нощи. Имаше изсушено месо и екотаз, запечатани мехури с месо от мургу, а също и колкото вода искаха от течащо наблизо поточе. През дните, добре скрита от чужди очи, тя изряза дълги пръчки в нужната форма и направи носилка, на която завърза запасите им. На четвъртия ден отново тръгнаха преди изгрев. Арнуит замърка щастливо, когато го привързаха на носилката. Харл взе лъка и стрелите си. Армун хвана дръжките на носилката и дългото пътешествие започна. Минаха през гората, направиха широк кръг около стана и към края на следобеда достигнаха пътеката, оставена от самадите, когато дойдоха на север към мястото на този стан. Новата трева беше избуяла, но не можеше да закрие напълно дълбоките следи на носилките и отпечатъците на мастодонтите. Харл оглеждаше напред за дивеч, докато Армун, впрегнала се в носилката, тръгна на изток. Полюлявано от постоянното движение, детето скоро заспа.
	Устроиха си лагер по тъмно, ядоха студена храна, защото тя не смееше да запали огън, и заспаха увити в кожите си.
	Не беше лесно, но тя и не очакваше друго. Ако самадите не бяха избирали най-равния път, нямаше да успее изобщо. През някои дни, когато вървяха нагоре, колкото и да дърпаше дръжките, тя успяваше да измине само малка част от дневния преход на един самад. Не се подаваше на тревогата, нито позволяваше умората й да застане между нея и това, което трябваше да се направи. Всяка вечер Харл събираше съчки, имаха огън и топла храна. Тя си играеше с детето и му разказваше истории, които Харл слушаше внимателно. Децата не се бояха от мрака, който започваше оттатък светлината на огъня и се простираше в безкрая, Армун също не си позволяваше никакъв страх. Огънят гореше по цяла нощ и тя спеше с копие в ръката.
	Много дни бяха слънчеви, после започна силен летен дъжд. Валя дълго, докато пътеката вече беше прекалено разкаляна, за да се влачи по нея носилката. Накрая Армун построи заслон от листати клони и впълзяха вътре. Имаше нужда от почивка, но беше отчаяна от изгубеното време. Лятото беше прекалено кратко този път. Харл отиваше на лов всеки ден и една вечер се върна със заек. Тя веднага го одра и сготви, прясното месо беше чудесно. Най-сетне дъждът спря и почвата изсъхна достатъчно, за да продължат. През следващата нощ обаче падна скреж и покри листата на тревата с бял прашец. Зимата отново наближаваше. Осъзна горчиво, че никога не би успяла да измине дългия път на юг по брега, преди зимата да ги застигне. Когато се зае да приготвя носилката, видя, че ги е сполетяла и друга беда. Пръчката на смъртта беше мъртва, мъничката й уста зееше отворена, беше убита от мраза. Създание на юга, тя не можеше да оживее в студа. Това беше предзнаменование за бъдещето.
	Тази нощ, дълго след като двете момчета заспаха, Армун продължаваше да лежи будна в кожите си, загледана в примигващите светлинки на звездите. Луната беше залязла и звездите разтваряха над нея огромната си чаша, а Реката на Тармите минаваше през нея от хоризонт до хоризонт. Всяка звезда беше тарм на мъртъв ловец, окачена там горе в блясъка на студена светлина. Но никоя не можеше да й помогне. Глупачка ли беше, та тръгна по тази безнадеждна пътека, да рискува не само своя живот, но и този на двете деца? Може би, но вече беше късно да си задава въпроси. Стореното — сторено, тя беше тук. Трябваше да решава какво ще прави отсега нататък. Имаше ли някакъв избор? Ортнар й беше казал, че тя може да чака Керик на брега, но той говореше глупости, само си търсеше оправдание да не дойде с нея. Нямаше достатъчно запаси, за да прекара зимата на брега, нито палатка, нищо, което да я защити от студа. Изборът беше или да устрои лагер и да замръзне, или да тръгне на юг и да замръзне. Шансовете й да се движи на юг по-бързо от зимата изглеждаха твърде малки. За пръв път, откакто напусна лагера, тя усети сълзи в очите си и се ядоса на своята слабост, изтри ги, обърна се на другата страна и заспа, защото щеше да се нуждае от цялата си сила за пътуването през деня.
	На следващата нощ падна първият сняг и тя го отръска от кожите на сутринта, опакова ги и продължи. Вечерта видя Харл да я гледа над огъня.
	— Яж, де. И не харесвам месото на мургу повече от теб, но то ни поддържа силни.
	— Не мисля за месото, а за снега — отвърна той. — Кога ще стигнем до място, за което разказваше, дето щял да ни чака Керик?
	— Де да знаех… — Тя се протегна и разроши фината му руса коса. Забеляза очерталите се около очите линии. Той беше на единадесет години, силно момче, но бяха ходили непрекъснато твърде дълго време. — Спи сега, ще трябва да сме отпочинали, когато тръгнем сутринта.
	Тази нощ не падна сняг, но вече падналият лежеше по земята неразтопен. Денят беше ясен, само че слънцето не даваше много топлина. Пътеката продължаваше през речна долина и тя позна мястото. Самадите бяха спрели на стан тук, недалеч от океана. На Армун дори й се стори, че може да помирише сол във въздуха. Закрачи бързо напред, срещу вятъра.
	Да, белите пенести гребени се хвърляха върху пясъка, брегът беше точно зад височинката. Тя наведе глава и затегли дръжките упорито по пътеката. Спря едва когато чу предупредителния вик на Харл.
	Отпред имаше торфена колиба, построена до основата на височинката и защитена от нея, а до нея стоеше облечен в кожи ловец. Неподвижен, вероятно точно толкова изненадан от нейното пристигане, колкото и тя от него. Опита се да извика… но думите заседнаха в гърлото й.
	Той не беше тану. Дрехите му не бяха каквито трябва. И лицето му…
	Покрито с козина. Не само брада в долната част на лицето — цялото му лице беше покрито с мека, кафява козина.


>	6

E>
	Упосмеликфариги икемеспеилане. Опосмеликилане икемеспенеил, емейенси топаа абалесо.
	Фарги ляга да спи и една сутрин се събужда илане. От яйцето на времето насам илане, която ляга да спи, винаги се събужда илане.
@	Мъдрост на илане
E$
	{img:glava06.png}
	Вейнте наблюдаваше суетнята с жив интерес. До този момент градът беше за нея просто име — мореопасаният Икхалменец. Почти винаги го наричаха така и сега тя разбираше защо. Икхалменец беше отгледан покрай извито естествено пристанище — причината за съществуването му. Другите острови от този архипелаг бяха скалисти и голи. Не и този. Градът лежеше на брега, в основата на висока планина, която улавяше влажните ветрове, изстудяваше ги в облаци, както се издигаха нагоре, докато накрая, претоварени от влага, те не я пуснеха като сняг или дъжд. Снегът оцветяваше в бяло върха на планината, а дъждът се стичаше надолу по склоновете и достигаше града.
	Но Икхалменец беше повече морски град, отколкото земен. Покрай брега имаше наредени урукето и около тях плуваха по-малки рибарски лодки, тежко натоварени с улов. Ерефнаис предаваше надолу указания за управление на урукетото през гъмжилото към свободно място на дока. Вейнте остана настрани, докато членовете на екипажа се спускаха от перката и привързваха създанието.
	— Всички да останат тук — нареди Ерефнаис, преди да слезе.
	Вейнте я изслуша, след това заговори, като внимаваше да не изрази антипатия:
	— И към мен ли е адресирана заповедта ти?
	Ерефнаис замръзна за миг в размисъл.
	— Не искам из града да се разнасят щури разкази за станалото в Алпеасак. Първо ще говоря с ейстаа и ще се подчиня на заповедта й. Но теб… теб не мога да те командвам, Вейнте. Мога само да те помоля…
	— Необходимостта да ме молиш е претенциозна/близо-до-обида.
	— Нямам подобни намерения!
	— Разбирам и не се обиждам. Вейнте не клюкарства в амбеседа.
	Зад тях се чу пухтене — Акотолп прехвърляше туловището си през върха на перката, напъваше с всички сили, за да влачи протестиращия Есета< след себе си. Тя изобрази молба-поради-задължение към Ерефнаис.
	— Необходимо е да освободя себе си от грижата за това мъжко същество. Уверявам ви, че докато върша тази работа в града, никой няма да чуе от мен за разрушаването на Алпеасак.
	— Мое задължение е да ти помогна — обади се Вейнте. — Мъжкарят ще бъде съпроводен между нас до ханалето. Така ще породим най-малко възможно смущение/ привличане сред фаргите.
	— В дълг съм пред Вейнте — отвърна Акотолп с удоволствие-от-благодарността. — Самотен мъжкар е рядко срещана гледка. Не искам да създавам нежелани емоции.
	Ерефнаис обърна гръб и затвори ума си за темата. Така или иначе, слуховете щяха да плъзнат навън достатъчно бързо, макар не от Вейнте и учената. Членовете на екипажа й обаче щяха бързо да се разклюкарстват. Трябваше да потърси помощта на Ланефенуу, ейстаа на Икхалменец, преди това да е станало, и да й доложи всичко, което знаеше, всичко видяно. Беше товар като за ейстаа, не като за нея, и й се искаше да се освободи от него.
	Докато Акотолп се спускаше бавно, Вейнте я чакаше на издрасканото дърво на дока и ноздрите й бяха широко отворени за миризмите откъм града, почти забравени през дните в морето. Тежката миризма на риба, топлото дишане на фарги, лек дъх на разложение от коренищата и всичко това се носеше в богатата прегръдка на растящия град. По тялото й пробяга неочаквано удоволствие от пребиваването на брега.
	— Оправдано чувство, Вейнте, и аз го споделям — обади се Акотолп, спряла с широко отворена уста до нея.
	Есета<, хванат здраво за китката, се озърташе любопитно, но се отдръпна бързо със страх, когато Вейнте го хвана за другата ръка. Тя изпита удоволствие и стисна пръсти по-силно от необходимото. Така поеха към главния проход, водещ към Икхалменец. Фаргите се обръщаха след тях с разширени от интерес очи, скоро се присъединяваха и тръгваха в процесия след тях. Вейнте разгледа последвалите я с едно обърнато назад око, след това подаде сигнал за внимание.
	— Която от вас е с умение-да-говори и познание-награда да излезе напред.
	Имаше малко разбъркване, докато зяпналите по-млади отпред се дърпаха назад, изплашени от срещата. Те бяха изблъскани настрани от по-възрастна фарги.
	— От низша към най-висшата пред нея, държаща мъжки. Аз имам известни познания и желание да бъда от полза.
	— Знаеш ли къде е ханалето?
	— Мястото ми е известно.
	— Води ни.
	Фарги, надута от важност, закрачи бързо напред, и процесията си проби път по широката пътека. Големи клони надвисваха, пазейки от слънцето, но прохладният северен вятър правеше топлината на светилото по-скоро желана. Тръгнаха по осветената страна и скоро стигнаха до голяма конструкция със запечатана врата. Пред нея стояха две фарги, държащи изсушен и консервиран хезотсан като символ на положението им.
	— Повикайте есекасак, която отговаря за всички неща тук — нареди Вейнте.
	Пазачките се размърдаха в нископоставено объркване, докато Вейнте не изсъска пояснение към заповедта:
	— Тази да върви, другата ще остане да пази!
	Когато се появи и ги видя да чакат, тукашната есекасак излъчи липса-на-информация за пристигането им и желание-за-подчинение. Вейнте се обърна към нея и всяко движение на тялото й изискваше подчинение и почит:
	— Тук има нов мъжкар за твоята вярна защита. Ще го въведем вътре вместо теб.
	Щом влязоха и тежката врата се затвори зад тях, не можеха да бъдат подслушвани.
	— Ето какво трябва да се направи — каза Вейнте. — Това е Есета<, току-що пристигна през океана от далечен град. Той е уморен и има нужда от почивка. Също има нужда от безкрайно уединение, докато твоята ейстаа не заповяда иначе. Ти ще му носиш месо и ще разговаря само с теб. Ако те питат кой е издал тези заповеди, ще кажеш, че го е направила Вейнте. Ясно ли е?
	— Великата Вейнте пресече океана и стана ейстаа в далечен град — каза Акотолп скромно, но гордо.
	Умишлено обясняваше отминали неща по този начин, та слушателката да си помисли, че все още са такива. Вейнте одобри навременната помощ.
	— Както е заповядала Вейнте, така ще бъде — отвърна мигновено есекасак, изобрази молба за разрешение да напусне, и отведе Есета< веднага, щом й беше предаден.
	А той не беше толкова глупав, че да даде израз на омразата и страха от случилото се напоследък, които усещаше. Вместо това се огледа в топлата сигурност на ханалето и остави движенията си да покажат удоволствие-от-пристигането, което си беше вярно.
	Отвън все още чакаше неголяма група фарги. Нищо друго не беше привлякло вниманието им и те стояха тъпо на мястото, където за последен път видяха нещо интересно. По-старата, която ги беше довела тук, се беше дръпнала настрани, и изрази почтително подчинение, когато Вейнте погледна към нея.
	— Името ти?
	— Меликеле. Позволено ли е на низшата да знае името на висшата, която говори?
	— Това е Вейнте — обади се Акотолп и се погрижи с името да бъдат свързани всички най-висши изрази на почитание.
	— Искаш ли да ме последваш, Меликеле? — попита Вейнте.
	— Където и да води пътят. Аз съм твоя фарги.
	— Най-напред към мястото за хранене. След това ще искам да науча повече за този град.
	Акотолп беше виждала повелителното излъчване на Вейнте и преди, но отново се изпълни с почит. В този град върху скала в морето, където никога не беше стъпвала преди, тя спокойно налагаше мигновено подчинение. И спомена за храна… Отлична идея. Акотолп щракна шумно с челюсти при мисълта.
	Меликеле ги поведе обратно по склона към брега, после към покрито място край водата. Не беше обичайното време за хранене, широкото място под прозрачния покрив беше празно. Покрай стената имаше резервоари и работещите тук фарги вадеха от тях големи риби, режеха ги със струнни ножове, изкормваха ги и ги почистваха, поставяха готовите резени месо в ензимни разтвори.
	— Разточителство — заяви Акотолп. — Тази обработка може да е нужна за стогодишни пържоли от ненитеск, но не и за риба. Я да видим какво имат тук в резервоарите. Дребни ракообразни, превъзходни, когато са пресни — разкош!
	Тя стисна едно по-голямо с пръсти, отчупи главата и крайниците му, обели го с привично движение, метна го в устата си и задъвка с удоволствие. Вейнте не се грижеше много за това какво яде, затова си взе парче риба върху лист. Меликеле направи същото веднага щом Вейнте се обърна настрани.
	Акотолп си тананикаше от удоволствие, докато купчината изхвърлени черупки пред краката й растеше. Излъчваше удоволствие-от-храненето и не забелязваше фаргите, които работеха около нея, нито една илане, която се появи от съседна конструкция, изгледа я, после се вторачи и накрая се приближи.
	— Времето минава — раздялата свършва — каза новодошлата възбудено. — Ти си Акотолп, трябва да си Акотолп. Има една-единствена Акотолп.
	Учената вдигна поглед в изумление, с парче бяла плът увиснало от устата й, и епикантните мембрани на очите й премигаха от изненада.
	— Познат глас, познато лице — възможно ли е да си ти, по-тънка-от-всякога Укереб?
	— Дебела-както-винаги, години-откакто-се-разделихме.
	Вейнте гледаше с интерес как Акотолп и новодошлата впримчиха пръсти в топлата прегръдка на ефенселе, въпреки че жестът съдържаше модификатор, който леко променяше тази връзка.
	— Вейнте, това е Укереб. Въпреки че не сме от едно и също ефенбуру, ние сме близки като ефенселе. Израснахме заедно, учехме и трупахме знания от Амбаласи, която беше стара като яйцето на времето и знаеше всичко.
	— Привет на теб, Вейнте, и бъди добре дошла в мореопасания Икхалменец. Приятелят на приятеля е двойно добре дошъл. Нека се отдръпнем от това обществено място в моето лично, то е много добро за удоволствие-от-храненето.
	Минаха през съседната лаборатория — Акотолп вдигна голям шум при вида на оборудването й, — и влязоха в удобната стая зад нея. Меки места за лежане или седене, декоративни завеси, които да отморяват окото. Вейнте се облегна назад и се заслуша в разговора на двете учени. Беше търпелива и изчака, докато обсъждат старите приятели и новите открития, накрая Укереб зададе по-насочен въпрос.
	— Чух, че си в Алпеасак, че всички от Икебан отишли там. Четох за някои от научните работи, проведени там, за купищата открити нови видове — какво богатство от радост-от-откритията трябва да е било! Но сега вие сте в Икхалменец. Защо пътувате към нашите острови, когато сте имали пред краката си цял континент за откриване?
	Акотолп не отговори, вместо това се обърна за помощ, а Вейнте я успокои и накара да замълчи с жест на разбиране.
	— Случиха се неописуеми неща, Укереб, и Акотолп се колебае дали да ти ги разкаже. Бих желала аз да отговоря на този въпрос, ако ми бъде позволено, тъй като бях част от всичко, което стана.
	Вейнте говореше по най-прост начин, без описателност или отклонения, и разказа на учената, за неин растящ ужас, за разрушаването на далечния Алпеасак. Когато тя привърши, Укереб издаде вик на болка и прикри очи с ръка в детински жест на нежелание-да-възприеме.
	— Не мога да понеса мисълта за нещата, които ми разказа — и ти си ги преживяла, силата ти е невероятна. Какво да се прави, какво да се прави?
	Тя се заклати от една на друга страна бавно, отново детински жест на безцелно носене по силното течение на водата.
	— Твоята ейстаа сега е осведомена за събитията, трагични-извън-разбиране. Ще трябва да говоря с нея. Но ти, Укереб, не бива да бъдеш смущавана от събития-преди-да-са-свършили. Ще говорим за други неща, красиви предмети, обсъждането на които ще облекчи болката ти. Като например планината на този остров, черна скала, похлупена с бяла шапка. Изключително красиво. Винаги ли има сняг на върха?
	Укереб изобрази страх-от-новостите.
	— Преди той е бил непознат, но сега снегът на върха не се топи изобщо. Зимите ни са студени и ветровити, лятото е много кратко. Затова и изразих двойно по-голяма болка от разрушаването в далечния Гендази. Имаше надежда да се спасим там. Градове умират, Икхалменец става все по-студен. Сега там, където преди имаше надежда, има страх.
	— Надеждата не може да бъде разрушена и бъдещето ще е светло! — отговори Вейнте с такова въодушевление и убеденост в щастието, че Акотолп и Укереб бяха стоплени от силата на духа й.
	Разбира се, че беше щастлива. Смътните идеи се превръщаха в планове за действие. Детайлите скоро щяха да станат ясни, и тогава тя щеше да е сигурна какво точно трябва да се направи.


	Не беше така с Енге. За Дъщерите на живота смъртта твърде често изглеждаше близо.
	Напуснаха урукетото призори. Не ги забелязаха, докато се катереха в перката и се спускаха без затруднения във водата от гърба на създанието. Но морето беше бурно, вълните се разбиваха над главите им и ги притискаха надолу. Плуването до брега беше дълго и изморително. Урукетото изчезна зад тях в утринната мъгла и те останаха сами. Отначало се обаждаха една на друга, но скоро имаха нужда от цялата си сила, за да достигнат мамещите ги пясъци. Енге, изплашена за спътниците си, се измъкна първа през прибоя, намери обаче сили да се върне във вълните и да изтегля едно мокро тяло след друго. Накрая се проснаха на пясъка в топлината на слънцето.
	Всички, освен една. Енге безпомощно пляскаше през прибоя, първо на една страна, после на друга, но тази, която търсеше, никога не се появи. Добрата Акел, силната Акел бе погълната от океана.
	След това другите я издърпаха навън, докосваха я с разбиране и я накараха да си почине, докато те търсеха. Напразно. Морето беше пусто, Акел изчезна завинаги.
	Енге най-сетне намери сили да седне, после се изправи и отърси пясъка от себе си с уморени движения. Пред нея водата беснееше и хвърляше пръски, малките глави на непорасло ефенбуру хвърляха погледи към нея и изчезваха изплашени, когато тя помръднеше. Дори това възхитително зрелище не можеше да пробие чернотата на отчаянието й. Но все пак то я развлече, помогна й да се върне при себе си, да си спомни, че другите зависят от нея и дългът й е към живите, не към мъртвите. Тя погледна над пясъците към далечните очертания на Йебеиск по океанския бряг.
	— Вие трябва да отидете в града. Трябва да се смесите с фаргите и да се слеете с тях. Ще внимавате и винаги ще помните ужасните уроци, които научихме в смъртоносния Гендази. Много от сестрите ни умряха там, но смъртта им може да има някакъв смисъл, ако сме научили урока си добре. Ако сме научили как Угуненапса виждаше истината, говореше за нея ясно и ни я даваше. Някои бяха слаби и не разбираха. Но сега ние знаем, че Угуненапса говореше цялата истина. Имаме познанието — и какво ще правим с него?
	— Ще го споделяме с останалите! — каза Ефен с радост-от-утре, изразена като силно желание. — Това е нашата мисия, и не трябва да се проваляме в нея.
	— Никога не бива да го забравяме. Аз обаче трябва внимателно да обмисля как да го осъществяваме. Ще намеря място за почивка и за мислене. Ще ви чакам там да се върнете.
	С мълчаливи движения на съгласие и постоянство те докоснаха леко пръсти. След това се обърнаха и тръгнаха след Енге към града.


>	7

E>
	Хоатил хам тина груннан, сасси перна малом скермом малливо.
	Всеки може да понася мизерия, малко са по-добрите в по-добро време.
@	Марбакска мъдрост
E$
	{img:glava07.png}
	В Деифобен имаше много неща за правене. На Керик му се струваше, че са несравнимо повече, отколкото по времето, когато градът се наричаше Алпеасак и Вейнте беше ейстаа. Спомняше си тези мързеливи, изпълнени с топлина дни със съжаление, че не наблюдаваше по-внимателно тогава, не научи повече как се управлява огромният град. Въпреки че сега седеше на мястото на ейстаа, до стената на амбеседа, където слънцето огряваше първо сутринта, никога нямаше да управлява оттук като нея. Тя имаше помощници, подчинени, учени, неизброими фарги, а той — само няколко добронамерени, но неумели саску. Ако задачата беше проста и можеше да се повтаря, те се научаваха да изпълняват. Но никой от тях не можеше да разбере системата от свързани видове живот, която правеше града едно сложно цяло, Дори Керик знаеше твърде малко, но поне беше наясно, че тя съществува. Всяка част зависеше от другите по неизвестни пътища. И сега градът беше ранен. На много места се лекуваше сам — но не навсякъде. Голяма част от растителността покрай брега, недокосната от огъня, просто стана кафява и изсъхна. Дървета, лози, храсталаци, стени и прозорци, складове и жилища. Мъртви. И Керик не можеше да направи абсолютно нищо.
	Но можеха да полагат грижи за животните или поне за достатъчен брой от тях. Огромните ненитески и онетсенсасти във външните части нямаха нужда от специални грижи, защото си намираха храна в съхранената естествена джунгла и блатата. Сръндаците и големите елени си пасяха спокойно, както и някои видове мургу за месо. Други трябваше да бъдат хранени с плодове, не беше трудна работа. Трети бяха съвършено неразбираеми за него. И измираха. Някои не оставяха голяма липса след себе си. Ездитните таракасти бяха зли и не допускаха никого наблизо. Илане ги яздеха, можеха да ги контролират, но не и той. Те не пасяха, сигурно бяха месоядни. Но когато им даваха месо, животните врещяха и го тъпчеха в калта. И умираха. Същото стана и с оцелелите уруктопи в заблатена външна поляна. Тези осмокраки същества бяха създадени, за да носят фарги, изглежда не ставаха за нищо друго. Гледаха го с изцъклени очи, когато вървеше към тях, без да бягат или да нападат. Отказваха всякаква храна или дори вода и безпомощни, вцепенени падаха едно след друго и умираха.
	Накрая Керик реши, че това вече е град на тану, а не на илане. Щяха да пазят това, от което имаха нужда, без да се грижат особено за останалото. Това решение направи работата малко по-лека, но все пак запълваше всеки ден от тъмно до тъмно и често обсъжданията продължаваха до късно през нощта.
	Затова и никак не му беше трудно да забрави кой сезон е в замръзналия север, да изгуби сметката на отминаващите дни в този горещ и почти непроменящ се климат. Зимата свърши, без той да разбере, и вече беше късна пролет, преди да се замисли сериозно за самадите. И за Армун. Пристигането на първите жени саску го накара да си спомни и да изпита вина, че е забравил. В този горещ климат беше лесно да объркаш сезоните. Керик знаеше, че мандуктите разбират от много неща, и потърси помощта на Саноне.
	— Листата тук никога не падат, плодовете зреят цяла година — започна Керик. — Трудно е да познае човек кое време на годината е.
	— Има обаче и други начини да се следят сезоните. Това се прави, като се наблюдава как луната нараства и намалява. Чувал ли си за това?
	— Всичко, което зная е, че аладжексът говори за такива неща.
	Саноне изсумтя неодобрително при споменаването на примитивния шаманизъм и изглади пясъка пред себе си. Той разбираше от всички тайни на земята и небето. С показалеца си внимателно начерта лунен календар на пясъка.
	— Тук и тук са двете луни на промяната. Смъртта на Лятото и Смъртта на Зимата. Тук дните започват да стават по-дълги, тук нощите започват да стават по-тъмни. Погледнах луната, когато изгря тази нощ, беше нова — което означава, че ние сме тук по нейния път.
	Той заби една клечка в пясъка и приклекна, доволен от обяснението си. Керик обаче призна, че не проумява.
	— За теб, мандукт на саску, това означава много неща. За съжаление, мъдри Саноне, аз виждам само пясък и клечка забучена в него. Разчети ми го, умолявам те. Кажи ми дали сега в далечния север ледът се е пропукал и цъфнали ли са цветята?
	— Това е станало ето тук — каза Саноне и премести клечката назад по кръга. — Оттогава луната е била пълна веднъж и още веднъж.
	Угризенията на Керик се засилиха. После помисли и разбра, че лятото току-що е започнало, все още има време. И имаше толкова много неща, които трябваше да бъдат направени веднага. Но една нощ той сънува Армун, докосна цепнатата й устна с върха на езика си. Събуди се разтреперан и решен да тръгне веднага и да я вземе, да я доведе тук. И детето също, разбира се.
	Но колкото и добри да бяха намеренията му, задачите, които трябваше да бъдат изпълнени, преди Деифобен да стане годен за живеене, сякаш нямаха край. Дългите дни на лятото като че нямаха край, а изведнъж отново беше есен. Керик буквално се разкъсваше на две. Беше ядосан на себе си, че не отдели времето да отиде на север за Армун. И все пак усещаше облекчение, че сега вече ще е невъзможно да тръгне — не би могъл да отиде и да се върне преди зимните снегове. Отсега щеше да разпредели нещата по-добре, да привърши работата рано пролетта, да накара Саноне да му напомня за отминаващите дни. После щеше да отиде на север и да я доведе тук. Поне тя и бебето бяха в безопасност. Това му вдъхваше сигурност.


	Калалек не се изплаши от внезапната поява на тану. Беше ги срещал и преди, а и добре знаеше, че сега е в ловните им полета. Но виждаше, че жената се бои от него.
	— Остави страха си, снежнокоса — викна той и се разсмя силно, за да покаже колко приятелски е настроен.
	Резултатът не беше най-добрият, защото жената отстъпи назад и вдигна копието си. Същото направи и детето с нея. Бебето на носилката започна да плаче жално. Калалек наведе очи наскърбен, че ги е уплаши, видя ръцете си и ножа, окървавени от убийството на животното с козина, което лежеше пред него. Побърза да хвърли ножа и пъхна ръце зад гърба си, надяваше се усмивката му да изглежда приятелска.
	— Какво казваш? — повика го Ангайоркак, бутна настрани кожите, които прикриваха отвора на землянката, и се показа отвътре.
	Замря неподвижно, когато видя новодошлите.
	— Гледай как блести косата им! Кожите им са толкова бели. Това тану ли са?
	— Да.
	— Къде са ловците им?
	— Не ми е известно, виждам само тези тук.
	— Жена, дете и бебе. Може би ловецът им е умрял, щом са сами, и сигурно са натъжени. Поговори с тях, успокой ги.
	Калалек въздъхна тежко.
	— Не умея да се оправям с техния език. Мога да кажа само месо и вода и сбогом.
	— Не им казвай сбогом засега. Предложи им вода, това винаги е хубаво.
	Първоначалният страх на Армун намаля, когато онзи с козината по лицето пусна ножа и отстъпи назад. Щом е тук на брега, значи е парамутан, един от ловците, които живеят винаги на север, покрай морето. Знаеше за тях, но никога не ги беше виждала преди. Бавно наведе върха на копието, но отново го стисна здраво, когато още един се показа, беше обаче жена, не друг ловец, и тя изпита голямо облекчение. Двамата заговориха неразбираемо, с високи пискливи гласове. След това ловецът се усмихна широко и изговори само една дума:
	— Вуу-даа. — Усмивката избледня, когато тя не отговори, и той повтори: — Вуу-даа, вуу-даа!
	— Вода ли иска да каже? — попита Харл.
	— Сигурно. Вода, да — вода.
	Тя кимна и също се усмихна, тъмнокожата жена изчезна обратно в землянката. Когато се появи отново, носеше черна кожена чаша и им я подаде. Харл пристъпи напред и взе чашата, погледна вътре и отпи.
	— Вода — каза той. — Отвратителна е на вкус.
	Думите му успокоиха Армун. Страхът й изчезна, но я обзе толкова силна умора, че тя се олюля и трябваше да забие дръжката на копието в земята и да се подпре на него. Гледката на дружелюбните, покрити с козина лица, разбирането, че вече не е сама, отключи изтощението, с което се бореше толкова отдавна. Другата жена забеляза това и бързо притича към нея, взе копието от отслабналите й ръце и я положи внимателно на земята. Армун се остави на помощта й, без да се замисли, сякаш нямаше опасност — а и да имаше, беше твърде късно. Бебето плачеше вече толкова жално, че тя трябваше да стане и да го вземе. Постави го на едното си бедро, докато търсеше парче пушено месо, за да му даде да смуче. Жената парамутан се наведе, докосна светлата коса на Арнуит и издаде одобрителни цъкащи звуци.
	Армун дори не се изненада, когато чу повикване от разстояние, писклив вик. Момче с лицева козина, малко по-светла от тази на възрастните, дотича откъм брега, понесло заек, увиснал на примката, в която се беше хванал. Когато видя новодошлите, то спря и зяпна. Воден от момчешко любопитство, Харл се приближи да види заека. Момчето парамутан като че беше по-голямо от Харл, макар и с половин глава по-ниско. Двамата се приеха без задръжки. През силната си умора Армун усети внезапен приток на надежда. Може би щяха да са още живи през пролетта!
	Калалек беше добър ловец и можеше спокойно да снабдява с храна повече хора. Освен това, съгласно обичаите на парамутаните, би споделил всичко, което имаше с гост, дори ако трябваше той самият да гладува. Единствените битки, които се водеха в замръзналия север, бяха срещу климата. Посетителят винаги беше добре дошъл и му предлагаха всичко, каквото имаха. А жена като тази тук… той виждаше пълнотата на гърдите й под дрехите и му се искаше да ги докосне. И бебе — то беше особено добре дошло. Особено пък такова дете, с коса като слънчев блясък върху лед. За тях щяха да се полагат грижи. И тя щеше да знае къде са ловците, с които беше дошъл да търгува той. Ловците еркигдлит винаги идваха при този лагер край брега. Но това лято той ги чакаше, без да ги зърне. Тази с косите като сняг щеше да знае.
	Въпреки че Армун не разбираше нищо от приказките на жената, усещаше топлотата и гостоприемството. Беше въведена в землянката от внимателно побутващи я ръце, подложиха и меки кожи да легне. Тя се оглеждаше любопитно: толкова много от нещата бяха различни. Вниманието й се върна към жената, която шумно се удряше с юмрук по гръдната кост и непрекъснато повтаряше Ангайоркак. Може би това беше името й.
	— Ангайоркак? Името ти е Ангайоркак. Аз съм Армун.
	Потупа се, както беше направила другата, и двете се разсмяха на глас. Ангайоркак пищеше от смях, когато се наричаха една друга по име.
	Калалек си тананикаше щастливо, докато дереше още топлия заек, двете момчета гледаха увлечено. Калалек отряза десния заден крак, смятан за амулет на късмета, и го подхвърли нагоре. Белокосото момче го улови с висок скок и побягна, когато Кукуюк завика след него. Те се погониха малко покрай брега, след това започнаха да си подхвърлят кървавото парче козина. Калалек ги гледаше с удоволствие. Кукуюк нямаше с кого да си играе тук и се чувстваше самотен без приятелите си. Беше много добър ден, щеше да го помни и да мисли за него през дългата нощ на зимата. Той се върна към бързото изкормване на заека, повика децата, след като извади черния дроб. Кукуюк се отзова на повика и Калалек му го подаде. Най-ценното парче, защото той беше уловил животното.
	— Ще го разделя с приятеля си — каза Кукуюк.
	Калалек се ухили до ушите от щастие, а момчето бързо разряза черния дроб на две с кремъчния си нож. Мислеше като мъж, знаеше, че винаги трябва да се споделя, че е по-добре да се дава, отколкото да се взема.
	Харл пое кървавото парче, без да знае какво точно да прави с него. Кукуюк му показа, като дъвчеше енергично и доволно търкаше корема си. Харл се поколеба, след малко видя с удивление как Калалек направи малка дупчица отзад в черепа на заека и изсмука мозъка. При тази гледка суровият черен дроб направо му се стори вкусен.


>	8

	{img:glava08.png}
	Армун не можеше да поднесе към устата си сурово месо лесно като момчето. Пресният улов беше друго, беше яла такова месо преди, но не и каквото Ангайоркак извади от една ниша в пръстената стена — старо, разложено и смърдящо. Ангайоркак не обърна никакво внимание на вонята, отряза парче за себе си, след това и за нея. Армун нямаше как да откаже, но не можеше и да го сложи в уста. Тя го взе с нежелание — беше слузесто на пипане — и се зачуди какво да направи. Ако откажеше да го яде, щеше да е обида към гостоприемството. Заоглежда се отчаяно. Остави Арнуит върху кожите — той продължи да дъвче щастливо твърдото сушено месо, — излезе навън, вдигна ръка към устата си, като че яде каквото й бяха дали. Отиде до носилката. Незабелязано пъхна парчето между кожите и намери отворен мехур с месо от мургу. Желираното, почти сурово месо, което тану ядяха с такова желание, може би щеше да хареса на парамутаните.
	И наистина им допадна много. Ангайоркак намери миризмата му чудесна и повика Калалек да се присъедини към тях, да опита това ново нещо. Той се хранеше с окървавени ръце и говореше на висок глас колко е хубаво между преглъщанията на големи хапки. Дадоха и на Кукуюк, Харл също си взе. През това време Ангайоркак стопли вода на малък огън в каменна купа и я наля върху сипани в кожените чаши сухи листа, за да направи чай. Калалек изсърба своя шумно, после изяде листата от чашата. Армун опита своя и го хареса. Този ден завършваше много по-добре, отколкото започна. Землянката беше топла и в нея не духаше. Можеше да се нахрани, да си почине, да заспи за разлика от всяка друга нощ досега, без товара на мисълта за пътуването на следващия ден.
	На сутринта Калалек се зарови дълбоко в задната част на землянката и измъкна увити пакети, за да ги разгледа тя. Някои бяха продъбени парчета кожа, черни и толкова големи, че тя не успя да си представи съществото, от което трябваше да са одрани. Имаше и кожени мехове, пълни с плътна бяла мазнина. Калалек остърга малко от нея и я опита, след това предложи на Армун. Ароматът й беше силен и замайващ. Арнуит също искаше да я пробва.
	— Ам, ам! — каза той, и тя му разреши да оближе пръстите й.
	След това парамутанът разигра цяло представление. Навиваше и развиваше кожите, сочеше към Армун, после надолу към пътеката, държеше кремъчния си нож в едната ръка и тръскаше кожа в другата, след това разменяше съдържанието на ръцете си и викаше „сбогом“. Голяма загадка.
	Не и за Харл обаче, който май разбираше тези хора по-добре от нея.
	— Мисля, че той иска да знае къде са другите тану. Иска да им даде част от мазнината.
	Армун посочи към себе си и двете момчета, след това назад към пътеката и заповтаря сбогом. Когато Калалек най-сетне разбра какво се опитва да му каже, въздъхна тежко и нави отново кожите, за да ги отнесе надолу към брега. Кукуюк побърза да му помогне, Харл също се присъедини. Стигна до прибоя, хукна обратно към Армун, посочи и закрещя от възбуда:
	— Гледай, гледай онази голяма черна скала! Това изобщо не е скала. Ела да я видиш. Това е лодка.
	Арнуит се запрепъва след тях през дюните и по изсъхналите туфи трева към брега. Харл беше прав, черната грамада имаше очертанията на лодка, обърната наопаки, с дъното нагоре. Калалек в момента я разглеждаше внимателно, натискаше тук и там, за да провери дали няма отвори. Беше странна лодка, не издълбана от дърво, както правеха тану, а от огромна черна кожа. Когато Калалек привърши огледа си, се наведе, хвана единия край и обърна лодката. Харл увисна на планшира, за да погледне, и Арнуит запищя, докато не го взеха и повдигнаха, за да надникне и той.
	Лодката беше измайсторена изумително. Тънки парчета дърво бяха завързани едно към друго, за да й придадат форма и здравина. Кожата беше изпъната върху тях и образуваше дъното. Сега Армун виждаше как кожата е била скроена, за да приеме формата на лодката, и след това зашита отново. Шевовете бяха покрити със същото черно вещество, което правеше кожата непроницаема за водата. Истинско чудо.
	Щом Калалек реши да си тръгва, не губеше никакво време. Нещата им бяха донесени от землянката, дори коженото покривало на вратата, и струпани на пясъка. Всички се заловиха на работа, дори Арнуит се запрепъва под тежестта на една от кожите. Когато всичко беше пренесено на брега, Калалек избута лодката във водата. Тя се плъзна, залюля се върху малките вълнички и парамутанът се покатери в нея. И като че за всичко имаше отредено място, което знаеше само той, толкова много нареждания извика към брега, докато му подаваха нещата едно по едно. Когато Ангайоркак му подаде припасите от носилката на Армун, тя разбра, че е време да вземе решение, или че може би то вече е взето заради нея. Хвърли поглед назад към дюните и хълмовете зад тях — там я чакаше единствено смърт от замръзване. Всъщност нямаше никакъв избор. Където и да отиваха парамутаните, тя трябваше да тръгне с тях.
	Харл се покатери вътре след Кукуюк, Армун му подаде Арнуит, който се смееше и мислеше, че всичко е много весело. Ангайоркак я подкани напред с меко побутване и тя се покатери в лодката. Ангайоркак седна на пясъка, разви увитите около краката й кожи и ги хвърли в лодката. Мека кафява козина покриваше краката й като по лицето и ръцете й. След това надигна кожената си пола и стъпи във водата, за да отблъсне лодката, писна при допира с ледената вода. Калалек взе гребло и когато лодката се измъкна от пясъка, Ангайоркак се хвърли с главата напред вътре. Крякащият й смях беше заглушен от падналите върху лицето й дрехи. Армун й помогна да се освободи от тях и да завие мократа козина на краката си, усмихна се и се учуди защо парамутаните се смеят почти непрекъснато.
	Калалек греба силно през останалата част от деня, без да обръща внимание на неприятния дъжд, примесен със суграшица, започнал следобед. Когато огладня, се обади, и Ангайоркак започна да го тъпче с апетитно разложени парченца месо. Веднъж се разсмя толкова силно, че почти спря да гребе — беше захапал пръста й вместо месото. Армун се свиваше под една кожа, притискаше децата към себе си, за да им е по-топло, и се чудеше на всичко, което ставаше. Едва когато падна сумрак, Калалек загреба обратно към брега, огледа се за удобно място за нощуване. Засили и заби лодката в един гладък пясъчен бряг, всички дружно я изтеглиха над линията на прибоя.
	Така продължи незнайно колко време. Калалек гребеше по цял ден, сякаш за него нямаше умора. Ангайоркак си напяваше, докато изгребваше водата от лодката с кожен съд, и се чувстваше у дома си, както и на сушата. На Армун й беше зле от непрекъснатото клатене, през по-голямата част от деня лежеше под кожите и трепереше, прегърнала Арнуит, на когото също му ставаше лошо. След първите няколко дни Харл свикна с клатенето и се присъедини към Кукуюк на носа. Двамата пускаха заедно въдици и разговаряха всеки на своя език.
	Дните минаваха и нямаше как човек да държи сметка за броя им. Времето се влошаваше с придвижването им на север, морето ставаше по-неспокойно, подскачаха като плавей по високите вълни. Накрая бурите утихнаха, но въздухът оставаше студен и сух. Един ден Армун лежеше под кожите, прегърнала Арнуит и повече от наполовина заспала, когато чу Харл да я вика по име.
	— Приближаваме се към нещо, погледни напред. Лед и някакви черни неща на него, не мога да разбера какви са.
	Ледът беше дебел и покриваше големия залив. В морето плуваха други парчета лед, трябваше да се промъкват между тях. На мъгливия северен хоризонт се виждаха още по-големи айсберги. Калалек насочи лодката към черните издутини, които изпъстряха повърхността на леда пред тях. Когато се приближиха достатъчно, различиха, че това са лодки, обърнати с дъното нагоре. Едва когато стигнаха до леда, Армун забеляза, че повечето бяха многократно по-големи от лодката, в която се возеха. Зрелището беше невероятно.
	Кукуюк се изправи на планшира и скочи на леда, когато опряха в него. Хвана въжето от сплетени кожени ремъци и завърза лодката за една от неравностите на леда, след това хукна към брега.
	Армун не беше разбрала колко сили е изгубила по време на пътешествието. Наложи се Калалек и Ангайоркак да й помогнат да се качи на леда. Подадоха й Арнуит и тя седна разтреперана, притиснала плачещото дете до себе си, докато траеше разтоварването. Едва беше започнало и Кукуюк дотича обратно. Зад него прииждаше тълпа парамутани. И ловците, и жените се чудеха на кожата и косата на странниците, прекарваха длани по главата на Харл, накрая той побягна настрани от тях. Разнесе се весел смях, после започна сериозното разтоварване. Скоро пакетите бяха отнесени нагоре на брега, лодката — измъкната от морето при другите върху леда. Армун се запрепъва след множеството. Арнуит заподскача след нея, един от ловците го улови и го понесе, издаващ щастливи викове, на раменете си.
	Минаха край група, която разпъваше палатка от черни кожи на леда. Спряха да работят и зяпнаха новодошлите. Зад тях имаше и други палатки, някои защитени срещу вятъра с външен зид от блокове сняг. Бяха разпръснати по леда, на брой горе-долу колкото палатките на два или три самада, мислеше си Армун, препъвайки се от умора. От повечето се издигаше пушек и тя се досети, че вътре има огньове и топлина. И сигурност. Вятърът вдигаше сняг от преспите и го хвърляше жилещо в лицето й. Зимата вече властваше тук на север.
	Но те подминаха убежището на палатките и продължиха към брега. Тук покритият със сняг морски лед беше натрупан на купове и натрошен, където опираше в сушата, и труден за катерене. Брегът зад него беше равен, по-нататък се надигаше в стръмен хълм. Сгушени в основата на този хълм, окопани в почвата на склона, имаше няколко палатки от черна кожа.
	Ангайоркак я задърпа за ръката, бързаше към една от черните палатки. Входът й беше завързан здраво, Калалек го развързваше в момента. Всички вързопи от лодката бяха оставени отстрани на снега. Калалек се провря вътре и сигурно разпали огън, който вече е горял, защото от отвора на върха бързо заструи дим. Световъртежът на Армун от пътешествието бързо изчезна, прогонен от усещането за твърда земя под краката й, и тя се присъедини към другите, които влачеха вързопите и кожите. Всичко беше наред. Всичко щеше да бъде наред. Тя беше в безопасност. Арнуит и Харл бяха в безопасност. Щяха да доживеят до пролетта. Улови детето и го притисна силно към себе си, сядайки върху натрупаните кожи.
	— Разпали бързо огъня — викна Ангайоркак. — Слънчевокосата е уморена. Разбирам го само като я погледна. Гладна е и й е студено. Ще намеря храна.
	— Трябва да преместим този паракаут на леда — каза Калалек между две духвания към огъня. — Заливът е замръзнал, зимата вече е тук.
	— Утре. Всички първо ще си починем.
	— Ще го направим утре. Ледът е по-топъл сега от земята, морската вода под него ще държи студа настрани. И аз ще нарежа сняг, който да ни пази от вятъра. Ще бъде топло, ще ядем и ще се веселим.
	Мисълта за това го накара да се усмихне от удоволствие и очакване, той протегна ръка към Ангайоркак, за да й се порадва, но тя бутна ръката му настрани.
	— Няма време. После. Първо яж.
	— Да, първо ще ям! Гладът ме прави слаб.
	Той изстена в престорено страдание, но не престана да се усмихва. Зимата щеше да е много, много добра.


>	9

E>
	Ессека< асак, елинаабеле нефалактус • тус’илебтсан, тус’топтсан. Алактус’тсан ниндедей иланене.
	Когато вълните се разбиват в брега, малките плуващи същества в тях умират и биват изяждани от птиците, които летят. Те биват изяждани от животни, които бягат. Илане ги ядат всичките.
@	Пословица на илане
E$
	{img:glava09.png}
	Ланефенуу беше ейстаа на Икхалменец от толкова години, че само най-възрастните от помощничките й помнеха предишната ейстаа, и не всички можеха да се сетят за името й. Ланефенуу имаше могъщ дух и тяло — една глава по-висока от повечето илане — и беше извършила като ейстаа много съществени промени в града. Амбеседът, където тя сега седеше на почетното място, беше замислен от нея. Старият продължаваше съществуването си като овощна градина. Тук, в естествена вдлъбнатина в склона на хълма над града и пристанището, тя бе създала амбесед за собствено удоволствие. Сутрешното слънце огряваше чудесно високия престол от вградено дърво в задната част на вдлъбнатината, дори когато останалото беше в сянка. Зад нея, напасвани към естествената извивка на мястото, имаше чудесно изработени дървени ламперии, резбовани и изрисувани толкова реалистично, че по цял ден там винаги имаше фарги, които зяпаха с широко разтворени от възхищение челюсти. Беше пейзаж на тъмносини вълни и бледосиньо небе, подскачащ над вълните ентеесенат и тъмните очертания на урукето, прострели се от единия край до другия, почти в естествен размер. Горе на високата перка имаше изрязана фигура на командир на урукето, която приличаше не съвсем случайно на ейстаа, седнала под нея. Ланефенуу бе командвала урукето, преди да се издигне до сегашния си пост, и по дух си оставаше същата. Ръцете и горната част на тялото й бяха украсени с разбиващи се вълни. Всяка сутрин докарваха Елилилеп, придружен от друг мъжкар, който му носеше четките и багрилата, от ханалето в покрита носилка, за да освежи изображенията. За Ланефенуу беше очевидно, че мъжкарите са по-чувствителни и артистични. Беше й приятно също да има мъжкар всяка сутрин. Трябваше да я удовлетворява носачът на четките, самият Елилилеп беше твърде ценен, за да свърши на брега. Ланефенуу твърдо вярваше — въпреки че никога не го споменаваше на Укереб, знаейки, че учената ще се подсмива — че това всекидневно сексуално задоволяване е причината за дълголетието й.
	Но този ден усещаше годините си. Зимното слънце не можеше да я стопли, единствено телесната топлина на живото наметало, омотано около нея, я предпазваше от потъване в коматозен сън. И получи към всичките си грижи товара отчаяние, който й предаде новопристигналата командваща на урукето. Алпеасак, перлата на запада, надеждата на собствения й град, беше изчезнал. Унищожен от полудели устузоу, ако можеше да се вярва на Ерефнаис. А трябваше да й се вярва, защото това не беше сведение от втора или трета ръка, предадено от _илейбе_ фарги. Ерефнаис, която командваше урукето — най-високата отговорност, — е била там и е видяла всичко със собствените си очи. И другата оцеляла, Вейнте, която беше отгледала града, също потвърди унищожаването му. Тя знаеше повече за станалото от командващата на урукетото, която била в морето през цялото време. Муруспе, помощничката, която винаги стоеше до нея, бързо пристъпи напред, готова за изпълнение.
	— Искам да видя новодошлата на име Вейнте, която е пристигнала днес с урукетото. Доведи ми я.
	Муруспе изрази мигновено подчинение, побърза към прислужващите фарги и повтори внимателно нареждането на Ланефенуу. Когато ги накара да й го повторят, някои от тях се объркаха, нямаше значение дали е поради лоша памет или недостатъчно добър говор. Отпрати ги настрани, след това накара останалите да повтарят заповедта на ейстаа, докато не го направиха точно.
	Те се пръснаха от амбеседа във всички посоки, бързащи, изпълнени с гордост, че носят съобщение на тяхната ейстаа. Всяка, която питаха, разпространяваше съобщението нататък из града, и не след дълго една от помощничките на Укереб притича, показвайки информация-с-голяма-важност.
	— Ейстаа е изпратила вест из града. Изисква присъствието на твоята гостенка Вейнте.
	— Отивам — каза Вейнте и се изправи. — Отведи ме там.
	Укереб отпрати с жест помощничката си.
	— Аз ще те отведа, Вейнте. Така е по-подходящо. Ейстаа и аз работим заедно за Икхалменец и се боя, че знам какво тя би искала да обсъди с теб. Моето място е там, до нея.
	Амбеседът беше празен като през нощта. Навъртащите се там фарги бяха прогонени, дребни служителки и помощничките им стояха на всички входове, за да им попречат да се върнат. С лица навън, за да има ейстаа уединение. Ланефенуу управляваше със здрава ръка, това беше нейният град, и ако предпочиташе да се уедини в целия амбесед вместо в лична стая, значи това трябваше да получи. Вейнте се възхити от силата във високата, стегната фигура, седнала на фона на изрисуваните дърворезби, и долови веднага, че е изправена срещу равна.
	Чувствата на Вейнте се отразиха в твърдостта на походката й, вървеше до Укереб, вместо да я следва и Ланефенуу намери това за много интересно, защото никоя не бе пристъпвала към нея като равна сякаш още от яйцето на времето.
	— Ти си Вейнте, току-що пристигнала от Алпеасак. Разкажи ми за твоя град.
	— Той беше разрушен. — Движения на болка и смърт. — От устузоу. — Определители, умножили израза многократно.
	— Разкажи ми всичко, което знаеш, в най-големи подробности. Започни от началото и не пропускай нищо, защото искам да знам защо и как се е случило това.
	Вейнте стъпи устойчиво на земята и дълго разказва. Ланефенуу не помръдна и не реагира през цялото време, въпреки че Укереб често правеше болезнени движения и издаваше леки викове. Ако Вейнте не сподели всички дреболии от отношенията си с пленения устузоу, например за новото нещо, наречено от нея лъжа, беше случаен пропуск, защото разказът й се проточи. Пропусна и всякакви сведения за Дъщерите на смъртта като несвързани с темата и подлежащи на обсъждане по-нататък. Сега тя описа просто и откровено как построи града, как устузоу избиха мъжкарите на родилните плажове, как тя защитаваше града от врага и беше принудена да извърши нападение за запазване на спокойствието. Дори да подчертаваше необяснимата агресивност на тези същества към илане, беше просто факт. Накрая владееше старателно чувствата си, докато описваше последните разрушения, смъртта и бягството на няколкото оцелели. Свърши, но положението на ръцете й внушаваше, че има за какво да се говори.
	— Какво още може да бъде добавено към тези ужаси? — попита Ланефенуу, проговаряйки за пръв път от доста време.
	— Две неща. Трябва да ти разкажа насаме за другите, които напуснаха града, и дори вече са на брега на Ентобан. Това е изключително сериозно, но няма връзка с казаното досега.
	— А второто важно нещо?
	— То има връзка! — Изрече това високо, с определители за голяма спешност, сила и абсолютна увереност. — Има връзка с всичко, което ти разказах. Сега знам как един град може да бъде защитен срещу огъня. Сега знам как устузоу могат да бъдат унищожавани в големи количества. Сега знам в какво сбъркаха онези, които умряха, за да можем ние да имаме това познание. Сега знам, че илане трябва да завладеят Гендази, свободните земи отвъд океана. Това трябва да стане. От яйцето на времето не са духали студени ветрове като сегашните, те разрушават градовете на илане на север от нас. Никой не знае кога и къде ще спре това. Единственото, което се движи по улиците на Ерегтпе, са подмятаните от вятъра сухи листа. Из белия прах на Соромсет лежат белите кости на илане. Моят град, Инегбан, щеше да е мъртъв, ако беше останал в Ентобан, но се пренесе в Гендази, за да живее. И сега усещам студените ветрове, които духат през мореопасания Икхалменец, и се боя за всички тук. Ще стигне ли студът и дотук? Не знам. Но едно нещо зная несъмнено, силна Ланефенуу. Ако Икхалменец ще оцелее, трябва да се премести в Гендази, защото няма къде другаде да отиде.
	Ланефенуу внимаваше за някакъв знак на слабост или съмнение в думите на Вейнте, но такъв нямаше.
	— Може ли това да бъде направено?
	— Може да бъде направено.
	— Когато студените ветрове стигнат до Икхалменец, ще може ли градът да отиде в Гендази?
	— Топлият свят там го очаква. Ти ще преведеш Икхалменец там, Ланефенуу, защото виждам, че имаш тази сила. Моля те единствено да ти помагам. Когато стигнем там, ще помоля само за разрешение да убия устузоу, които ни убиват. Позволи ми да ти служа.
	Вейнте и Укереб се обърнаха настрани, както налагаше учтивостта, щом Ланефенуу потъна в неподвижността на дълбок размисъл. Но и двете държаха по едно око обърнато назад, за да забележат, ако тя се раздвижи. Мина доста време, защото имаше много за обмисляне. Облаците се разтвориха и слънцето запълзя по небето, но и трите сякаш бяха изрязани от камък, както само илане остават неподвижни.
	Ланефенуу накрая се размърда, те се обърнаха към нея и зачакаха с внимание.
	— Има решение, което трябва да бъде взето. То обаче е прекалено важно, за да се реши веднага. Укереб трябва първо да ми разкаже повече за това, което учените на север са й казвали. Вейнте трябва да ми каже за онова нещо, което не бива да бъде обсъждано пред други. Свързано ли е то с топлия Гендази?
	— Непряко може да има най-голямо отражение.
	— Ела с мен тогава и ще разговаряме.
	Ланефенуу се движеше бавно — тежестта на решенията, които предстояха, я обременяваше. Спалнята й беше малка и тъмна, създадена да прилича повече на вътрешността на урукето, отколкото на стая в град. Светлината идваше от фосфоресциращи петна, в една от стените имаше кръгъл прозрачен отвор към изкусно осветен морски пейзаж. Ланефенуу вдигна воден плод и наполовина го пресуши, след това седна на спалния си нар. Имаше още два нара за посетители, до другата стена и до входа. Ланефенуу посочи на Вейнте да седне до входа.
	— Говори — заповяда тя.
	— Ще говоря за Дъщерите на смъртта. Знаеш ли за тях?
	Тежката въздишка на Ланефенуу беше породена не от отчаяние, а от тъжно познание.
	— Знам. От това, което ми разказа Ерефнаис, се убедих, че те са били другите й пътнички. И сега са свободни да разпространяват отровата на мислите си в топлия Йебеиск. Какви чувства изпитваш към тези създания?
	Този простичък въпрос отпуши извора от омраза, който Вейнте държеше запечатан в себе си, отключи истинско наводнение. Тя не можеше да го спре, нито да го контролира. Тялото и крайниците й се гърчеха във всички форми на отвращение и омраза, от устата й излизаха само нечленоразделни звуци, по скърцащите й зъби се появи пяна. Беше й нужно време, за да овладее тялото си, и едва когато замръзна неподвижно, си позволи да говори:
	— Трудно ми е да изразя омразата си към тези същества по какъвто и да било разумен начин. Срамувам се от показания неудържим гняв. Но те са причината аз да съм тук. Дойдох да ти кажа за техните извращения, да те предупредя за опасността от тях, ако не ти е известна вече, да те попитам дали те и тяхната отрова за умовете вече са достигнали до мореопасания Икхалменец.
	— Да — и след това не. — Въпреки спокойствието и неподвижността си Ланефенуу изобрази нещо повече от намек за унищожение и смърт. — Разбрах за тези същества преди много време. Реших, че тяхното разложение не бива да се разпространява тук. Икхалменец неслучайно е наричан мореопасан. Нашите млади се раждат тук и си остават тук, няма как да дойдат фарги от други градове. Нашите урукето са единствената ни връзка със света. Научавам веднага за всичко, което те докарват тук. Някои от тези Дъщери на смъртта са идвали и са били връщани обратно, без да стъпят на сушата. Това е лесно да се направи със същества без високо положение.
	— И все пак илане отиват там, където пожелаят — учуди се Вейнте.
	Свободата на придвижване беше като въздуха, който дишаш и водата, в която плуваш, и не й хрумваше никаква друга възможност.
	— Това е вярно. — Ланефенуу говореше с огромно затруднение, някаква силна емоция вцепени мускулите й. — Когато за пръв път те видях, Вейнте, усетих, че ти чувстваш нещата също като мен, че вървим по един и същ път. Всичко, което ми разказа, само задълбочи това чувство. Виждам общо бъдеще за нас, затова ще ти кажа нещо, което никой друг не знае. Да, илане са идвали в мореопасания Икхалменец и сред тях е имало такива, които са се изказвали одобрително за Дъщерите на смъртта. Всички, за които съм подозирала, че ще се опитват да убеждават другите, съм канила в тази стая, и те са разговаряли с мен, и съм ги слушала.
	Ланефенуу спря за известно време. Очите й бяха извърнати навътре, вглеждаха се назад във времето, виждаха отдавна отминали събития, за които знаеше само тя.
	— Тези, които бяха твърдо решени да разпространяват убежденията си, въпреки молбата ми да напуснат Икхалменец, само и единствено с тях съм се разправяла още тук. След като говорехме, им казвах да седнат, точно както и на теб. Само че на онзи нар, другия. Ако го разгледаш на светло, ще видиш лъскаво място по средата му. Живо същество, което съдържа една от жлезите на хезотсан. Разбираш ли какво казвам? Те никога повече не напускаха тази стая, Вейнте. Знаеш ли какво означава това? Всички са тук. — Тя посочи малка вратичка в стената. — Хранят корените на този град не с идеите си, а с телата си, защото така трябва да бъде.
	Когато важността на казаното от Ланефенуу проникна през онемелите сетива на Вейнте, тя коленичи в позата на най-нисша пред най-висша и заговори със съответното изражение:
	— Разреши ми да ти служа, Ланефенуу, до края на дните си. Защото ти имаш силата, която не е дадена на мен, силата да действаш както смяташ за добре, без значение какво мислят другите, силата да се противопоставиш на дълголетните обичаи в защита на своя град. Ще бъда твоя фарги, ще се подчинявам на заповедите ти и ще ти служа винаги.
	Ланефенуу се наведе и докосна леко с пръсти гребена на Вейнте в жест, който означаваше споделено щастие. Когато заговори отново, в казаното се чуваха обертонове на отхвърлен товар:
	— Служи ми, силна Вейнте, както аз ще ти служа. Вървим към една и съща цел, просто сме избрали различни пътища, за да стигнем до нея. Но виждам, че пътищата ни сега се обединяват. Отсега нататък ще пътуваме заедно. Нито устузоу, нито Дъщерите на смъртта ще могат да ни победят. Всички те ще бъдат пометени. Утрешното утре ще бъде като вчерашното вчера и тези отвратителни създания няма да оставят спомени за себе си между двете времена.


>	10

E>
	Увейгил ас нел, ас рат ат стакиз — маркиз фалар ей то марни.
	Колкото и горещо и дълго да е лятото, след него винаги идва зима.
@	Марбакска мъдрост
E$
	{img:glava10.png}
	Зимата отново дойде в Деифобен. Дъждовете тази година бяха силни, през клоните на дърветата духаше северен вятър и подмяташе сухи листа. Сутринта Керик се събуди в мрака от тропането на дъжда по полупрозрачния покрив отгоре и не успя да заспи отново. При първата утринна сивота взе хезотсана си и пъхна в мъничката му уста парченца месо, които бе запазил от вечерята си. Повечето време носеше оръжието със себе си. Бе заповядал всеки, който напуска очертанията на града, да бъде въоръжен. Не се допускаха никакви изключения, дори за самия него. Когато нахрани оръжието си, излезе и тръгна както почти всеки ден по пътищата между поляните към северната част на града, към последното укритие, където ненитеските късаха листа, шумно дъвчейки с пълна уста. Пълзящите лози, които илане бяха посадили, за да препречат пътя, все още се простираха от едната до другата страна, и той ги прекрачи внимателно. Храстите с отровните бодли обаче бяха разчистени, защото бяха предназначени да спират хора, не животни. Държеше оръжието си готово и внимаваше за някой от многото хищници, дебнещи из покрайнините на града. Но беше сам и пътят на север беше открит.
	И празен. Керик стоеше, без да обръща внимание на дъжда, който мокреше дългата му коса и брада, капеше от големия и малкия метални ножове, увиснали от пръстена около шията му, и течеше на струйки по кожите, с които беше облечен. Празен. Идваше тук повечето сутрини, това беше най-лошото време за него. По-късно, когато дневната работа го погълнеше, той забравяше за известно време. Не и сега обаче, не и когато се събудеше пръв. Може би Херилак щеше да се върне и да доведе тук Армун, или щеше да дойде някой ловец с вест от нея. Но знаеше още преди да дойде тук, че надеждата му е напразна. Трябваше да тръгне сам през пролетта на север, за да я доведе тук. Сега беше твърде късно, до другата пролет имаше много време. Какво правеше този град толкова важен за него, че той остана, когато всички други се върнаха? Още не знаеше. Но това беше сторено и нямаше как да се върне назад. Щеше да отиде за нея следващата пролет и този път нищо нямаше да го спре.
	Когато се обърна, пътят беше също толкова празен.
	Дъждът отслабваше и над главата му проглеждаха късчета синьо небе. В града го очакваха трудности и решения. Не искаше да се сблъска с тях, да говори с другите, още не. Океанът не беше далеч, дори тук се чуваше приглушеният тътен на прибоя. На брега нямаше да има никой. Щеше да тръгне по брега и оттам да се върне в града.
	Когато излезе изпод дърветата, изгря слънцето и хвърли отблясъци по чистия пясък и разпенения прибой. Алпеасак, красивите брегове, думите се появиха неканени в ума му, дясната ръка и брадичката му се раздвижиха едновременно, без той да ги усети, с подходящите модификатори. Забърза през пясъка с наведена глава, красотата на брега не означаваше нищо за него. Светът беше едно празно място.
	Доковете бяха обрасли с храсталаци, неизползвани повече от година, една от многото промени в града, откакто ги нямаше илане и тану заеха мястото им. Той се покатери по стълбичка от люляни от вятъра клони и стъпи на дока. Пазачът трябваше да е близо. Със Саноне бяха постигнали съгласие от преди изгрев до след залез-слънце на морските подходи към града да има постове. Врагът беше прогонен, но това не значеше, че няма никога да се върне. Ето го и пазачът, седнал с гръб, опрян на едно дърво. Керик не искаше да разговаря с него, тръгна към пътеката за града. Пазачът саску не мърдаше, седнал отпуснато, без да го забелязва.
	Внезапно Керик спря изплашен, легна на земята и се огледа с готов хезотсан. Нищо не мърдаше. Обаждаше се някаква птица, никакви други звуци. Пропълзя на лакти и колене напред под прикритието на храстите, докато не видя ловеца ясно. Отпуснат, със затворени очи, пръсти върху дръжката на копието. Заспал.
	Керик се изправи, усмихна се на неразумния си страх, тръгна напред и отвори уста да го повика.
	Тогава забеляза стреличката, забита в шията на пазача, и разбра, че най-лошите му страхове се бяха сбъднали.
	Илане се бяха върнали!
	Бързо залегна в храстите, заозърта се трескаво. Къде бяха, къде са отишли? Преди паниката да го овладее, той се насили да мисли, не да реагира веднага. Илане бяха тук, това беше сигурно. Това не беше случайност, нито беше възможно да е убийство от друг ловец. Всички сами си правеха стреличките и внимателно се грижеха за формата им, за да летят по-точно. Убилата пазача обаче беше израснала на храст. Събрана от фарги и изстреляна от илане. Дошли са откъм морето. Но колко са? Трябваше да предупреди останалите. Къде ли работеха най-близо саску? Забърза към центъра на града с цялата предпазливост, на която беше способен, свърна встрани от най-прекия път.
	Отпред се чуваха гласове — говорещи саску! Хукна към тях, готов да ги повика, когато видя двамата ловци сред портокаловите дървета. Внезапно се чу остър пукащ звук, единият се спъна и падна. Другият се обърна, олюля се и се свлече върху първия.
	Думите заседнаха в гърлото на Керик, хвърли се на земята, пропълзя зад ствола на дърво, така че да вижда двамата мъртви саску отпред.
	В малката горичка запукаха сухи листа и той, легнал неподвижно, без да диша, видя как тъмно тяло бавно излиза на слънце.
	Илане!
	Тя замря неподвижно, единствено очите й се въртяха, оглеждаше околността, но не го забелязваше. Ръцете й бяха полуотпуснати в жест на страх, хезотсанът сочеше към земята. Беше млада, просто фарги. Но може би с нея имаше и други. Позна — само след миг чу как раздразнен глас казва: „Напред!“, фарги се загърчи от страх и нерешителност, накрая тръгна. Зад нея от прикритието на листата се появиха други две, показвайки същия завладяващ страх. След това в сенките се очерта четвърта фигура, изправена и властна, позната. Пристъпи напред в светлината.
	Вейнте.
	Керик потрепери от вълната бесни чувства. Омраза и отвращение… и още нещо, не можеше да каже точно какво, не искаше и да знае. Вейнте се е върнала, довела е нападатели, той трябва да предупреди останалите.
	И да я убие — това беше всичко, за което можеше да мисли. Веднъж заби копие в нея, а тя беше оживяла. Сега едно ужилване от стреличката му, една невидима капка отрова на върха й — и мигновена смърт. Да!
	Вдига оръжието бавно, прицелва се с него, докосване на движещ се въздух по бузата му, премерване, тя се обръща към него, колко добре познава това лице…
	Натискане.
	Оръжието изпука силно в ръката му точно в мига, когато една от фаргите пристъпи напред. За да приеме удара на стрелата, да се препъне и да падне.
	— Ти! — каза Вейнте, зяпнала лицето му, омразата оцветяваше думата, оцветяваше плътта й със силата си.
	Без да го осъзнава, Керик стреля отново — но тя беше изчезнала. Двете останали фарги се обърнаха и хукнаха след нея. Оръжието му щракна отново и едната падна. Шумни стъпки затрещяха през дърветата.
	Те бягаха. Значи не беше нападение, може би само разузнавателна група.
	— Те са тук! — изкрещя той с цялата си сила, после нададе бойния вик на тану. След това изкрещя на илане с надеждата, че тя ще го разбере: — Смърт, смърт, смърт — Вейнте, Вейнте, Вейнте!
	Отдалеч се чуха викове и той повтори предупреждението. И хукна, внезапно забравил за опасността, след отдалечаващите се стъпки. Провираше се, бързаше, искаше да убива още. Излезе от горичката и видя как двете фигури на дока пред него се хвърлят във водата.
	Керик се изправи на издрасканото дърво на дока и започна да стреля по двете глави, отдалечаващи се от него по морската повърхност, отново и отново, докато изпразненият хезотсан не се загърчи леко в ръката му. Стреличките му пропуснаха целта и плуващите илане вече бяха далеч извън обсега му. Движеха се към нещо черно, далеч навън в пристанището.
	Гръбната перка на урукето, което ги чакаше.
	Едва тогава Керик забеляза колко силно трепери. Отпусна оръжието и загледа как двете глави стават все по-малки, докато изчезнаха сред вълните. Вейнте беше тук и той можеше да я убие. Чу бързащи стъпки зад себе си и двама ловци притичаха.
	— Видяхме ги, двете мургу, мъртви, бяха убили Керидамас и Симачо, какво става?
	Керик посочи, още треперещ.
	— Ето ги мургу, още са живи. Едно от техните животни-лодки ги чака там. Дошли бяха да огледат града. Сега знаят, че ние сме тук.
	— Ще се върнат ли?
	— Разбира се, че ще се върнат! — изкрещя Керик. Устните му оголваха зъбите. — И тя е с тях, водачката им, дето подклажда битката срещу нас, която иска да ни избие всичките. Докато тя е там, винаги ще се връщат.
	Ловците се отдръпнаха настрани от Керик и го загледаха неспокойно.
	— Трябва да съобщим на Саноне — промърмори Мескавино. — Трябва да изтичаме и да му предадем.
	Те тръгнаха, но Керик ги повика.
	— И един може да отнесе вестта. Мескавино, ти остани тук.
	Мъжът се поколеба, обаче се подчини, защото Керик управляваше града. Саноне беше техният мандукт, на когото всички разчитаха да ги води, но той им заповяда да се подчиняват на Керик за всичко. Ловецът стисна мотиката си и се огледа наоколо почти одобрително. Керик забеляза това и направи усилие да се овладее. Времето на слепия гняв отмина. Сега трябваше да мисли без емоции, като илане, да мисли за всички тях. Протегна се и докосна треперещата ръка на ловеца.
	— Те си отидоха и твоят страх също трябва да си отиде. Видях онази, която ги води. Тя и още една успяха да отплуват надалеч. Отидоха си, всичките си отидоха. Сега трябва да останеш тук и да наблюдаваш дали няма да се върнат.
	Беше ясна заповед, даваше цел. Мескавино вдигна мотиката си като оръжие.
	— Ще наблюдавам — каза той и се обърна към морето. Тогава обаче забеляза отпуснатото тяло на пазача и се разплака.
	— И той също — брат ми!
	Мотиката тупна на земята, ловецът се запрепъва към тялото и падна на колене до него.
	Още убиване, още смърт, помисли Керик, оглеждайки празното вече пристанище. Вейнте, създанието на смъртта. И все пак не можеше да го е направила сама. Не би получила помощ от градовете, ако не бяха студените зими, уплашили илане от Ентобан, където един град се простираше до границите на друг. Когато зимата дойдеше в северните градове, те можеха да останат и да умрат. Или да прекосят океана и да започнат война. Вейнте им е казала именно това. Той я беше чувал и знаеше: ще продължава да го прави, докато не бъде убита.
	Някой ден. Не сега — беше далеч от него. Сега трябваше да проникне в ума й, да разбере какво е намислила. Познаваше я толкова добре, колкото изобщо беше възможно, много по-добре, отколкото другите илане. Какво щеше да направи тя сега?
	Едно беше сигурно — не е сама. Отвъд хоризонта може би чакаше цяла флота урукето, пълна с въоръжени фарги, готови да нападнат. Мисълта беше плашеща. Вик на мъка прекъсна мислите му, видя, че саску са пристигнали. Саноне вървеше пръв, жените след него скубеха косите си при гледката на мъртвия ловец. Мандуктът премести поглед от трупа към Керик, след това навън към морето.
	— Те се върнаха, както ти каза. Сега трябва да се защитаваме. Какво да сторим?
	— Да поставим денонощна стража. Бреговете и всички подходи към града трябва да бъдат наблюдавани. Те ще се върнат отново.
	— По море?
	Керик се поколеба.
	— Не знам. Преди винаги нападаха откъм океана, когато можеха, това е техният начин. Но тогава имаха този град и малки лодки. Нападаха ни и по суша. Не, следващия път няма да е по вода. Сигурен съм. Трябва да държим стража не само тук, но и от всички страни.
	— Само това ли можем да направим? Просто да стоим, да гледаме и да чакаме като животни да ни избият?
	Керик долови горчилката в гласа му.
	— Ще направим и други неща, Саноне. Сега вече знаем за тях. Ще пуснеш най-добрите си следотърсачи на север и юг, за да открият тяхната база. Когато ги открием, ще ги избием. И за това ще ни е нужна помощ. Самадарът, който живее, за да убива мургу. Имаме нужда от ловците тану, тяхното познаване на горите и тяхната сила. Трябва да избереш двамата най-бързи ловци, които могат да вървят много дни, без да се уморят. Изпрати ги на север да намерят тану, да занесат съобщение на Херилак, че трябва да се присъедини към нас с всички ловци, които може да доведе. Ако му бъде казано, че тук има мургу за убиване, ще дойде.
	— Зима е, снеговете на север са дълбоки. Те никога няма да намерят самадите. Дори ако успеят, ловците няма как да тръгнат посред зима. Искаш твърде много, Керик, искаш саску да умират безсмислено.
	— Смъртта може би вече е тук. Имаме нужда от тяхната помощ. Трябва да я получим.
	Саноне поклати глава нещастно.
	— Ако трябва да умрем, значи ще умрем. Където ни води Кадаир, там ще го последваме. Той ни доведе тук по причини, известни нему. Тук и трябва да стоим, защото сме дошли по стъпките на мастодонта. Но не мога да искам от саску да умират в зимния сняг просто заради една идея. През пролетта нещата ще бъдат различни. Тогава ще решим какво да се направи. Всичко, което ни остава сега, е да се опитаме да отгатнем волята на Кадаир.
	Керик понечи да му отговори в гнева си, но се овладя. Не беше напълно сигурен каква може да е волята на Кадаир, освен че май им бе съобщавана винаги, когато старецът имаше нужда от подсилване на доводите си. И все пак в казаното от него имаше някаква истина. Саску не могат да минат оттам, където минават тану, те не бяха свикнали със студовете на зимата. И дори ако успееха, как да е сигурен, че Херилак ще се отзове на молбата му за помощ? Трябваше да изчакат до пролетта.
	Ако имаха толкова време.


>	11

	{img:glava11.png}
	На юг от града и реката започваха блата. Тук преплетените джунгли и блатни храсти стигаха почти до прибоя, правеха преминаването невъзможно, освен по брега. Току над линията на прибоя дългокраки морски птици кълвяха мъртъв хардалт, изхвърлен на сушата. Те внезапно се изплашиха и побързаха да отлетят с крясъци, когато двамата саску внимателно се промъкнаха по брега. На белите им превръзки за глава имаше охрено петно, за да покаже, че са тръгнали с много сериозна задача. И не изглеждаха особено щастливи от това. Оглеждаха се към стената на джунглата с очевиден страх, насочвайки своите пръчки на смъртта към невидими заплахи. Минаха край трупа на хардалта и Мескавино го изгледа с отвращение.
	— В долината беше по-добре. Да си бяхме стояли там.
	— Мургу дойдоха в долината да ни унищожат — забрави ли вече? — попита Нене. — Волята на Кадаир беше да дойдем на това място и да ги унищожим, ние го сторихме.
	— Те се връщат.
	— Ще убием и тези. Хленчиш като бебе.
	Мескавино беше твърде завладян от страха, за да обърне внимание на обидата. Животът тук, до океана, изобщо не му беше по вкуса, твърде различен от подреденото съществуване, на което той се радваше в защитената им долина. Сега се беше затъжил по здравите й каменни стени.
	— Какво е онова там, отпред? — обади се Нене.
	Мескавино спря и отстъпи назад.
	— Не виждам нищо.
	Гласът му беше изпълнен със страх.
	— Навътре в морето, плува във водата… а ето и още едно!
	Там наистина имаше някакви неща, но твърде далечни, за да бъдат различени. Мескавино се опита да отстъпи назад и да се върне.
	— Трябва да кажем на Керик какво сме видели, много е важно.
	Нене изплези силно език в извънредно подигравателен жест.
	— Какво си ти, Мескавино? Саску или баба? Хукваш да бягаш от страх пред плуващи из океана дървета? Какво ще кажеш на Керик и Саноне? Че сме видели нещо ли? Те ще ни попитат какво — и какво ще им кажеш тогава?
	— Не трябваше да си показваш така езика към мен.
	— Докато ти се държиш като саску, езикът ми си стои в устата. Ще продължим на юг, за да видим дали можем да разберем какво точно сме видели.
	— Отиваме на юг — предаде се Мескавино, убеден, че отива към сигурната си смърт.
	Двамата се държаха по-далече от прибоя, колкото се може по-плътно до дърветата, и пристъпваха внимателно и със страх. Но брегът беше празен. Когато стигнаха до разядена от прибоя височинка, се покатериха нагоре през храсталаците и палметите, все още внимателни, въпреки че знаеха, че вече не могат да бъдат видени откъм океана. На върха предпазливо дръпнаха клоните настрани и погледнаха през тях.
	— Мургу! — изстена Мескавино и се просна на земята с лице, заровено в дланите.
	Нене не се плашеше толкова лесно. Мургу бяха далеч надолу по брега и в морето. Там имаше кораби-животни, същите като откаралото оцелелите илане, след като изгориха града им. Бе го видял със собствените си очи, знаеше как изглежда. Но сега в океана плуваха много от тях, колкото пръстите на двете ръце. Имаше и някакви по-малки, които сновяха напред-назад между тях и брега, носеха мургу-убийци. Те слизаха на брега и правеха там нещо, той не можеше да различи какво точно, защото преграда от храсталаци ги прикриваше от погледа. В морето се виждаха още кораби-животни, които приближаваха откъм острова. Всичко беше много странно.
	— Трябва да се приближим още и да видим какво правят.
	Мескавино само изстена, лицето му още беше скрито в дланите. Нене погледна надолу към него и усети съжаление. Бащата на Мескавино и единственият му брат бяха убити от мургу. Гневът и отмъщението доведоха Мескавино тук и той се би добре. Но това време отмина. Всичките тези смърти му направиха нещо и той беше като пречупен. Нене се опита веднъж да го засрами, за да го накара да бъде саску, но нямаше голяма полза. Наведе се и леко докосна другия по рамото.
	— Връщай се, Мескавино. Разкажи им какво сме намерили. Аз ще отида да огледам отблизо, да видя ще разбера ли какво дело на Карогнис са се заели да вършат. Връщай се.
	Когато Мескавино вдигна лице, по него имаше още страх, но и облекчение.
	— Не мога да се овладея, Нене, не ми е по силите. Бих дошъл с теб, ако можех. Но краката ми не искат да вървят напред, само назад. Ще им предам.
	Нене го загледа как тича обратно по брега, краката му наистина се справяха много добре в тази посока, след това се обърна напред. Сега трябваше да разбере какво става на брега. Той се вмъкна в гората, използвайки цялото си умение на ловец и следотърсач, и тръгна тихо.
	Отне му доста време и слънцето вече се спускаше в небето, преди да се приближи достатъчно, за да вижда преградата добре. Тя се издигаше високо, прикриваше брега и земята оттатък, навлизаше навътре в морето. Беше направена от храсталаци с големи зелени листа, но в нея имаше примесени и други, по-тъмни растения. Вече вървеше към края на гората, когато забеляза първото тяло. След това друго, още едно. Застана втрещен като Мескавино, стоя така дълго време, преди да се насили да тръгне отново внимателно, стъпка след стъпка, по-надалеч от мястото.
	Въпреки че тичаше обратно по пясъка с широка, неотслабваща, гълтаща разстоянията крачка, той не успя да настигне Мескавино, който сигурно беше бягал много по-бързо, гонен от страховете си. За пръв път Нене разбираше как се е чувствал другият ловец.
	Керик беше научил от Мескавино за присъствието на илане и трябваше да положи сериозни усилия, за да овладее нетърпението си, докато Нене гълташе жадно вода от воден плод, накрая изстиска останалото над главата си и изпотеното си тяло. Най-сетне можеше да говори, очите му се разшириха при спомена за това, което видя, и тъмната му кожа като че ли стана по-светла.
	— Първо видях само сърна, която е искала да пасе от храстите. Мъртва, някаква лоза с тръни увита около крака й. След това видях и другите, някои от тях вече само кости, създания от всякакви видове, даже зверове мургу, които бяха умрели край растящата стена. Също и птици, морски птици и други, които бяха кацнали — и не бяха излетели повече. Каквото и да расте там, то е жива смърт, убива всичко, което се приближи.
	— Но защо? Какво може да означава това? — попита Саноне, и другите слушатели кимнаха в озадачено съгласие.
	— Какво означава ли? — Гласът на Керик беше мрачен. — Нищо добро за нас. Помислете за това. Мургу са тук с голяма сила, с много от техните кораби-животни. Те имат стан на онзи остров далеч от брега, където не можем да ги стигнем. Можем да построим лодки, но мисля, че ще умрем, ако се опитаме да стъпим там. Докато те са на техния остров, а ние сме тук, няма страшно. Но те са отгледали онова място на смъртта на брега.
	— То е далеч от нас — каза Мескавино със слаб, но обнадежден глас.
	— Сега да. — В гласа на Керик нямаше никаква надежда. — Ще ни доближи или друго ще порасне наблизо, не се съмнявайте. Те променят похватите си и започвам да се боя. Когато ни нападаха преди, пращаха въоръжени фарги и ние ги унищожавахме. Сега обаче се боя, че тази, която ги води, е намислила нещо много по-сложно и смъртоносно.
	Колко смъртоносно беше то — и колко уязвимо за разрушаване? С тази мисъл дойде и студена пот от страх. Когато заговори отново, всички можеха да чуят страха в гласа му.
	— Трябва да отида и да видя тази преграда на брега. Ще ми я покажеш ли, Нене? Ще ми помогнеш ли да занеса някои неща, от които ще имам нужда?
	— Ще дойда с теб. Веднага ли?
	— Не. Трябва да си починеш, а сега е късно. Ще тръгнем сутринта.
	Потеглиха при изгрев-слънце, вървяха предпазливо, но и бързо, следвайки стъпките, оставени предишния ден, където още личаха над линията на прибоя. Към средата на деня преградата вече се виждаше — зелена дъга, врязала се навътре от морето. Имаше обаче една разлика.
	— Изчезнали са — каза Нене. — Преди не беше така. Корабите-животни бяха тук, други се движеха между тях и сушата, а от острова идваха още големи. Сега ги няма.
	Керик заподозря някакъв капан. Морето беше празно, следобедната мараня оцветяваше в сиво далечния остров. Отвъд него имаше други, по-малки острови, Керик си спомняше как ги видя, докато пътуваше с урукетото. Алакас-аксехент, веригата златни разсипани камъни. Отлично място да слезеш на брега откъм морето и да се предпазиш от когото и да било от голямата земя. Но дъгата на смъртта, посадена на брега — какво ли означаваше тя?
	— Ще се покатеря по онова, високото дърво — обади се Нене. — От най-горните клони ще мога да погледна оттатък бариерата, и да видя какво има зад нея.
	Той се беше катерил по стените на долината много пъти, тук беше по-лесно. Малки клечки и листа се посипаха отгоре, докато той се провираше през широките клони. Остана горе само за миг и се спусна още по-бързо.
	— Нищо — съобщи озадачен. — Вътре има само пясък. Празен, съществата, които бяха там вчера, сега ги няма. Ако не са се заровили в пясъка, значи са си тръгнали.
	— Ще отидем на онова място, откъдето си гледал преди, дето е близо до смъртоносната област — каза Керик и приготви лъка си, а Нене преметна кожената торба на рамо.
	Трупът на сърната беше там, с бръмчащи мухи по него. Оттатък стоеше зелената стена, изпъстрена с мъртви животни. Керик опъна лъка си пробно и избра стрела, докато Нене развързваше торбата.
	Керик внимателно завърза парченце плат около стрелата, след това накапа масло върху него от кожената торбичка. Нене се приведе отгоре, за да пази завет, докато секнеше огън с камъните. Добави внимателно сухи клечки, докато в ямичката в пясъка не запукаха малки пламъчета. Керик се изправи, полуизпъна лъка си с току-що приготвената стрела, наведе се и докосна до огъня намазнения парцал. Той се подпали, пламъкът му не се виждаше на слънчевата светлина, но черният пушек си личеше отлично. След това Керик се изправи, изтегли стрелата далеч назад, вдигна я нагоре и я пусна.
	Тя се издигна в голяма дъга и се заби в зелената преграда. Виждаха я там, забучена в едно листо, да дими леко. Когато димът изчезна, Керик изпрати нова горяща стрела след първата, след това още една и още една. Всеки път напразно.
	— Научили са се. — Гласът му беше мрачен като смъртта. — Вече знаят за огъня. Втори път няма да ги подпалим.
	Нене потупа челото си недоумяващо.
	— Не мога да разбера нищо.
	— Аз разбирам. Те имат стан, който не можем да нападнем или изгорим.
	— Можем да използваме стрели и копия, няма да бъдат в безопасност зад тази преграда.
	— Зад тази, с този размер — съгласен съм, че няма да са в безопасност. Но ако отгледат по-голяма, ще могат да отстъпят зад нея през нощта, извън обсега ни.
	— Тези мургу правят странни неща.
	Нене се изплю с отвращение към зелената стена.
	— Така е, защото не мислят като нас. Но аз ги познавам и сигурно ще разбера какво ни готвят. Трябва да умувам много над това. Не е направено без някакъв смисъл — и аз трябва да го разбера. Нека се приближим.
	— Това е сигурна смърт.
	— За животни — да. Просто внимавай.
	Керик усети, че краката му треперят, докато стъпваше предпазливо по втвърдения пясък. Когато се приближиха до сърната, Нене го улови внезапно за ръката и го спря.
	— Погледни как се издига от пясъка лозата с тръните, която е хванала сърната за крака. Точно където е застанала, до тревата, която е пасяла. Защо сърната не е видяла и не й е убягнала?
	— Мисля, че знам.
	Керик се наведе и измъкна от пясъка полузаровена черупка от мида, подхвърли я старателно, така че да падне край трупа.
	На всички страни пръсна пясък и зелено, покрито с тръни стъбло изскочи изпод пясъка и шибна по мидата.
	— Лежи точно под повърхността — каза Керик. — Изскача, когато усети натиск отгоре.
	— Те може да растат навсякъде наоколо — обади се Нене, пристъпвайки внимателно назад по следите, които току-що оставиха. — Това е място на смъртта и нищо не може да оцелее тук.
	— Не е точно така. Погледни ето там, вдясно, в основата на стената.
	Застинаха неподвижни, почти недишащи, а листата в основата на стената зашумяха и се разделиха. Появи се оранжево-пурпурна глава, изпъстрена с точки, чиито ярки очи се огледаха, и се дръпна обратно. След миг се показа някакъв гущер. Стрелна се и спря. Само очите му се движеха. Грозно създание с плоска дебела опашка и издути мехури по гърба, блестящо на слънцето, като че е мокро. Отново тръгна, оставяйки следа от слуз след себе си, и спря до туфа трева. Започна да я дъвче бавно със странични движения на челюстта си. Керик бръкна в колчана си, когато то погледна на другата страна, постави стрела на лъка, изтегли я назад.
	Пусна я.
	— Добре — кимна Нене, загледан в прободеното създание.
	То зарита и притихна. Заобиколиха в широк кръг и доближиха откъм океана, по края на прибоя, наведоха се и го разгледаха.
	— Грозно е — каза Нене. — Гледай, от него капе слуз като от плужек.
	— Сигурно е защита срещу отровите в стената. Това същество е пригодено да живее там, където всичко друго умира. Трябва да има някаква причина. Илане не правят нищо без причина.
	— Само че е болно — виж мехурите по гърба му. Един се е пукнал.
	— Това не са мехури, нито язви. Виж колко равномерно са подредени.
	Керик се протегна и побутна с върха на лъка си отвора в кожата, изсипаха си кафяви люспици. Нене се наведе и ги огледа отблизо.
	— Сухи са. Не разбирам. Приличат на семена.
	Керик се изправи бавно, обърна се към смъртоносната зелена преграда и изтръпна въпреки топлите слънчеви лъчи.
	— Аз разбирам. Разбирам го отлично. Предстои ни поражение, Нене. Сигурно поражение. Не виждам нито как да спечелим тази битка, нито как да оцелеем.


>	12

	{img:glava12.png}
	Един от по-младите мандукти раздуха огъня и добави нови съчки. Пламъците затрептяха и осветиха малката група около Саноне, седнал от другата страна на огъня. Керик поиска да говори с всички ловци, но саску не постъпваха така. Мандуктите вземаха решенията и останалите им се подчиняваха. В момента те тихо разговаряха, докато Керик се беше загледал неподвижно в огъня, опитвайки се да прозре какво бъдеще ги очаква, но виждаше единствено отчаяние в тази топла светлина.
	— Не можем да се съгласим. — Саноне се обърна към него. — Ти просто предполагаш, нямаш доказателства, трябва да изчакаме и да видим.
	— Да чакаме, докато започнем да умираме? Не виждаш ли ясно какво е направено? Погледни към брега на юг, където стои празния на пръв поглед стан. Нищо, че там сега няма мургу — той е предназначен да бъде празен. Тези растения са отровни и смъртоносни, но трябва да бъдат отгледани някъде, за да се съберат семена от тях. Защо не на брега? Това е средата, в която са предназначени да растат. Били са посадени там, за да порастат и цъфнат, а когато узреят, семената им ще бъдат посети. Това обяснява и защо бяха там малкото мургу, което убихме.
	— Това са просто предположения…
	— Може би. Но те миришат силно на истина. Помисли за това създание, предназначено да живее сред лозите и растенията, където всичко друго умира. Защо ще хвърлят усилия да създадат такова животно, ако растенията са само за защита? Не, то има далеч по-ужасно значение. Предвидени са да се разпространяват. Тук. Малките мургу ще тичат и ще се крият, където и да минат, ще оставят тези семена след себе си. Ще дойдат и тук, в Деифобен, нашият град ще бъде изпълнен със смърт, а ние ще умрем или ще го напуснем.
	— Ако малките мургу се опитат да дойдат тук, ние ще ги убием — обади се един от мандуктите и другите замърмориха одобрително.
	Керик се насили да овладее гнева си.
	— Наистина ли? Такъв невероятен стрелец ли си с лъка и пръчката на смъртта, че да ловуваш денем и нощем, из цялото това огромно пространство, под всяко дърво и храст, да убиваш всяко мургу, щом то се появи? Ако мислиш така, значи си глупак. Всичките сте глуповати. И аз се чувствам като вас — не ми се иска да вярвам в това нещо. Но няма как. Ще трябва да се махнем оттук, колкото се може по-скоро.
	— Не, няма да стане. — Саноне се изправи. — Тук ни доведе Кадаир и той няма да ни изостави.
	— Може да ви е довел Карогнис — натърти Керик. Чу ужасени хълцания наоколо и се надяваше, че потресът ще им помогне да го разберат. — Не можем да убием всички тези създания, когато те започнат да идват тук, не можем да спрем семената да растат. Трябва да си тръгнем оттук, преди хората да са започнали да умират.
	— Не може да бъде. Няма да направят такова нещо, защото то ще им остави този град неизползваем. Каквото убива нас, ще убие и мургу също толкова бързо.
	Керик пренебрегна виковете на съгласие и изкрещя по-силно от тях:
	— Разсъждавате като деца! Мислите ли, че мургу ще създадат и посадят тези растения, ако не знаят и как да ги унищожат? Когато този град стане отново техен, всички тези смъртоносни храсти ще бъдат разчистени.
	— Ако те могат да го направят, значи и ние можем.
	— Не, не можем. Нямаме познанията, които те имат.
	Саноне вдигна ръка и останалите замълчаха.
	— Започваме да се гневим, мъдростта си отива. Казваме неща, за които по-късно ще съжаляваме. Може би всичко, което Керик казва, ще се случи. Но дори ако стане така, имаме ли избор? Ако те могат да убият този град, не могат ли да ни последват и да убият и нашата долина, или което и друго място да изберем за стана си? Може би Кадаир ни е довел тук, за да умрем, може би това е част от неговия план. Няма как да го знаем. Изглежда, че нямаме голям избор. Ще бъде по-лесно да останем тук.
	За пръв път Керик замълча, защото нямаше какво да отговори на Саноне. Беше ли това единственият им избор? Да стоят тук и да умрат или да бягат през цялата огромна земя. И да открият смъртта, чакаща ги да пристигнат. Без да говори повече, той се уви в коженото си наметало, изправи се и тръгна към мястото, където спеше. Денят беше дълъг и тежък, чувстваше умора, но въпреки това не можеше да заспи. Легнал в мрака, търсеше някакъв изход, път, за който не се бяха досетили. Щяха да повикат Херилак през пролетта и той щеше да дойде с тану. Щяха да нападнат острова, където бяха илане, и да ги прогонят. Да заловят учена и да я накарат да им разкрие как смъртоносните растения да бъдат убити. Да убиват гущерите, когато те се появят, да изравят растенията, когато те започнат да растат. Много можеше да бъде направено — и трябваше да бъде направено.
	Сутринта беше ясна, слънцето — топло, нощните страхове отстъпиха пред дневната светлина. Керик белеше портокал, когато забеляза Саноне да излиза от листатия отвор на един от свързаните помежду си проходи. По лицето му бяха врязани бръчки на болка, той влачеше краката си, докато пристъпваше. Керик се изправи и забравеният плод тупна на земята.
	— Първата — каза Саноне. — Започна точно както ти каза. Дете, малко момиче, играло си на брега на реката, когато някакъв трън се надигнал от пясъка, забил се в крака й и тя умряла. Изкопахме растението от земята с копия, беше голямо колкото дланта ми, и го изгорихме в огъня. Но как е успяло да стигне дотук — в центъра на града?
	— По много начини. Може да са пуснали семената по-нагоре в реката. Или са ги дали с храна на птиците, за да паднат с изпражненията им. Много са мъдри тези илане, дето отглеждат нови неща. Когато правят нещо, го правят добре. Трябва да предупредим всички и да вземем предпазни мерки. Или може би да си тръгнем?
	Саноне изглеждаше в този момент по-възрастен от годините си, бръчките се впиваха по-дълбоко в лицето му.
	— Не знам. Тази нощ отново ще разговаряме. А аз трябва да направя някои неща, за да разбера волята на Кадаир за всичко това. Много трудно е да се разбере кое точно е правилно.
	Керик дойде със Саноне, за да види каквото беше останало от растението, и го разбута с пръчка.
	— Много е мъничко — но тръните са също толкова големи, колкото при напълно порасналите. Имаше ли и още такива?
	— Претърсихме наоколо. Само това.
	— Всички трябва да носят кожа, увита около краката им. Да не докосват странни растения. По-големите деца да се грижат за по-малките. Децата да стоят на определени места, които всяка сутрин да бъдат претърсвани много внимателно.
	Керик усети глад и отиде при огъня, където жената на Нене — Матили, винаги готвеше и за него. Тя печеше чудесно месо на въглени, покриваше го с глина, която се втвърдяваше, така че месото ставаше добре опечено и сочно. Поднасяше с него в малки чинийки и пюре от плодове, смесени със сол и люти чушки, в които да се топи месото. Ставаше чудесно на вкус, а той сега беше гладен.
	Но когато доближи огъня, Матили го изгледа студено отдолу и направи жест, който той виждаше за пръв път: с длан, поставена отвесно пред носа й, между очите. Когато я заговори, тя не отвърна, а побягна и се скри в стаята, където спяха двамата с Нене. Беше озадачаващо и Керик се канеше да си тръгне, когато се появи нейният мъж.
	— Дано да не си гладен, Керик, защото нямаме месо.
	Той пък извръщаше лице, докато говореше, което беше необичайно за него.
	— Какво е станало с Матили? И защо тя си държи ръката така?
	Повтори жеста. Но подобно на илане, той също виждаше жестовете като част от цяло, включващо тялото и всички крайници. Без да се усети, отпусна рамо, постави ръка на гърдите си в защитен, женски начин, дори за миг застана досущ като Матили. Нене видя тези извивки и не ги разбра, както не проумяваше много други неща около Керик. И той също не ги харесваше, но не даваше израз на чувствата си. Беше дошъл моментът да каже на Керик.
	— Ела тук, ще се опитам да обясня.
	Навлязоха навътре сред дърветата, за да не бъдат чути.
	— Думите, които ти каза последната нощ. Говореше с мандуктите, викаше и много хора са те чули. Матили е разбрала какво си казал. Глупавите жени правят така с ръцете си, за да прогонят Карогнис.
	Керик се озадачи.
	— Моите думи от последната нощ — и Карогнис? Не ми е ясно.
	— Карогнис е злият дух, зъл като мургу, очите му не трябва да спират върху теб или ще ти се случи зло.
	— Че какво общо имам аз с Карогнис?
	— Някои казват, че ти говориш с езика на Карогнис. Ти изрече думи за Кадаир, които са били чути. Не е било хубаво да го правиш.
	Керик погледна мрачното лице на Нене. Макар мъжът да би отрекъл, изпитваше същото като Матили. Саску слушаха своите мандукти и ги разбираха, когато те говореха за живия свят, как Кадаир го е създал и как всичко в света е разбрало това. По това приличаха на тану, които виждаха живот във всичко около тях — животните и птиците, дори реките и дърветата. Знаейки откъде е дошъл целият този живот, те никога не си позволяваха да говорят за Ерманпадар, освен с най-дълбока почит. Керик винаги забравяше, не беше израсъл с тези силни вярвания както бяха тану и саску. Опита да се извини.
	— Говорех от страх и гняв. Кажи на Матили, че не съм бил на себе си и съм казал нещо, което не мисля.
	— Трябва да се върна.
	Нене се обърна и си тръгна, без да отговори. Сега беше очевидно, че вярваше в същото като жените. Керик не показа мигновено пламналия в него гняв и не извика след него думи, които само биха усилили чувствата му. Но мразеше глупостта им.
	Те са просто устузоу.
	Да, такива бяха, но не биваше да мисли като илане… и нямаше да го прави. Беше устузоу точно като тях, а не илане.
	И все пак, дори докато си мислеше за това, крачеше към ханалето, чудеше се как ли я карат двамата мъжкари там. Макар и самият той тану, точно сега предпочиташе да е сред илане.
	— Много скучно — каза Надаске и добави движението за безкраен-сън. — Тук през цялото време и никой не идваше да ни види. Някога ни извеждаше из града на слънце и беше удоволствие. Но ти вече не го правиш, трябва да си говорим само един с друг, има малко за казване след всичките тези дни. Някога май можехме да поговорим, но ти, разбира се, си имаш други преважни работи и рядко идваш тук.
	— Още сте живи — напомни Керик със следа от гняв и горчилка. — Това би трябвало да ви радва донякъде.
	Надаске се извърна настрани и изобрази женска и питане. Керик се усмихна на този намек, че е постъпил грубо и обидно. Точно като женска. Но само преди малко именно жена го беше прогонила гладен от огъня си. И още не беше ял. Огледа се. Апетитът на мъжките беше капризен, част от консервираното месо от предния ден беше останало. Керик си откъсна парче и го задъвка. Имехей заквича:
	— Ние ще умрем тук заключени и ще гладуваме освен това!
	— Не бъди глупак.
	Изобрази равенство на мъжкарите и глупост — объркваща комбинация, защото вторият жест се използваше само от женските. А тези двамата му определяха доминиращата женска роля, когато той беше при тях. Гневът му отново избухна: никъде ли не го приемаха?
	— Вейнте се е върнала — каза той. — Тя и много други са наблизо.
	Тогава му обърнаха внимание, извиняваха се за лошото си настроение, уверяваха го в неговата сила и благородство и го молеха за информация. Остана още, щастлив от присъствието им — разбираше, че има много общо с тях. Можеше да говори за това, което го интересуваше, чрез задълбоченото и сложно общуване на илане. Не му пукаше за Кадаир, нито за Карогнис, нито пък дори за Ерманпадар. За малко поне всевъзможните му грижи бяха забравени. Едва по обяд той излезе, но се погрижи да се върне преди мрак и да донесе месо. Ядоха заедно, споделяйки удоволствието.
	Но зад това лежеше тъмната сянка на бъдещето. Вейнте беше наблизо и между пръстите й беше смъртта. Отровните храсти щяха да растат добре на слънцето, малките гущерчета щяха да тичат и да разнасят смъртоносните им семена. Бъдещето беше неизбежно — и мрачно.


>	13

	{img:glava13.png}
	Когато времето се затопли през пролетта и зимните бури престанаха, активността в морето на юг от града се засили. На юг бяха намерени още отровни растения, въпреки че в града ги нямаше по някаква странна причина. Създаваше се впечатлението, че илане са се подготвили напълно, изпитали са колко ще е действена атаката и сега чакат някакъв таен сигнал, за да започнат. Но дните минаваха и нищо не се случваше. Дори Керик започна да се съмнява в предишните си страхове. Беше ги прикрил и спотаил. Знаеше, че решителната битка рано или късно ще започне. Вейнте беше някъде там. Тя никога нямаше да спре, докато не ги унищожеше до последния. И въпреки оплакванията Керик следеше всички подходи към града да бъдат наблюдавани и пазени денем и нощем, а въоръжени групи предприемаха дълги походи на север и на юг покрай брега, за да следят за някакви действия на илане. Керик водеше лично патрулите на юг, беше убеден, че атаката ще дойде оттам, но освен непрекъснато растящата стена на смъртта на брега нямаше никакъв друг признак. Един горещ следобед се върна и завари Нене да го чака на пътеката.
	— Тук има някакъв ловец от север, тану. Дойде и каза само, че ще говори с теб. Саноне се срещна с него, но онзи не искаше да говори с мандукта, само повтори, че думите му са само за теб.
	— Знаеш ли името му?
	— Това е самадарът — Херилак.
	Когато Керик чу името, обля го ледената вълна на прозрението. Армун… нещо беше станало с Армун. Нямаше никаква причина за този страх, но си оставаше в душата му и го изпълваше така, че ръцете му трепереха.
	— Сам ли е? — попита, без да помръдне.
	— С него не дойде никой, но забелязахме, че има и други ловци, които чакат извън града, сред дърветата.
	Сам, с други в гората, каква ли можеше да е причината? И какво ли е станало с Армун? Нене чакаше полуизвърнат настрани, докато тялото на Керик се раздвижваше ведно с мислите му, тяхно, физическо ехо, както при илане. С усилие Керик преодоля парализата на колебанието и страха.
	— Заведи ме веднага при него.
	Претичаха през града, гълтайки жадно горещия въздух, към откритото място пред амбеседа, където стоеше Херилак. Беше се опрял на копието си, но се изправи, когато Керик го доближи, и заговори пръв:
	— Дойдох с молба. Нашите пръчки на смъртта…
	— Ще говорим за тях, след като ми разкажеш за Армун.
	— Тя не е с мен — каза самадарът, намръщен и мрачен.
	— Виждам, Херилак. Добре ли е тя? А детето?
	— Не знам.
	Всички страхове на Керик се сбъднаха. С нея се е случило нещо. Той разтърси ядосано хезотсана си.
	— Говори ясно, самадаре! Взе я под закрилата си в своя самад, сам ми каза това. Защо сега не знаеш?
	— Защото тя избяга. Направи го сама, въпреки че й наредих да не го прави и никой да не й помага. За това, което стори, си е виновна само тя. А и ловецът Ортнар отказал да ми се подчини, помогнал й да се измъкне. Беше миналата година по това време. Оттогава той не е в моя самад. Изпратих ловци след нея, но не могли да я намерят. Сега ще говорим за другите неща…
	— Ще говорим за Армун. Тя те е помолила за помощ, а ти си й отказал. И е избягала. Накъде?
	— Тръгнала е на юг при теб. Трябва да е тук.
	— Не е идвала.
	Думите на Херилак бяха студени като зимата:
	— Тогава е мъртва някъде по пътеката. Ще говорим за други неща.
	В червената мъгла на гнева и омразата Керик вдигна хезотсана си с треперещи ръце и го насочи към Херилак, който стоеше неподвижно, без да се бои, със забито в земята копие. Самадарът поклати глава и проговори:
	— Моята смърт няма да й върне живота. И тану не убиват тану. Има други жени.
	Други жени… Тези думи обезоръжиха Керик, отпусна хезотсана. За него нямаше други жени, освен Армун. А тя е мъртва. Херилак не е виновен. Грешката е негова, само негова. Ако се беше върнал при самадите, тя щеше да е жива. Нещата бяха свършени. Нямаше какво повече да каже.
	— Искаше да говориш за пръчките на смъртта — промълви Керик безчувствено. — Какво има?
	— Те са мъртви, всичките. Заради зимния студ. Въпреки че се опитвахме да ги държим на топло, много умряха през първата зима, останалите — преди тази пролет. Сега трябва да ловуваме в земите на мургу, защото на север няма дивеч. Отново имаме нужда от пръчки на смъртта. Самадите имат нужда от тях, за да оцелеят. Ти имаш тук още. Ще ни дадеш ли от тях?
	— Имам тук много, растат и млади. Къде са самадите?
	— На север, на брега с мастодонтите, чакат. Половината ловци ги пазят, другата половина са тук, в гората. Аз дойдох сам. Очаквах да ме убиеш и не исках те да гледат.
	— Правилно. Но аз няма да ти дам пръчки на смъртта, за да ловуваш в равнините.
	— Какво? — Херилак разтърси копието си гневно. — Ти ми отказваш, отказваш на самадите? Можеше да вземеш живота ми, ако го беше поискал. Дадох ти го заради самадите, а сега ни отказваш?
	Без да съзнава, той надигна копието и Керик го посочи със студена усмивка.
	— Тану не убиват тану, но въпреки това ти вдигаш оръжие срещу мен. — Изчака Херилак да се пребори с гнева си, преди да продължи: — Казах, че няма да ви дам пръчки на смъртта за лов в равнините. В този град има опасност и са нужни ловци, за да го защитават. Саску са тук. Както те веднъж помогнаха на тану, така те моля да помогнеш на тях. Остани и им помогни тук. Има достатъчно пръчки на смъртта за всички.
	— Това не мога да го реша аз. Има други самадари, а и други ловци в самадите.
	— Доведи ги тук. Трябва да се вземе решение.
	Херилак се озъби мрачно от гняв, но нямаше друг избор. Накрая се завъртя на пета и си тръгна, подмина Саноне, без дори да го погледне.
	— Нещо лошо ли става? — попита мандуктът.
	Лошо ли? Армун е мъртва. Керик още не можеше да приеме тази промяна. Трябваше да положи усилие, за да отговори:
	— Самадарите на тану идват. Казах им, че ако искат пръчки на смъртта, трябва да останат в града. И да доведат самадите си тук. Ще се държим заедно и ще се браним едни други — няма друг начин.
	И за тях също нямаше. Самадарите разговаряха дълго и гневно, гълтаха дим от лулата и си я предаваха. Щяха да останат, нямаха друг избор. Керик не участваше в споровете и не забелязваше гневните им погледи, когато Херилак им разказа за ултиматума му. За него нямаше никакво значение какво чувстват. Тану и саску щяха да останат тук, щяха да се махнат, само ако бъдеха прогонени със сила. През мъглата на тревожните и гневни мисли накрая забеляза, че пред него стои ловец. Мина време, преди да разбере, че е Ортнар. Махна му да се приближи.
	— Ела, седни на сянка до мен и ми разкажи за Армун.
	— Говори ли вече с Херилак за това?
	— Той ми каза, че й е наредил да не напуска стана и никой не бивало да й помага. И все пак ти си й помогнал. Какво се случи?
	Ортнар беше нещастен. Говореше с тих шепот, навел глава, дългата му коса висеше, закривайки лицето.
	— Това ме теглеше в две различни посоки, Керик, и още ме тегли. Херилак беше моят самадар, само ние двамата оцеляхме от самада, убит от мургу. Това е връзка, която не може да се разкъса лесно. Когато Херилак нареди никой да не помага на Армун, аз се подчиних, защото решението беше добро. Пътят е дълъг и опасен. Но когато тя ме помоли да й помогна, усетих, че и тя също е права. Това ме разкъса на две и в глупостта си аз й оказах само половината от помощта, от която тя имаше нужда. Трябваше да й дам цялата помощ, да тръгна с нея, сега вече го знам. Показах й пътя и й дадох моята пръчка на смъртта. Половин помощ.
	— Другите не са й дали никаква, Ортнар. Ти си бил единственият й приятел.
	— Казах на Херилак какво направих. Той ме удари и аз съм лежал като мъртъв два дни, така ми казаха. Удари ме ето тук в гнева си. — Пръстите на Ортнар се плъзнаха към темето му и разровиха косата, за да покажат белега. — Вече не съм в неговия самад и оттогава той не говори с мен.
	Той вдигна глава и продължи, преди Керик да отвори уста:
	— Трябваше първо да ти кажа това, за да знаеш какво се случи. Оттогава аз се оглеждах за следи от нея, търсех, докато се движехме на изток. Не успях да намеря нищо — нито кости, нито скелета, на който и да е от тях. Тръгнаха трима — Армун, твоят син и още едно момче, което тя взе със себе си. Трябваше да е останала някаква следа. Разпитвах всички ловци, които срещахме, но никой не ги е виждал. Но имаше един ловец, който разменяше каменни ножове срещу кожи с парамутаните от севера. Той разбира малко техния език. Казали са му, че при тях там има една жена с коси като нашите, жена с деца.
	Керик го сграбчи за ръцете, дръпна го да стане и го разтърси силно.
	— Какво казваш… разбираш ли какво казваш?
	Ортнар се усмихна и кимна.
	— Разбирам. Дойдох на юг, за да знаеш. Сега отивам на север, докато е още лято, за да намеря парамутаните, да намеря Армун, ако мога. Ще я доведа при теб…
	— Не, няма нужда да го правиш.
	Само за миг всичко в Керик се обърна. Изправи се, сякаш невидима тежест падна от плещите му. Бъдещето внезапно стана ясно — път, протегнал се пред него, ясно очертан като отпечатъците от стъпките на Кадаир в камъка, за които винаги говореше Саноне. Погледна покрай Ортнар към пътеката на север.
	— Няма нужда да ходиш ти. Аз ще го направя. Самадите ще останат тук и градът ще бъде защитен. Херилак знае как да убива мургу — той няма нужда от обясненията ми как става това. Аз ще отида на север и ще я намеря.
	— Не и сам, Керик. Сега нямам друг самад, освен твоя. Води и аз ще те следвам. Ще направим това заедно, защото две копия са по-здрави от едно.
	— Прав си — няма да те спра — усмихна се Керик. — И ти си много по-добрият ловец от нас двамата. Ако разчитаме на умението на лъка ми, ще има много да пропътуваме гладни.
	— Ще вървим бързо и ще имаме малко време за ловуване. Ако има от онова, сивото месо на мургу, ще вземем от него, за да ядем.
	— Да, все още има достатъчно запаси. Саску предпочитат прясното месо.
	Керик беше намерил голям склад с мехури консервирано месо, от тях носеше в ханалето за мъжкарите. А какво ли щеше да стане с тях? Ако ги изоставеше — сигурна смърт, беше ясно. Те заслужаваха нещо по-добро. Трябва да помисли също и за това. Имаше много неща за обмисляне.
	— Ще тръгнем сутринта. Ще се срещнем тук, когато просветлее. Дотогава самадарите ще са стигнали до съгласие, защото нямат какво да умуват.
	Керик отиде до ханалето, затвори тежката врата зад себе си и извика името си. Надаске се забърза по коридора към него с нокти, тракащи по дървото, и движения на приветствие и щастие.
	— Минаха дни без брой, самотата и гладът отекват вътре в нас.
	— Няма да питам кое е по-напред, гладът или приятелството. Къде е обаче Имехей? Трябва да поговорим за важни неща, преди да напусна този град.
	— Да напуснеш? — проплака жално Надаске и изобрази смърт-от-отчаяние.
	Имехей чу звуците и пристигна тичешком.
	— Няма да ви оставя да умрете — каза Керик. — Така че престанете с тези непохватни преструвки на безмозъчни фарги и слушайте внимателно. Отиваме сега да се разходим около града. Саску няма да ни обърнат внимание, виждали са ни да вървим и преди, предупредени са да не ни навредят. Те се подчиняват на техния мандукт много по-добре, отколкото вие на мен. Ще отидем до края на града и нататък. След това ще продължите да вървите на юг сами, докато видите острова, за който ви разказвах, и мястото на смъртта. Ще намерите там илане и урукето, ще бъдете в безопасност от устузоу завинаги.
	Надаске и Имехей се спогледаха и изобразиха общо съгласие и твърдост на решението. След това Надаске започна, показвайки, че говори и за двамата:
	— През многото часове, докато бяхме сами, ние разговаряхме. Виждали сме града и устузоу в него, и сме ходили из него. Ще ти кажа за какво говорехме. Колко странно е да бъдем далеч от женските и да вървим заедно с Керик-устузоу-мъжкар-женска. Много странно. Ние се чудехме на това, което виждахме, с очи разширени като на фарги, току-що излезли от морето, защото виждахме как устузоу живеят в този град като илане. И най-странното от всичко, което видяхме, бяха мъжките устузоу с хезотсани и женските с малките. Ние говорихме за това…
	— И ти говориш прекалено много — прекъсна го Имехей. — Не само говорихме, но и решихме. Решихме, че не искаме да ходим никога на родилните плажове. Решихме, че не искаме никога повече да виждаме женска-илане-стискаща-болезнено-смъртоносно. Ние няма да тръгнем на юг.
	Те изразиха заедно твърдост на решението и Керик се учуди.
	— Имате смелост, която никога досега не съм виждал… за мъжкари.
	— Как може да се види, когато нашият живот е в ханалето? — възрази Надаске. — Ние сме също толкова илане, колкото и женските.
	— Но какво ще направите?
	— Ще стоим с теб. Няма да тръгнем на юг.
	— Но аз си тръгвам оттук сутринта. Отивам на север.
	— Тогава и ние ще вървим на север. Така ще бъде по-добре, отколкото в ханалето, по-добре, отколкото на плажовете.
	— На север има студена, сигурна смърт.
	— На плажовете има топла, сигурна смърт. И по този начин поне ще видим нещо повече от ханалето, преди да умрем.


>	14

	{img:glava14.png}
	Тази нощ Керик спа малко, имаше твърде много неща за обмисляне. Самадите щяха да дойдат на юг, това беше решено, ловците с новите си хезотсани щяха да тръгнат сутринта, за да ги доведат. С ловците тук градът беше в безопасност — или поне колкото изобщо можеше да бъде. Сега Керик трябваше да му обърне гръб и да помисли за собствения си самад. Остави Армун при самадите, а тя се е опитала да дойде при него. Не искаше дори да мисли за възможността тя да е мъртва. Трябваше да е жива някъде на север. Щеше да я намери, с помощта на Ортнар щеше да открие парамутаните. Щяха да я намерят, детето също… Оставаше само едно нещо, за което да е загрижен. Двамата мъжки илане.
	Защо ли изобщо да се грижи за тях? Те не значеха нищо за него. Но не беше вярно. Те бяха важни. Бяха затворени така, както той някога. Той беше завързан за шията — пръстите му докоснаха железния пръстен, щом се сети, — а те бяха заключени в ханалето. Все същото. И те имаха храбростта, която му липсваше тогава — искаха смело да тръгнат напред в един свят, за който не знаеха нищо. Бяха готови да го последват, защото му вярваха. Искаха да бъдат част от неговия самад. При тази мисъл той се разсмя в тъмнината. Доста странен самад щеше да бъде! Самадар, който едва можеше да пусне стрела с лъка си, ловец с дупка в черепа, пробита от бившия му самадар, една жена, едно дете — и двама изплашени мургу! Самад, който наистина щеше да плаши околните — че даже и собствения си самадар.
	Какво друго можеше да стори за бедните, безпомощни същества? Да ги остави тук означаваше сигурна смърт. По-добре да ги убие сам. И те не искаха да се върнат при женските илане. Разбираше ги. И все пак, ако тръгнеха на север заедно с него, те сигурно щяха да умрат в снега. Какво можеше да направи? Да ги изведе оттук… а после?
	Една идея започна да се очертава и колкото повече я прехвърляше в ума си, толкова по-възможна изглеждаше. На сутринта вече беше ясна и той заспа с нея.
	Ортнар го чакаше на амбеседа, понесъл всичките си оръжия и нещата си на гръб.
	— Тръгваме днес малко по-късно — обясни Керик. — Остави нещата си тук и ела с мен, искам да разгледам пътя ми на север.
	Те отидоха до все още непокътнатия модел на местността около града и Керик се взря внимателно.
	— Ще тръгнем по различен път, поне отначало. Кажи ми, Ортнар, ще се подчиниш ли на заповедите ми, дори ако не ти харесват, или ще отидеш в друг самад?
	— Един ден може и да отида, защото ловецът се подчинява на самадара, само когато е прав в това, което казва. Но не сега, не и докато не отидем на север и не намерим Армун и сина ти. Чувствам, че сбърках, като не й помогнах. Затова ще те следвам, където и да ме отведеш, докато не направим това.
	— Такива думи не се казват лесно и аз вярвам на всяка една от тях. Ще тръгнеш ли тогава с мен на север, дори ако двама мъжки мургу дойдат с нас?
	— Те изобщо не ме интересуват. Ще умрат в снеговете така или иначе.
	— Добре. Ще тръгнем следобед, когато ловците ги няма, понеже си мисля, че тези тану, които си тръгват сега, биха се зарадвали да използват новите си пръчки на смъртта върху мъжкарите.
	— И аз бих се зарадвал на това, ако ти не ми беше самадар.
	— Това го вярвам. Сега нека да вземем голям запас от месо на мургу от склада. Ако някой те попита защо взимаме двама мургу с нас на север, то е защото те ще носят много месо за нас, за да вървим по-бързо и да не спираме да ловуваме. Кажи им, че ще убием мъжкарите, когато месото свърши и повече нямаме нужда от тях.
	— Сега разбирам, самадар. Това е добър план и ще те оставя да ги убиеш лично, когато му дойде времето.
	Когато влязоха в ханалето, двамата илане огледаха новодошлия с голям страх.
	— Дръжте се като мъжкари! — нареди им Керик. — Ще пътуваме заедно и трябва да свикнете едни с други. Това е Ортнар, който ме следва.
	— Мирише ужасно на смъртен пушек — каза Имехей и потрепери деликатно.
	— А той пък мисли, че дъхът ви е отвратителен, защото ядете сурово месо. Сега не мърдайте, докато ви премеря това.
	Ортнар беше направил кожени раници за месото и двамата илане скоро се оплакваха от тежестта на новия им товар.
	— Млъквайте или ще ви дам да носите още повече! — заповяда Керик. — Вие сте като още мокри фарги, никога през живота си не сте работили. Извън ханалето има много работа за вършене и ще ви се наложи да поемете част от нея. Или предпочитате да отидете на юг, на родилните плажове?
	Те млъкнаха, обаче Имехей направи движение на безкрайна омраза, когато мислеше, че Керик гледа настрани. Добре. Малко гняв щеше да им е от полза. Надаске се обърна и пресегна нагоре в нишата в стената, измъкна металната скулптура на ненитеск, направена от Алипол.
	— Където отиваме ние, отива и тя — каза твърдо.
	Керик изрази съгласие.
	— Увийте я добре и я поставете в раницата. След това останете тук с този устузоу, докато се върна. — Керик се обърна към Ортнар. — Отивам за своите неща и оръжието си. Остани с тези мургу, докато се върна.
	— С тези? — загрижено рече Ортнар и стисна копието си. — Те имат зъби и нокти, двама са срещу един.
	— Те се боят от теб повече, отколкото ти от тях. Ще трябва да постоите без мен.
	— Умираме, смъртта е пред нас — хленчеше Надаске. — Когато излезеш оттук, устузоу ще ни промуши с копието си. Пея смъртната си песен…
	— Млъквайте! — заповяда Керик като най-могъщият сред висшите на най-низшите под него. — Това, което сега ще кажа на вас, ще го кажа и на него. Ние ще бъдем заедно. Всички вие ще ми се подчинявате. Вие ще бъдете мои фарги. Той ще бъде мой фарги. Вие ще бъдете ефенселе. Това е нашето ефенбуру.
	Когато обясни на Ортнар същото, той се завъртя и излезе. Отвън пред ханалето го чакаше Саноне.
	— Ти ни напускаш.
	— Ще се върна обратно с Армун.
	— Всички ние вървим по стъпките на Кадаир. Сам ли тръгваш?
	— Ортнар идва с мен. Той е добър ловец и познава пътя. Ще вземем и тези мургу с нас, да носят храна.
	— Това е добре, защото не мога да ти обещая, че ще ги опазя, след като ти тръгнеш. Когато се върнеш, ние ще бъдем тук.
	Керик нямаше кой знае колко неща за взимане. Неразрушимият пръстен винаги беше на врата му, малкият и големият ножове висяха от него. За севера щяха да са му необходими всичките кожи, които имаше. Нави ги внимателно, върза ги за раницата си и я надяна.
	В ханалето той откри с облекчение, че малкият му самад все още е непокътнат, въпреки че Ортнар стоеше до едната стена, а двамата илане — при срещуположната. Когато влезе, всички се размърдаха с облекчение.
	Слухът се беше разнесъл и саску се събраха сякаш до последния да гледат странната процесия. Керик вървеше пръв, без да се оглежда, двамата мъжкари се препъваха след него, превити под тежестта на раниците си, и във всяко движение на телата им личеше страх. Ортнар вървеше последен и като че му се искаше да е другаде. Носеше два хезотсана, както и Керик — резервно оръжие, ако някое умре, беше обяснил Керик. Минаха през града до най-северния му изход към полето, където ненитескът го проследи със спокойния си поглед. Едва когато се отдалечиха достатъчно от града, Керик обяви почивка. Ортнар просто спря и зачака, но мъжкарите се сринаха на земята, гърчейки се в изрази на умора и отчаяние.
	— По-добре смърт, по-добре родилните плажове!
	— Ханалето е нашият дом, мястото ни е там!
	— Некадърни мъжкари, спокойно — нареди Керик. — Почивайте, докато можете, след това продължаваме.
	— Защо хленчат и се тресат така? — попита Ортнар.
	— Те са като деца. Никога преди не са били извън града, нито пък са вършили каквато ще да е работа, подобна на носенето на тези раници.
	— Това не е работа — отговори ловецът заядливо. — Те са големи, грозни и силни. Ще ги накараме да работят, преди да ги убием.
	— Те са мои приятели и няма да ги убиваме.
	— Тогава ще го направи зимата. За мен е все същото.
	— И това също няма да стане. Когато разглеждахме картата на околността, видя ли голямото езеро на север оттук?
	— Викаме му Кръглото езеро. Бил съм там.
	— Добре. Отиваме най-напред там. Би ли водил?
	Поради оплакванията на Надаске и Имехей и бавната им походка стигнаха до езерото едва на третия ден. На юг от него имаше блата, но Ортнар знаеше път, по който ги заобиколиха до брега на езерото.
	— Добре се лови риба тук — каза той. — Има и дивеч за лов.
	— Толкова по-добре — отвърна Керик. — Защото оставяме тези мургу тук със запас от месо. Ще продължим сами. Така ще вървим по-бързо.
	— Няма ли да ги убием? Това не го разбирам.
	— Няма да ги убия, те са ми приятели. И те са от моя самад. Те не ме молят да убия теб.
	На Ортнар му беше трудно да разбере това.
	— Но ти си тану, а те са просто мръсни мургу. Аз ще ги убия заради теб, не се безпокой.
	— Част от мен също е мръсно мургу, Ортнар, никога не забравяй това. Аз израснах с тях и ги виждам не както ти ги виждаш. Забрави за малко омразата. Помогни ми да им дам малко безопасност, след това ще продължим.
	Ортнар погледна към мургу: един от тях се прозина и ловецът отстъпи назад при вида на редовете конични зъби.
	— Ако това е, което искаш, самадар, ще ти помогна. Но не мога да излъжа и да кажа, че то ми харесва — или изобщо, че разбирам защо го правиш.
	— Благодаря ти за помощта, тя е всичко, за което моля. Сега нека да им кажа какво съм решил.
	Керик изчака писъците на страдание да се превърнат в плач от безнадеждност, преди да им затвори устите:
	— Още-мокри-от-океана — или безстрашни-мъжкари? Какви сте вие? Тук е вашата възможност да живеете, да сте свободни от женските и ханалето. Да бъдете силни и независими. Ще построим защита срещу дъжда. Преди да тръгнем, ще ви покажем как да използвате хезотсаните, как да ловувате и да ловите риба. И когато се върна от север, ще дойда за вас. А дотогава от вас се иска само да останете живи. — Те потрепериха от страх. — Женска би се справила — добави той злобно.
	Ортнар наряза клони с ножа си, за да направи покрив, след това изряза пръти, за да постави клоните върху тях. Двамата илане го гледаха с голям интерес.
	— И аз мога да правя това, даже още по-добре — каза Надаске. — Ръцете на устузоу са несръчни, нямат достатъчно палци.
	— Опитай тогава. — Керик му подаде кремъчния си нож.
	Ортнар видя движението и отскочи настрани от тях, собственият му нож беше готов за бой. Керик въздъхна.
	— Ортнар, ще е по-добре, ако те могат сами да си направят покрив. Мисля, че от уменията ти ще има повече полза, ако вземеш своята пръчка на смъртта и наловуваш малко прясно месо за нас.
	— Сприхаво-необщителен — каза Имехей. — И ме е страх от каменния зъб на края на пръчката.
	— Той отива да ловува за нас, така че нека да довършим тази работа. Вземете моя каменен зъб и нарежете още клони. Ще ги използваме, за да довършим покрива. Но първо ще ви покажа тайните на хезотсана, за да се защитавате и да ловите прясно месо. В езерото има риба и раковини, те се ловят лесно, ако знаете как.
	Керик привърши с обучението доста преди ловецът да се върне — знаеше, че Ортнар ще реагира остро, ако види оръжия в ръцете на илане. Те бяха скрити далече от погледа под довършения покрив, преди Керик да даде последните си заповеди:
	— Използвайте консервираното месо, само когато няма прясно месо или риба, защото запасът няма да ви стигне за дълго време.
	— Болки-в-ръцете, умора-в-тялото — въздъхна Надаске.
	Имехей смени цветовете на дланите си в знак на съгласие. Керик успя да се овладее.
	— Силно-настояване за цялото ви внимание. Вие трябва да правите както ви казах, иначе ще умрете от глад. Бавна смърт, докато плътта се стопява, кожата увисва на гънки, зъбите се развалят и изпадат…
	Надаске издаде агонизиращ вой и движения на подчинение, които означаваха, че Керик има цялото им внимание.
	— Това няма да се случи, ако сте разумни, защото наоколо има предостатъчно дивеч. Най-голямата опасност за вас могат да бъдат женските илане, които ще ви открият, ако не сте предпазливи. — Очите им бяха разширени, слушаха го мълчаливо. — Знаете за птиците, които летят и се връщат с картинки. Стойте под прикритие колкото можете повече и се оглеждайте за големи птици. Когато листата на покрива изсъхнат, заменете ги с нови. Правете тези неща и няма да бъдете намерени и върнати в ханалето… и на родилните плажове.
	Керик и Ортнар тръгнаха призори, двамата илане гледаха потеглянето им с разширени и пълни със страх очи. И все пак тук те имаха избор. Керик беше направил за тях каквото можеше, беше ги снабдил с храна и оръжия. Той се надяваше, че ще се научат да ловуват преди консервираното месо да свърши. Дори това да не станеше, те поне имаха възможност, каквато тану нямаха. Можеха да се върнат при своите. Достатъчно. Сега щеше да мисли за себе си и за дългото пътуване, което им предстоеше. Да мисли за Армун някъде на север, някъде там. Жива.
	Езерото и колибката изчезнаха зад тях, скрити от извивка на пътя.


>	15

E>
	Ефенаббу кахалаббу ханефен сатсатанапте.
	Животът е балансът на смъртта, както морето е балансът на небето. Който убива живот, убива себе си.
@	Тъй рече Угуненапса
E$
	{img:glava15.png}
	Енге сплете убежище от широките листа на палмите, привърза го между стволовете на дървета, за да я подслони при нощните бури. Тук, на брега на Ентобан, беше започнал дъждовният сезон и земята под дърветата никога не изсъхваше напълно. За да се опази от влагата, тя направи и платформа от клони, седеше сега на нея с лице към огряна от слънцето полянка. Големи пъстроцветни водни кончета с размер колкото ръката й се плъзгаха във въздуха пред нея, но тя не ги виждаше. Гледаше навътре в себе си, към спомените за думите на Угуненапса, към многослойните истини зад привидната им простота. Имаше предостатъчно вода от поточе наблизо, също и храна, която последователките й носеха от града. Нямаше нужда от нищо повече — не и когато трябваше да се задълбочи в думите. Беше благодарна да има тази възможност за медитация на спокойствие, ден след ден, и не искаше нищо повече от живота.
	Вниманието й към този вътрешен глас беше толкова силно, че не забеляза как Ефен и Сатсат излязоха от гората и прекосиха полянката пред нея. Едва когато телата им застанаха между Енге и ясното небе, тя осъзна присъствието им.
	— Ето ви тук — промълви тя и изрази приветствие с палци.
	— Донесохме ти прясно месо — каза Сатсат. — Това до теб се е развалило от горещината.
	Енге изви едно око надолу.
	— Наистина. Не бях забелязала.
	— Не забелязваш, нито пък ядеш от него. Плътта ти се топи, всяко ребро от ръцете до краката ти си личи ясно. Храненето е живот.
	— Хранех се с думите на Угуненапса, живеех във вечно благополучие. Но вие сте прави, плътта също има нужда от живот. Разкажете ми за града.
	Слушаше внимателно, докато ядеше хладното, влажно месо.
	— Както ни каза, така постъпихме. Смесихме се с фаргите и обиколихме града, видяхме какъв е животът в Йебеиск. През амбеседа тече рекичка, пресечена от много златни мостове, и там се тълпят многобройни фарги. Полетата наоколо са плодородни, животните нямат чет, пристанището гъмжи от урукето, слънцето е топло — един град на удоволствията.
	— Ами Дъщерите на живота? Има ли от тях в града?
	Ефен седна на опашката си с движения на неспокойствие и нещастие, както и Сатсат.
	— Разказах първо за дневните събития, за да осветя по-ясно тези, които станаха през нощта. Там има Дъщери, видяхме ги, но не можахме да говорим с тях. Те работят в овощните градини и са затворени там, зад висока стена от отровни тръни. Всеки ден изнасят плодове за животните на изхода, но не могат да излязат. Плодовете биват взимани и на тяхно място бива оставяно месо. Там има много пазачки. Ние попитахме и ни беше казано само, че вътре са Дъщерите на смъртта, не ни разрешиха повече въпроси и ни заповядаха да се махаме. Когато Омал чу това, тя докосна нашите палци и ни каза да предадем това съобщение на теб. Тези отвътре не трябва да бъдат държани настрани от словата на Угуненапса и истината на нейните уроци трябва да ги достигне. Тя каза, че ти ще разбереш. Излезе напред, говори с пазачките, те я събориха на земята, после я заключиха при останалите.
	Енге подскочи при мисълта за насилието, предизвикано в името на живота, но в същото време направи и жест на одобрение.
	— Омал е най-силната от нас и е направила това, което и аз бих направила, ако имах нейната сила.
	— Всички ни движи твоята сила, Енге. Тя познава твоята воля и знае, че ти щеше да отидеш. Затова отиде на твое място, за да не бъдеш пленена. Ти трябва да останеш свободна, за да разпространяваш думите на Угуненапса.
	— Ще го направя и Омал ще бъде свободна. Разкажи ми за ейстаа.
	— Тя е много харесвана и уважавана — каза Сатсат. — Всеки може да се обърне към нея в амбеседа, ако има нужда.
	— Нужда има. — Енге се надигна и избърса парченцата месо около устата си. — В дните на спокойствие тук аз обмислях думите на Угуненапса и как тяхната яснота може да бъде приложена към нашия живот. Обмислих как най-добре да доведа уроците й до всички и когато отговорът се появи, той беше самата простота. Задавам въпрос — защо ни мразят и се боят от нас? Отговарям на въпроса — защото зле осведомените виждат нашата вяра като заплаха към властта на ейстаа и веригата от власт, която обвързва града й с нея. Тя притежава власт над смъртта и живота, а когато властта на смъртта й бъде отнета, тя усеща, че властта й е отслабнала. Ето какво трябва да направя, щом е така. Трябва да говоря с ейстаа и да й открия истината за думите на Угуненапса. Когато ги разбере, тя ще стане Дъщеря на живота и ще види, че властта й не е намаляла, а дори се е увеличила. Това е, което трябва да направя.
	— Недей! — Гласът на Ефен беше вопъл на болка, Сатсат повтори движенията й и нейните крайници се раздвижиха в израз на отчаяние. — Твърде малко сме, а те са твърде много. Ще те отведат в овощните градини и всичко ще свърши там.
	Енге направи успокояващи движения на доверие.
	— В момента говори неизбежната-болка-от-раздяла, не силната Ефен. Всяка от нас е без значение — разпространяването на думите на Угуненапса е всичко. Правя това, което трябва да се направи. Последвайте ме до амбеседа, но не се разкривайте. Чакайте и гледайте, и се учете. Ако аз се проваля, вие може да успеете — тук или в някой друг град. Сега да вървим.
	Тръгнаха по брега, защото беше най-лесният начин да се влезе в града. И оттук можеха да погледат с удоволствие как младите играят в морето, дори как подрастващо ефенбуру стои до кръста във водата и ги гледа с опулени и загрижени очи. Пораснали вече, но още се боят да навлязат в непознатата земя. Енге направи цветни движения на топлина и приветствие с длани, но те се изплашиха и изчезнаха обратно в морето. По-нататък бяха охраняваните брегове, те спряха на един хълм, от който всичко се виждаше. Под тях ленивите мъжкари се печаха на слънце или се полюляваха в плитката вода. Беше красиво и отпускащо, даде им сили да продължат.
	Амбеседът изглеждаше както го описа Ефен. През него минаваше ручейче с прясна вода, мнозина се навеждаха да пият направо от него. Ажурни мостове от златист метал се прехвърляха над водата тук и там, най-красивият се издигаше високо и нататък се спускаше долу пред ейстаа, седнала на своето почетно място. По тялото й бяха изрисувани красиви картини, около всяка китка имаше украшения от златна жица, изработени така, че да наподобяват конструкцията на златните мостове.
	Енге махна на другите да се отдалечат, наведе над ручейчето, докато минаваше край него, и остави студената вода да намокри ръката й. С влагата избърса праха от лицето и ръцете си и ги остави за миг да съхнат на слънцето. След това с високо вдигната глава тръгна спокойно напред, по златния мост, за да се изправи пред Саагакел, ейстаа на Йебеиск, и застана в поза на очакване, от по-низша към по-висша.
	— Ти си нова в моя град. Добре дошла — каза Саагакел, оценявайки силата на поведението на новопристигналата, и отбелязвайки в същото време позитивното определяне на нейния авторитет от някой, който има собствен авторитет.
	Това й харесваше. Вече рядко можеше да бъде видяно и дори най-добрите измежду помощничките й използваха официалното „най-низша от низшите към най-висша от висшите“.
	— Аз съм Енге и идвам от далечния Гендази, нося вест за това, което се случи там. — Кръгът на съветниците около Саагакел зяпна при знаците на смърт и разрушение, съпровождащи думите й. — Разрешено ли ми е да говоря сега?
	— Говори, защото най-близките до мен до една са от моето ефенбуру и ще знаят това, което аз знам. Водата зад теб не е там случайно. Всеки може да я прекоси, но никой не може да остане, ако аз не го поискам. Говори свободно, макар че се огъвам като дърво сред буря пред чувството за отчаяние, което мислите ти ни предават.
	— Всичко ще бъде разказано. Как Инегбан пристигна в Алпеасак, как илане се сражаваха с устузоу — и как този велик град беше разрушен.
	Въпреки че Енге не умееше да лъже, тя можеше да разкаже последователността на събитията по всеки един начин, който пожелаеше. Затова изчака до самия край, преди да разкрие своята роля в събитията.
	— Ето така загина градът. Огънят го погълна и всички загинаха в горящия град.
	— И все пак ти си тук, Енге, нали? А в последните ти думи няма намек за свършек, което означава, че има още нещо за разказване. Но преди да продължиш, нека се напия от един воден плод, защото усещам огъня в гърлото си. Веднъж, когато бях много млада, видях огън и го докоснах. Виж.
	Саагакел вдигна дясната си ръка, сред присъстващите се разнесе мърморене, когато видяха белите белези на мястото на единия от палците й. А докато тя пиеше, тези около нея започнаха да задават болезнени въпроси:
	— Всички мъртви?
	— Градът го няма вече?
	— Устузоу, които използват огън, говорят и убиват?
	Саагакел нареди мълчание, всички мигновено млъкнаха. Тя остави водния плод настрани и даде знак на Енге да продължи. Всички гледаха в ужасено мълчание, докато тя говореше:
	— Вече ти разказах, че Вейнте беше моя ефенселе и че знам за събитията, защото аз научих онзи устузоу да говори. Не съм го учила да мрази, но той мрази Вейнте точно както тя мрази него. Този устузоу е жив, Вейнте също е жива, една от съвсем малкото, които се върнаха с урукетото. Защото когато градът загина, всички, които не бяха погълнати от пламъците, също загинаха — та как може една илане да живее без нейния град? — Откъм съветниците се чу мърморене и ужасено съгласие, но не и от Саагакел, която седеше напълно неподвижна. — Командващата оживя, защото нейният град е урукетото. Вейнте също оживя, може би защото е била ейстаа, а ейстаа е градът. И аз оживях.
	Саагакел разбра, въпреки че съветничките й не можаха.
	— Кажи ми защо си останала жива, Енге — или аз трябва да го кажа?
	— Както избереш, ейстаа. Ти си градът.
	— Наистина е така. Ти не си умряла, защото си Дъщеря на смъртта.
	— Дъщеря на живота, ейстаа, щом съм жива.
	И двете говореха с колкото се може по-малко движения. Съветничките гледаха в стъписано мълчание.
	— Чувала ли си за нашите плодови градини?
	Енге изрази положителен отговор.
	— Добре. Има ли някаква причина да не те изпратя в тях веднага?
	— Много причини, ейстаа. Аз знам неща за Гендази, които никой друг от живите не знае. Знам за устузоу там и мога да говоря с тях посредством този, когото обучих… и който пощади живота ми, когато другите устузоу щяха да ме убият.
	— Да, тези неща са интересни. Но не стигат, за да не те пратя в градините, не си ли съгласна?
	— Съгласна съм. Има само една причина, за да не ме изпратиш там. Аз знам за живота и смъртта, оживях там, където другите умряха. Познание, което ти трябва да притежаваш, ейстаа, и аз мога да ти го предам. Ти сега имаш власт над смъртта на всяка илане в този амбесед, дори на твоите ефенселе. Достатъчно е да заповядаш, и те ще умрат. Но това е само половината от това, което трябва да притежаваш. Животът е балансът на смъртта, както морето е балансът на небето. Мога да те науча на властта над живота.
	С тези думи Енге застина в неподвижно мълчание, гледаше, чакаше и пренебрегваше надигащото се боботене откъм съветничките на Саагакел, точно както постъпи и ейстаа. Тя се взираше в Енге със същото мълчание, процесът на мислите й беше невидим.
	— Всички да млъкнат — заповяда Саагакел. — Взех решение. Колкото и да са интересни твоите доводи, те са и също толкова опасни. Ти го каза сама — съществуването на Дъщерите на смъртта заплашва властта на ейстаа. Поради това ейстаа има само един възможен изход. — Тя подкани с жест напред двете най-близки до нея съветнички. — Хванете това нахално създание, завържете го и го отведете в градините. В моя град няма място за развращение.


>	16

	{img:glava16.png}
	Силни пръсти се впиха дълбоко в плътта на Енге, тя беше блъсната на колене и държана така, докато една от помощничките изтича да търси нещо за връзване. Саагакел седна с достойнство и около нея се разнесе възбудено дърдорене. Над всичко това се открои ясно един глас, заповяда да се дръпнат и се чу изохкване, когато нечий крак беше настъпен. През групичката се провря една илане, проби си път, докато застана пред Енге и я погледна внимателно от горе на долу.
	— Аз съм Амбаласи — каза тя грубо.
	От толкова близо Енге виждаше добре следите на времето по лицето й и разръфания ръб на бледия й гребен. След това новодошлата се обърна към ейстаа и заби ноктите на единия си крак в земята в знак на силно неодобрение.
	— Не мисля, че това е мъдро решение, Саагакел. Това, което казва Енге, е твърде важно, и от нея може да се научи много.
	— Това, което тя казва, е прекалено важно, мъдра Амбаласи, за да бъде оставена на свобода и да сее отровата си. Уважавам големите ти познания в областта на науката, но това е въпрос на политика и ще слушам само своите съвети.
	— Не затваряй ума си, ейстаа. Думите на Дъщерите са свързани пряко с биологичната ни същност, която на свой ред е свързана пряко със собственото ни съществуване.
	— Какво знаеш ти за техните думи? — прекъсна я Саагакел изумено.
	— Доста неща, тъй като съм говорила с Дъщерите продължително време. Те са се натъкнали по един груб начин на връзка между ума и тялото, която е от огромна важност за биологията на дълголетието и стареенето. Затова отправям учтива молба затворничката Енге да бъде освободена под мое наблюдение за изучаване за целите на науката. Би ли разрешила това?
	Въпреки че думите й бяха учтиви, те бяха изказани небрежно, със само повърхностна формалност, на стъпка от обидата, в тях имаше намеци за отрицателни квалификатори спрямо обръщението-към-ейстаа и с превъзходство-над-всичко във връзка с науката.
	Саагакел изръмжа от гняв и се изправи на крака.
	— Обида над обидите — и това в собствения ми амбесед! Уважавала съм големите ти познания и възрастта ти, Амбаласи, и продължавам да ги уважавам. Затова няма да заповядам внезапната ти смърт, но ще ти заповядам да напуснеш присъствието ми и моя амбесед, и да се връщаш тук само когато аз го пожелая. Или, още по-добре, да напуснеш моя град. Говорила си и си правила планове за напускане повече пъти, отколкото изобщо могат да се запомнят. Сега е време да изпълниш заплахите си…
	— Аз не заплашвам. Ще напусна, както съм намислила. Ще те облекча от товара и ще взема Енге със себе си.
	Саагакел се олюляваше от бяс, палците й щракаха гневно.
	— Махни се от присъствието ми веднага и никога повече не се връщай! Махни се и от моя град, защото присъствието ти поставя на изпитание снизходителността ми.
	— Снизходителна си колкото еретрук над плячката си! Щом виждаш абсолютната си власт толкова абсолютно необходима за съществуването си, защо не я подложиш на изпитание? Изгони ме от този град, заповядай ми да умра. Ще бъде изключително интересен експеримент…
	Гласът на Амбаласи беше заглушен от бесния рев на Саагакел, когато тя се метна напред и се извиси над противничката си с отворени челюсти и пръсти, готови за убиване. Старата учена стоеше спокойно и само за миг изрази респект-към-възрастта и респект-към-познанието с въпросителен модификатор.
	Саагакел отново изви в нечленоразделен гняв и опръска Амбаласи със слюнка, борейки се да се овладее. Накрая се обърна и се отпусна обратно на стола си. Около нея цареше стреснато мълчание, единственият звук наоколо бяха стъпките на бягащи фарги, които струяха навън от амбеседа, треперейки от страх. Три от тях лежаха в безсъзнание на пясъка, може би мъртви, толкова силен беше гневът на ейстаа.
	Когато Саагакел накрая заговори, това беше просто знак да бъдат махнати двете пред нея.
	— Не желая повече да виждам, която и да е от тези тук. И двете веднага в градините!
	Стръвни пръсти сграбчиха Енге и Амбаласи и ги измъкнаха от амбеседа. След като излязоха извън погледа на ейстаа, всички тръгнаха по-бавно, защото беше горещ следобед, но никой не пускаше здравата си хватка върху ръцете на затворничките. Енге имаше да обмисля много и не проговори, преди да стигнат до заключения вход към овощните градини и да бъдат грубо блъснати вътре. Когато тежката входна врата беше залостена зад тях, тя се обърна към Амбаласи и изрази благодарност.
	— Ти рискува всичко, силна Амбаласи, и аз ти благодаря.
	— Не рискувах нищо. Думите на Саагакел не биха могли да ме убият, нито пък тя щеше да ме нападне физически.
	— Да, сега вече разбирам това. Разбирам също и че ти умишлено я разгневи, за да бъдеш затворена тук.
	Амбаласи направи движение на споделено удоволствие и хумор, устата й се разтвори и откри старите й пожълтели зъби.
	— Харесваш ми, Енге, и се радвам на присъствието ти тук. И си права. Смятах да посетя тези градини и изпращането ти тук просто ускори действията ми с няколко дни. Това е един град на ужасна скука и парализирани идеи, учудвам се защо изобщо дойдох тук. Единствено заради удобствата за научна работа, уверявам те. Щях да съм отпътувала още преди много време, но те започнаха да арестуват твоите Дъщери на отчаянието…
	— Дъщери на живота, умолявам те.
	— Живот, смърт, отчаяние — все едно ми е. Интересува ме не името на философията, а само физиологичните резултати. Казвам, че те са Дъщери на отчаянието, защото аз се отчаях, че ще мога да продължа научните си изследвания по-нататък. Преди много време, когато стените на тази градина-затвор бяха посадени, аз дойдох тук, за да наглеждам работата. Говорих с някои от Дъщерите, но се отчаях от тяхната интелигентност. Те ми напомняха на онетсенсаст, който пасе листата само на едно дърво. Скочат ли веднъж в мрака на тази философия, те са щастливи да си останат там неподвижно цял живот. Мисля, че ти би се размърдала заради мен, Енге, всъщност зная, че би го направила.
	— Ако ми обясниш какво точно трябва да включва твоето размърдване, ще се опитам да ти помогна. Така че те приветствам като Дъщеря на живота…
	— Не прави това — аз не съм една от вас.
	Сега беше ред на Енге да се учуди.
	— Но нали ти каза, че не рискуваш да умреш, ако ейстаа ти нареди да умреш. Тогава ти трябва да вярваш…
	— Не, не вярвам. Разбирам, а това е съвършено различно нещо. Аз съм същество на науката, не на вярата. Можеш ли да разбереш разликата? Или ще сметнеш, че това също смущава вярата ти?
	— Ни най-малко не смятам, че я смущава — заяви Енге, изразявайки радост-от-мисленето. — Точно обратното. Виждам го като изпитание за моята смелост и за думите на Угуненапса, бих разговаряла дълго с теб за това.
	— И аз също. Е, добре дошла в плодовите градини на Йебеиск, добре дошла. Сега ще те питам нещо. Ако ти и твоите Дъщери бъдете освободени от това място — всичките, ще тръгнете ли с мен към град, където ще бъдете добре дошли? Където ще бъдете свободни, а не гонени, способни да вървите по свой собствен път?
	— Не бихме могли да искаме нищо друго, мъдра Амбаласи. Това е единственото ни желание и ние ще бъдем твои фарги, ако можеш да го направиш.
	— Това е постижимо. Но преди да ви помогна, имам още едно условие, и ти трябва да помислиш много внимателно, преди да отговориш. Когато се освободите, искам отново да те задържа за изследванията си. Искам да разбера как действа този нов феномен и струнният нож на изследването ми може да се впие дълбоко. — Енге изрази страх-от-болка и Амбаласи отговори с отрицание. — Разбираш ме погрешно. Искам да използвам струнния нож на мисълта, за да разрежа дълбоко вашата философия и да видя какво й дава работоспособност.
	— Това бих позволила с удоволствие. И аз правя същото. Ако можеш да ми помогнеш в това, твоята помощ е добре дошла.
	— Повече от помощ, Енге. Може да разровя толкова дълбоко, че да прекъсна корените на твоето дърво на познанието и да го изтръгна.
	— Ако успееш, значи е било мъртво дърво, имитация на дърво, бих била благодарна и за това. Отварям се към теб. Приеми мислите ми и прави каквото пожелаеш.
	Амбаласи стисна ръката на Енге в бързия жест на най-голямо-удоволствие.
	— Тогава дадено. Сега трябва да насоча вниманието си към нашето отпътуване. Отдавна възнамерявам да напусна този град, вече съм взела нужните подготвителни мерки с моите помощнички и до ден-два ще има ясни резултати.
	Енге изрази извинения и липса на разбиране.
	— Ще разбереш, когато му дойде времето. Сега има други неща за вършене. Между Дъщерите тук има една, с която искам да разговарям. Името й е Шакасас<.
	— Объркване-в-наименованието — каза Енге. — Шакасас<, скорост-в-променящо-се-движение е име, което една от нас не би използвала, име, което принадлежи на съществуването преди приемането на вярата. В знак на възприемането на мъдростта на Угуненапса ние вземаме нови имена.
	— Знам за този ритуал. Сигурна съм обаче, че твоята покръстеница ще си спомня съществуването си от преди приемането на вярата. Изпрати да я потърсят под това име и аз ще се обръщам към нея както тя пожелае.
	Енге изрази уважително разбиране и се обърна, за да издаде заповедта. Едва тогава усети, че са разговаряли в средата на кръг от мълчаливи слушателки. Омал излезе напред и я приветства.
	— Тази, чието присъствие беше поискано, вече е търсена. Но изпитвам удоволствие-от-срещата, нещастие-от-затварянето-ти.
	— Трябва да изоставим нещастието. Тази извънредно мъдра илане, с която разговарях, може би е нашето спасение. Нека сега да видя и да срещна нашите сестри тук, защото искам да ги познавам всичките.
	Амбаласи се отдръпна настрани, докато те се поздравяваха една друга и изчака търпеливо, накрая една илане се появи пред нея и изрази внимание с почит.
	— Ти ли си Шакасас<?
	— Бях, преди да дойде времето на просветлението. Заради радостта ми от приемането на думите на Угуненапса, сега ме наричат Елем. Какво мога да направя за теб, Амбаласи?
	— Отговорът е един въпрос. Чувала съм, че едно време си работила в екипажа на урукето. Вярно ли е?
	— Когато бях илане отначало, това беше удоволствие за мен. Това ме наведе на интереса към въздушните и морските течения, чрез тях и към думите на Угуненапса.
	— Задоволително обяснение. Сега ми кажи кой ви води.
	— Угуненапса, защото нейният пример…
	— Стига! Говоря за физическото ви присъствие в тези отвратителни градини. Коя измежду вас командва?
	— Никоя, всички сме равни…
	Амбаласи я прекъсна с груб жест, използван обикновено само при общуване с фарги. Ноктите на краката й деряха пръстта в знак на силно раздразнение.
	— Млъквай! Вашата Угуненапса има да отговаря за доста неща. Трябва да има някоя над вас в тази йерархия на безмозъчност. Виждаш ли там Енге? Добре. Може ли тя да те командва?
	— Разбира се. Чувала съм много за нея и нейната мъдрост, с желание ще изпълнявам каквото тя нареди.
	— Най-после взаимно разбиране. Трите ще разговаряме заедно веднага. След като това стане, ще бъдеш винаги и навсякъде до мен, ще правиш каквото ти наредя. Ще го изпълниш ли, ако тя пожелае?
	Елем изрази радостно съгласие и Амбаласи я освободи бързо, преди да е започнала пак с приказките за Угуненапса.


	Островчето току срещу брега на Гендази, на юг от Алпеасак, беше малко и претъпкано с набързо отгледани постройки, повечето от тях по-скоро само покриви, колкото да пазят от дъжда. Само съединените стаи, където работеше Укереб, внушаваха солидност и постоянство. Ейстаа, Ланефенуу, беше доведена тук, след като излезе от урукетото, което я докара през океана, но слушаше обясненията с очевидна скука и липса на интерес, загрижена единствено за резултатите от работата на учените, но не и за подробностите. Единствено масиндууто предизвика някакво внимание.
	— Много забавно. Трябва да ми отгледате едно, за да си го занеса в Икхалменец. Никога не съм виждала подобно нещо.
	— Причината за това, ейстаа — каза Акотолп с известна гордост, — е, че то никога не е съществувало. Укереб и аз трябваше да работим с новите растения, които създадохме, да работим заедно върху тяхното модифициране. Но с тях е много трудно да се работи, защото са извънредно отровни. Затова имахме нужда от увеличителните възможности на сандуу. Известно ли ти е създанието, за което говоря?
	— Не — отвърна Ланефенуу, горда с незнанието си. — Прекалено съм заета, за да заделям от времето си за разглеждане на гнусните ви гадини.
	— Напълно правилно, ейстаа — каза Акотолп. — Това е мръсна работа. Предложение-за-обяснение. Сандууто увеличава, значи прави нещата да изглеждат по-големи, до около двеста пъти, и е основен научен инструмент. Но само една илане може да го използва, а Укереб и аз трябваше да работим едновременно. По тази причина ние създадохме това масиндуу, което може да бъде наречено сандуу за прожектиране на изображения. Използваме го при микрохирургия, а в момента с него ти показваме изображения на направеното от нас, без да излагаме достойното ти тяло на свързаните с това опасности.
	— Това достойно тяло изпитва голямо удоволствие от усилията ви. И какво може да е нещото, което гледаме в момента?
	Акотолп завъртя едно око към стената. Слънчевата светлина падаше върху окото на масиндууто на външната стена, и биваше усилена, за да прожектира на екрана многофасетъчно, блестящо изображение.
	— Това са диатомеи, ейстаа, мънички организми, които живеят в морето. Използваме ги, за да настройваме масиндууто. Цветовете, които виждаш, са генерирани от поляризиран филтър…
	Акотолп замлъкна, когато Ланефенуу изрази скука-от-научните-подробности. Стаята просветля за момент — влезе Укереб, последвана от фарги, носеща поднос изображения.
	— Всичко е готово, ейстаа — каза тя, посочи на помагащата й фарги да остави подноса и да излезе. — Ето последните разпечатки, те ще ти покажат неописуемия успех на нашите усилия, положени по твоя заповед.
	— Започвай веднага — нареди Ланефенуу.
	Диатомеите изчезнаха, вместо тях се появи морски пейзаж. Зад водата се виждаше зелена брегова линия над бял плаж. Укереб работеше с масиндууто така, че едно изображение се преля в друго, брегът сякаш се приближи.
	— Това е брегът на Гендази, на юг от град Алпеасак. Избрахме това място, защото можехме да започнем тук незабелязани. Температурата и почвата са същите, както в града, растенията ни се развиват в подходяща среда.
	— Защо не в самия град? — запита Ланефенуу.
	— Окупиран е от устузоу — обясни влязлата Вейнте. — Бях там да огледам. Далеч не целият град е изгорял, но е пълен с тези паразити.
	— Чиято съдба ще бъде смъртта, Вейнте — отвърна Ланефенуу. — Заповядах присъствието ти тук, защото тези изтъкнати учени уреждат демонстрация на това, което направено по моя воля. Ще гледаш заедно с мен, ти си създала всичко това.
	Вейнте изрази удоволствие-от-благодарността и седна на опашката си до ейстаа, която заповяда продължаване-на-разглеждането.
	Зеленият храсталак се приближи още и около него се различаваха мъртви животни, набучени на тръните му.
	— Мутиралите лози и храсти — обясни Акотолп. — Растат, смесени с тези широколистни растения, които са богати на вода и по тази причина огнеустойчиви, така защищават и другите. Всичко това не беше трудно, просто вариации на стените, които ограждат повечето градове. Докато тези бяха създадени и отгледани в достатъчни количества за семена, създадохме също и това животно.
	Екранът се изпълни от изображението на многоцветен, блестящ гущер. Акотолп посочи редиците нодули на гърба му.
	— Тези кисти се появяват, когато животното порасте, пукат се и след това отново регенерират. Сигурно забелязвате дебелата кожа и покритието от слуз, предпазващи животното от смъртоносната среда, в която се движи. Великолепно постижение.
	— Нужда-от-пояснение — намеси се остро Ланефенуу.
	— Неизброими извинения, ейстаа. Започнах да обяснявам безредно. Смъртоносните растения, които току-що видяхме, са предназначени да бъдат пръснати из града, окупиран от устузоу. Бяха обмислени различни техники за саморазпространение и проектирахме тази система. Когато кистите се пукнат, от тях се изсипват семената на отровните растения. Те растат и гущерите живеят под тяхната защита, където никое друго животно не може да оцелее. Без каквито и да било допълнителни усилия от наша страна, без да изгубим дори един живот на илане, градът сам ще прогони нашествениците. Това няма да е мигновено, но ще стане с неизбежното и неотвратимо постоянство на настъпващ прилив. Растенията ще изпълнят града, устузоу ще бъдат прогонени оттам — и утрешното утре ще бъде като вчерашното вчера.
	— Възхитително. — Ланефенуу изрази удоволствие и щастие. — Но как ще живеят илане в този град на смъртта?
	— Много лесно. Вече са създадени паразити и вируси, които унищожават растенията и убиват гущерите, без да засягат нищо друго.
	— Това наистина е великолепен план. Защо тогава още не е приложен в действие?
	— Заради дребен проблем, вече разрешен. Беше нужно да създадем паразитен червей, който носи в тялото си семената. Този червей заразява гущерите и причинява кистите, които разпространяват семената. Яйцата на червея, а също и семената, се изхвърлят чрез изпражненията на гущерите…
	Ейстаа направи жест за край и тя млъкна.
	— Добра ми Акотолп, знам, че тези подробности възхищават вас, учените илане, но за мен те са едновременно скучни и отблъскващи. Довърши обясненията си с подробности за напредъка.
	— Всичко е готово, Ейстаа — каза Вейнте, отвори вратата и посочи навън в слънчевата светлина. — Веднага щом Укереб и Акотолп съобщиха за успеха, изпратих вест до теб. Докато ти пътуваше насам, бяха развъдени гущери и са в оградено място, което сега ще ти покажа. Всичко е в пълна готовност, очаква единствено заповедта ти.
	— Това е възхитително. Сега говоря аз. Нека да бъде. Алпеасак ще бъде почистен от паразитите и възстановен. И когато студените ветрове дойдат в Икхалменец, Икхалменец ще се пренесе в Алпеасак. Действайте веднага.
	— Започваме, ейстаа — отвърна Вейнте.
	„Започваме, но не свършваме тук“ — добави тя в неподвижна тишина, така че никой да не чуе мислите й. — „Градът ще бъде почистен и отново ще принадлежи на илане. Тогава ще поискам награда и тя ще ми бъде обещана. Ще поискам от ейстаа само разрешение да използвам сеещите гущери, за да направя цялата тази земя необитаема за устузоу. Тогава ще ги издиря и унищожа. По този начин най-сетне ще убия Керик-устузоу.“


>	17

	{img:glava17.png}
	Саагакел се беше издула от гняв, увисналите й бузи трепереха от яд. Амбеседът беше празен и толкова тих, че бълбукането на водата под златните мостове се чуваше отлично — всички избягаха при първите знаци на голямото й неудоволствие. Остана само една безпомощна фарги — онази, която беше донесла неприятното съобщение, Саагакел се бореше мълчаливо да овладее емоциите си. Това просто създание не беше виновно и не биваше да бъде принудено към смърт заради предадената вест, Саагакел вярваше в справедливото управление, а щеше да е несправедливо да убие младата фарги. Но можеше да я убие, наистина можеше, само с една дума. Щом си го напомни, тя изпита удоволствие от властта си и се облегна на затопленото от слънцето дърво, изпита удоволствие и от топлината му, и от града, който обкръжаваше амбеседа й. Заговори отново с яснота и сила.
	— Стани, младо създание, погледни своята ейстаа и знай, че животът ти ще бъде дълъг в нейна служба и служба на града й.
	При тези думи фарги спря да трепери и се изправи. Очите й бяха влажни от възхищение от нейната ейстаа, тялото й изрази готовност да изпълни всяка заповед. Саагакел прие готовността й и заговори с одобрение:
	— Повтори още веднъж какво ти е наредено да ми предадеш. Няма да ти се случи нищо лошо — ейстаа го обещава.
	Тялото на фарги се вцепени от концентрация, докато тя се мъчеше да си спомни точните изрази.
	— От тази, която служи ниско в подчинение, до Саагакел, ейстаа на Йебеиск и най-висша. Движения и цветове на най-голяма тъга. Преди два дни над полетата, където пасе окалаксът, се спусна болест, и много вече са неподвижни. Още повече са умрели. Търсим помощ, за да опазим живите.
	Това не можеше да е случайност. Очите на Саагакел блеснаха от гняв, но тялото й остана неподвижно, под контрол, фарги чакаше в съсредоточена тишина. Не беше случайност. Преди няколко години тази болест беше нападнала окалаксите, но Амбаласи ги излекува. Сега, само няколко дни след затварянето на учената, болестта се беше върнала.
	— Предай моето желание-за-присъствие на тези, които ме съветват. Върви. През този изход — ще ги намериш там.
	Те дойдоха, разтреперани от страх, когато видяха смъртоносната й поза. Мисълта развесели Саагакел — приятно й беше да напомни дори на най-висшите в града, че властта й е абсолютна. Когато първите от тях запристъпваха неспокойно пред нея, доброто й настроение се върна.
	— Беше ми предадено, че окалаксите измират в големи количества — а вие, както и всички останали, знаете, че те са любимото ми ястие. Виждам сянката на Амбаласи да лежи над труповете им. Остуку, иди до градината, върви бързо, защото си започнала да надебеляваш и ходенето ще ти е от полза, и доведи Амбаласи пред мен веднага. Заповядвам го.
	Дори само мисълта за ужасния факт, че окалаксът може да измре, внезапно събуди пристъп на глад у Саагакел. Веднага нареди да й донесат порция месо. Поднесоха го много бързо и тя отхапа много наведнъж. Все още оглозгваше последните парченца плът от костта, когато малката процесия навлезе в амбеседа. Водеше Остуку. От двете страни вървяха силни пазачки, между тях Амбаласи бавно крачеше, опряна на широките рамене на своя спътница.
	— Заповядах присъствието само на Амбаласи — каза Саагакел. — Махнете другата.
	— Тогава махни и мен — отвърна Амбаласи с приповдигнато раздразнение. — Ти ме затвори в оная влажна градина, да спя на земята на моята възраст. Замръзнах и се измокрих през нощта така, че сега се подпирам на тази тук, когато ходя. Тя е силна и ще остане, аз няма да ходя без нея.
	Саагакел направи жест, който подсказваше, че тази част от спора е под достойнството й, след това подчерта важността на това, което щеше да каже:
	— Окалаксът измира по пасищата. Какво знаеш за това?
	— Вкочанясват се и падат безпомощни ли? Ако е така, значи е белодробната болест, донесена от дивите окалакси от гората.
	— Но ти излекува тази болест преди много време. Как така се е върнала?
	— Пътечките из гората на екологията са безбройни.
	— Ти ли си ги заразила?
	— Ако искаш, вярвай си го. — Двусмислен отговор, който можеше да бъде тълкуван и така и иначе. Преди обаче Саагакел да заповяда пояснение, Амбаласи продължи: — Както и да е достигнала болестта до тези животни, фактът е, че само аз мога да я излекувам. Искаш ли това да бъде направено?
	— Заповядвам да го направиш.
	— Ще изпълня желанието ти, но не и заповедта ти. В замяна искам освобождаването ми от тези влажни градини, и също освобождаването на тази-на-която-се-подпирам. Когато реша, че краката ми вече са както трябва да са, можеш да я пратиш обратно в градините.
	И теб също, дърта глупачко, помисли си Саагакел в неподвижно мълчание.
	— Започвай работа веднага — нареди на глас, после насочи вниманието си другаде с движения на отвращение и отпращане.
	Амбаласи махна с раздразнени движения на пазачките да се дръпнат и закуцука навън от амбеседа, опирайки се тежко на здравите рамене на Елем. Не проговори, докато прекосяваха града, остана мълчалива, докато външните врати на собствените й сгради не се затвориха зад тях. Едва тогава се изправи и пъргаво влезе в лабораторията си. На стената имаше гулаватсан, забил здраво нокти и впил челюсти в соконосна лоза. Амбаласи дръпна силно ганглия в средата на гърба му и той обърна невиждащите си очи към нея, от широко отворената му уста капеше течност, след това изкрещя пронизително. Елем отстъпи назад, замаяна от силата на звука. Амбаласи кимна одобрително при тракането на бързи стъпки, когато дотичаха помощничките й.
	— Ти — посочи тя пристигналата най-напред. — Взимай серума за окалаксите от студения шкаф и го дай на болните животни. А ти, Сетесей, ще придружиш тази илане до нейното място на научна работа, за да вземе картите си.
	— Забранено ми е да влизам там — обади се Елем.
	— Над мен в този град стои само ейстаа — увери я разгорещено Амбаласи. — И по тази причина тук ще ми се подчиняват. Сетесей ще говори от мое име и ще те въведе там. Ще се върнеш с всичките си навигационни карти. Ясна ли е заповедта?
	Елем едва започна жеста на потвърждение, а Амбаласи вече се беше обърнала настрани и даваше бързи нареждания на другите си помощнички. Имаше да се правят много неща, а твърде малко време. Само подготовката й за този ход от почти година направи възможно изпълнението на всичко. Пристигането на Енге беше щастлива случайност и Амбаласи по вдъхновение разгневи ейстаа и изтегли напред времето за отпътуването си. Нямаше особено значение. Отдавна изпитваше неудоволствие от този скучен град и се готвеше да се махне. В близко бъдеще животът определено се очертаваше да бъде по-интересен.
	Изпитваше страх единствено от това, че ейстаа можеше да е отменила една по-ранна заповед за поставяне на едно урукето в нейно разпореждане. Но заповедта беше издадена преди много време, когато трябваше да се пътува нагоре по реката за диви видове, и вероятно щеше да бъде забравена, докато не станеше вече твърде късно. Както и се оказа.
	— Екипажът се подчини на заповедите ми — съобщи Сетесей, когато се върна. — Натовариха цялото оборудване на борда. Взела ли си някакво решение за тези, които ти помагат?
	— Да. Всички ще останат тук.
	— Трябва ли аз също да остана? Аз, която бях твоя фарги, и сега съм ти първа помощничка.
	— Искаш ли го?
	— Не. Искам само да продължа да служа на Амбаласи, великия гений. Този град е без значение за мен.
	— Добре казано, вярна Сетесей. Ще избягаш ли тогава с мен, дори ако целта на пътуването ни е напълно неизвестна?
	— Аз съм твоя фарги. — Сетесей добави квалификатори на лоялност и сила.
	— Добре казано. Присъедини се към мен. А сега наблюдавай товаренето на останалата част от нещата ми.
	Когато Елем се върна с картите си, тя ги изпрати на урукетото заедно с останалия си багаж. След това даде знак на навигаторката да я последва.
	— Вземи две големи наметала, на мен вече ми се събра достатъчно спане на влажна пръст. Всички други ще останат тук, но ти идваш с мен. — Докато пътят им минаваше през градинка без покрив, тя извърна едно око в посока на залязващото слънце. — Давай по-бързо, имаме съвсем малко време.
	Устата на Елем беше разтворена широко, докато бързаха през града, защото в добавка към наметалата тя беше натоварена и с тежък цилиндър, който й връчи Амбаласи. Когато спряха, вече й се виеше свят и тя гълташе въздух хрипливо, за да се разхлади. — Иди в сянката на тези дървета и стой неподвижна, защото си се прегряла — нареди Амбаласи и взе цилиндъра от нея. — Аз ще свърша каквото е нужно, защото трябва да се направи, преди да мръкне.
	Елем гледаше с пълно неразбиране, а Амбаласи завъртя края на цилиндъра така, че се появи тънка струя пулверизирана течност. Протегнала цилиндъра на една ръка разстояние, тя навлажни с него лозите и храстите, които се простираха между подредените в права линия дървета. Бяха в част от града, където Елем никога не беше идвала преди, и не разбра веднага, че дърветата са част от живата стена на градината, където те бяха затворени. Когато Амбаласи захвърли празния цилиндър и бавно се приближи през падащия сумрак, Елем беше изстинала достатъчно, за да се увие с наметалото. Амбаласи взе другото и го разстла на земята, изрази голяма досада, докато се просваше върху него.
	— Това е последният път, когато смятам да спя на земята. Трябва да се събудим при първото просветляване, преди градът да се размърда.
	Изрече това с израз на върховна важност и голяма спешност. Елем показа приемане на командите, след това затвори очи и заспа.
	Събудиха я птичи гласове и разбра, че зората наближава. Тя се уви в топлото наметало по-добре и се загледа нагоре през клоните над тях. Когато небето започна да просветлява, надигна се и с уважение побутна старата учена.
	— Съмва… заповед… става…
	Изразите й бяха неясни заради тъмнината, но звукът на гласа й имаше желания ефект. Амбаласи се надигна, хвърли настрани наметалото и отиде схванато до растителната стена. Вече беше достатъчно светло, за да се види несъмнена разлика в растенията там, където ги беше напръскала — листата бяха сгърчени и жълти. Тя изрази задоволство от постижението, протегна се и дръпна дебела лоза, която се пречупи в ръката й и се разсипа на прах.
	— Напред — заповяда тя на Елем. — Затваряш ноздри, мембрани над очите и си пробиваш път през това.
	Елем заработи с ръце, изригна облак прах и парченца. Само за миг си проби път през дебелата преграда и се озова зяпнала надолу към две от Дъщерите на живота — толкова изненадани от нейното присъствие, колкото и тя от тяхното.
	— Не се блещете като фарги — нареди Амбаласи и добави знаци за тишина и бързо движение. — Събуждайте всички и им наредете да се присъединят тук към мен. Да дойдат веднага и в абсолютна тишина.
	Първите от Дъщерите се появиха в просветляващия сумрак, тя ги накара да тръгнат напред.
	— Ти — каза на първата, — заставаш при този отвор и даваш знаци на всички, които идват, да последват тези пред тях. Когато всички минат, идваш. Другите — след мен!
	Тя се обърна и ги поведе през събуждащия се град. Всички Дъщери вървяха след нея в мълчалива колона. Малкото илане, покрай които минаха, не проявиха любопитство. Само фаргите показаха интерес и много от тях се присъединиха към процесията, жадни да видят и научат нещо ново. Слънцето вече беше доста над хоризонта, когато Амбаласи спря колоната пред водата и предаде заповед да изпратят Енге при нея.
	— Ела с мен и не говори — отвърна тя на въпросителния жест на Енге, след това ги изведе от сенките към високата перка на най-близкото урукето.
	Една от екипажа тъкмо се беше появила горе и очите й бяха като цепки в утринната светлина. Амбаласи я повика.
	— Заповед за незабавното присъствие на командващата пред мен.
	Другата изчезна, след малко командващата се спусна по перката и скочи от гърба на леко полюляващото се урукето върху грубото дърво на дока.
	— Заповед, изискваща незабавно подчинение — изрече Амбаласи с модификатор за спешност. — Върви при ейстаа.
	Командващата потвърди разбиране и забърза. Когато се изгуби от поглед, Амбаласи се обърна към любопитната членка на екипажа, застанала на перката:
	— Всички на борда — веднага на дока. Идват други и не искам да се пречкате. — Тя се обърна към Енге, когато онези започнаха да се спускат. — Сега ги качвай всичките, веднага. Спри обаче фаргите — няма място за всички. Когато ейстаа разпита командващата, веднага ще разбере, че нещо не е наред. Трябва дотогава да сме потеглили.
	Амбаласи, открай време известна с нетърпението си, потропваше по дока, докато Дъщерите бързаха покрай нея. Даде знак на любопитната от екипажа да се дръпне назад и показа необходимост-от-присъствие, първо към Енге, след това към Елем.
	— Тръгваме веднага щом последната се качи на борда. И потегляме без екипажа. Ти ще бъдеш командир, Елем, защото си ми казвала, че си служила на урукето. — Тя прекъсна възражението с остра заповед. — Наблюдавала съм работата на командващата. Не изисква особени умения. Ще научиш другите, на каквото трябва да знаят.
	— Рисковано е — каза Енге.
	— Нямаме избор. Не бива да открият къде отиваме. Не искам свидетели, които да се върнат и да осведомят ейстаа къде сме.
	— Къде отиваме?
	Амбаласи отвърна с мълчание и жест, който означаваше край на общуването.
	Смаяните илане от екипажа викаха изпълнени със страх въпроси и се въртяха наоколо объркани, когато свързващите въжета бяха освободени и урукетото потегли по реката, зад надпреварващите се ентеесенати. Накрая захленчиха нещастно, когато първите вълни се запрехвърляха над гърба му, докато то се смаляваше с разстоянието.
	Още стояха там и гледаха как ятата естекели ловят риба в устието на реката, когато първите зяпнали от умора пратенички на ейстаа се довлякоха там. Те отговориха на мънкащите въпроси със силно отрицание.
	Морето беше празно, урукетото беше изчезнало.


>	18

E>
	Мер сенста.
	Ние умираме.
@	Смъртен вик на тану
E$
	{img:glava18.png}
	Докато пътуваха на север, Керик беше изпълнен с радост, от която му се искаше да вика силно, макар да знаеше, че ловецът винаги пази тишина по пътя, с всяка крачка напред той оставяше по малко от отговорността зад себе си и вървеше още по-лесно.
	Направи каквото можеше, за да опази града, сега беше ред на другите да се нагърбят с това, което им остави. Товарът вече не беше негов. Широкият гръб на Ортнар, покрит с пот, се мяркаше пред него. Около главата на ловеца свиреха комари и той ги прогони със свободната си ръка. Керик усети внезапна симпатия към него — извървяха дълъг път заедно, още откакто Ортнар уби привързаната към него илане — Инленус, и Керик се опита с цялата си свирепост да убие него. Сега между тях имаше връзка, която никога не можеше да бъде прекъсната.
	Градът и всичките му проблеми се отдалечаваха, докато те се движеха непрекъснато на север. Когато падна мрак, вече беше много уморен и повече от съгласен да спрат, но не искаше да е първият, които ще помоли за почивка. Спря Ортнар, когато стигна до тревиста долчинка край ручейче. Посочи сивите останки от някогашен огън:
	— Добро място за нощуване.
	Думите бяха на марбакски и мисълта беше мисъл на тану. Сега Керик нямаше нужда да говори на илане — или пък сесек — и да се поти над сложните съждения на мандуктите. Небе и гора, те бяха единственото истинско нещо. А в края на техния път го чакаше Армун. Той усети облекчението от отхвърлянето на тежък товар, който дори не беше подозирал, че носи. Беше на двайсет и четири години, пропътува големи разстояния през много светове за шестнайсетте години, откакто го плениха илане. Тази нощ спа спокойно и дълбоко, както не беше спал от много време.
	На сутринта, когато се събуди, над ручейчето имаше тънка мъгла. Ортнар докосна рамото му и направи знак за тишина, след това бавно вдигна и насочи своя хезотсан. Малкият сръндак, навлязъл до колене във водата, внезапно вдигна глава, усетил нещо — но падна, когато стреличката се впи в корема му.
	Прясното месо беше за предпочитане пред консервираното месо на мургу и те ядоха до насита, изсушиха останалото на въглените, за да го запазят.
	— Разкажи ми за парамутаните — помоли Керик с пълна уста. — Зная само името им и че живеят на север.
	— Видях един веднъж, самадът ни търгуваше с него. Имаше козина по цялото лице, не истинска брада като нашите, а всичко покрито с косми като на дългозъб. Беше нисък, малко над мен, а аз бях още момче. Чувал съм, че те живеят на брега далеч на север, където ледът никога не се разтапя. Ловят риба в морето. Имат лодки.
	— Как ще ги намерим? Имат ли те различни самади?
	Ортнар потупа бузите си — не знаеше.
	— И да имат, никога не съм чувал за това. Но съм слушал, когато те говорят. Прекалено са глупави, за да научат марбакски. Един от ловците в нашия самад знаеше няколко техни думи, така разговаряха. Мисля, че всичко, което можем да направим, е да вървим на север, да се придържаме към брега и да търсим следи от тях.
	— Преди да стигнем там, вече ще е зима.
	— Там винаги е зима. Имаме кожи, ще носим сушено месо. Ако продължаваме по този път, ще срещнем самадите по пътя им на юг. Ще вземем от тях екотаз. Това е, което трябва да направим.
	— И сушен хардалт — сигурно ще имат.
	Много дни по-късно те надушиха дим под дърветата, донесен от изпълнения с влага вятър. Тръгнаха по миризмата и стигнаха до полянка, където бяха подредени черните палатки на самада на Сорлай, едва видими в дъжда. Мастодонтът протръби, когато минаха край него. Бяха благодарни за посрещането и за възможността да ядат до пръсване и да спят на сухо. На сутринта потеглиха всеки по своя път. Това бяха последните тану, които срещнаха.
	Продължиха на север, извън лятото, в цветовете на есента. Опадалите листа покриваха с дебел слой пътечката, и заекът, застрелян от Керик — с лък, мерникът му непрекъснато се подобряваше — вече имаше бели косми в козината си.
	— Много ранна зима — изсумтя мрачно Ортнар.
	— Всички зими сега са ранни, вече знаем. Можем само да продължим на север, още по-бързо.
	Когато стигнаха до мястото за стануване край реката, небето сивееше и подушваха миризма на сняг във въздуха. Керик го позна веднага, застанал на хълмче край брега, сред няколкото парчета прогнили кожи и натрошени кости, които бяха всичко, останало от самада на баща му. Херилак бе намерил ножа на Амахаст от небесен метал тук, сред костите на баща му. Той го докосна, усети как виси на шията му. Илане бяха излезли от океана тук и бяха избили самада на баща му. Случи се преди твърде много време и той имаше само спомени за спомените. Неговият самад сега беше на север, с Армун, и те трябваше да отидат там. Ортнар го повика, той се обърна и тръгна на запад край реката.
	Едва късно следващия ден откриха сухо дърво, заседнало на брега — достатъчно голямо, за да ги издържи и двамата, но не чак толкова, че да не го отрежат от преплетените храсти. Тази нощ го освободиха, привършвайки доста след мръкване.
	Водата беше студена като току-що разтопен сняг, когато нагазиха в нея на сутринта. Завързаха здраво торбите и оръжията си за щръкналите във въздуха корени, избутаха дървото във водата, хванаха се за него и го отблъснаха, бавно избутвайки с плуване тежкия ствол през бързо течащата река. Докато стигнат до отсрещния бряг и двамата бяха замръзнали, посинели от студа, зъбите им тракаха неудържимо. Керик извличаше нещата им на брега, а Ортнар разпали бучащ огън. Останаха само колкото да се изсушат и да затоплят дрехите си, нахлузиха още влажните кожи и продължиха на север. Ако вървяха бързо, нямаше да замръзнат отново. Не остана никакво време за губене — първите снежинки вече се спускаха плавно под дърветата.
	Дните се скъсваха, сега те ставаха всяка сутрин още по тъмно и се движеха в мрака под слабата светлина на звездите, докато не се издигнеше бледото слънце. Бяха силни и се чувстваха добре. И започваха да се боят.
	— Не ни е останало много месо — каза веднъж Ортнар. — Какво ще правим, когато го привършим?
	— Ще намерим парамутаните преди това.
	— А ако не успеем?
	Спогледаха се мълчаливо — и двамата добре знаеха отговора. Запалиха вечерта по-голям огън и стояха по-близо до него, потопени в топлината му.
	Безкрайната гора от гигантски ели се спускаше чак до песъчливия бряг. Трябваше да отбиват по-навътре в сушата, когато плажовете отстъпваха място на остри скали, в които се разбиваха вълните. Гората беше тиха и без пътечки из нея, преспите под дърветата бяха дълбоки и правеха ходенето бавно и изморително. Щом се върнеха на брега, те нетърпеливо се оглеждаха напред и назад за някакви следи от хора. Нищо. Само голи брегове и пусто море.
	Храната почти привърши, когато ги настигна виелица. Нямаха избор, можеха само да продължават напред, наведени срещу северния вятър, в търсене на някакво убежище. Бяха вече схванати и полузамръзнали, когато откриха плитка пещера в основата на хълмовете, над самия бряг.
	— Тук — изкрещя Керик, за да бъде чут през бученето на вятъра, и посочи към тъмния отвор, едва видим през летящия сняг. — Трябва да влезем вътре, да се скрием от вятъра.
	— Ще имаме нужда от дърва, и то много. Остави нещата вътре и ела да потърсим дърва.
	Спъваха се и падаха, но разровиха с крака пряспата, запушила наполовина входа. Защитени от вятъра им се струваше, че е почти топло, но и двамата знаеха, че е твърде мразовито.
	— Не можем да лежим тук — обади се Ортнар и се изправи с мъка.
	Хвана Керик за ръката и му помогна да се надигне, след това го избута навън, обратно в бурята.
	Тромаво закълцаха ниските клони, но не смогваха да отчупят много — пръстите им бяха така замръзнали, че нямаха сила да държат. Ножът на Ортнар изпадна от ръката му и изгубиха ценно време в разкопаване на преспите, докато го намерят. С последните си сили довлякоха дървата в пещерата. Трябваше да им стигнат, не можеха да се върнат за още. Керик измъкна кутийката с огнивото, но не успяваше да хване кремъците, докато не пъхна ръце под кожите си, за да ги затопли до тялото си.
	Огънят накрая пламна и те го разпалиха силно, свиха се до него и кашляха от дима, но все пак усещаха как животът се връща малко по малко в замръзналите им тела. Вън вече беше тъмно, вятърът виеше непрекъснато и навяваше сняг в отвора, трябваше да го разчистват от време на време, за да излиза пушекът.
	— Не сме първите, които са потърсили подслон тук — рече Керик и посочи ниския таван на пещерата, където с въглен бяха надраскани очертанията на елен.
	Ортнар се ухили и потропа с крак по земята до огъня.
	— Те поне не са си оставили костите тук.
	— А ние може и да ги оставим ли?
	Като мълчалив отговор Ортнар изтърси останалата храна.
	— Това е всичко, ти носиш още толкова. Не е достатъчно, за да се върнем.
	— Тогава трябва да продължим напред. Ще намерим парамутаните. Те трябва да са наоколо. Някъде тук.
	— Ще продължим, когато бурята ни позволи.
	Двамата се сменяха — единият се грижеше за огъня, другият излизаше за дърва. Мракът се сгъсти бързо и Ортнар едва намери пещерата, понесъл последния наръч. Температурата спадна рязко, по бузите му имаше бели петна, които трябваше да бъдат разтъркани със сняг. И двамата мълчаха, защото времето за говорене беше свършило.
	Бурята продължи толкова дни, колкото пръсти има на ръката на ловец. По един ден за всеки пръст, с палеца. Излизаха навън само за дърва, топяха сняг за вода. И усещаха първите пробождания на глада в червата си, когато разделиха на дажби оставащите им парченца храна.
	На следващия ден бурята поутихна. Вятърът отслабна и снегът като че се разреди.
	— Свършва — каза Керик с надежда.
	— Рано е да се каже.
	Измъкнаха се навън в слабата дневна светлина. От мрачното сиво небе все още падаха снежинки. За известно време снегът се разреди и виждаха как вълните се разбиват, плъзгайки се далеч нагоре по каменистия бряг. Морето беше тъмно, бурно, покрито с пенести гребени.
	— Гледай! — викна Керик. — Видях там нещо, някаква лодка! Бързо й махай!
	Те се запрепъваха надолу по брега до ръба на бурната вода и там заподскачаха с дрезгави викове. В един миг лодката се издигна върху гребена на вълна и на тях им се стори, че дори забелязват някакви фигури в нея. След това вълните отново се извисиха и я скриха от погледа им. Следващия път, когато забелязаха лодката, беше по-далеч и се движеше на север. Отново изчезна сред огромните вълни и не се появи повече.
	Мокри и изтощени, те се завлякоха отново в пещерата, едва видима през сгъстилия се сняг, и бурята отново връхлетя с удвоена сила.
	На следващия ден изядоха последната си храна. Керик облизваше парченцата вкиснато месо, размазани по пръстите му, когато вдигна очи и кръстоса поглед с Ортнар. Искаше да заговори, но не можеше.
	Какво да каже?
	Ортнар се уви по-добре в кожите си и се обърна настрани.
	Отвън зимните ветрове пищяха над хълмовете. Земята под тях трепереше от ударите на огромните вълни върху брега.
	Настъпи мрак и с него — силно, всеобхватно отчаяние.


>	19

	{img:glava01.png}
	Извън паракаута виелицата духаше с непрестанен бяс, носеше сняг по арктическия лед. Нищо не можеше да оживее в нейното царство, нищо не се движеше в абсолютно опустошения пейзаж — освен самата виелица. Тя се мяташе над облицованите със сняг паракаути, докато зад подветрената страна на всеки не се образува опашка от сняг като дълга бяла брада. В тази замръзнала пустиня на безкрайна нощ имаше единствено мрак и сигурна смърт.
	Вътре в паракаута жълтата светлина на маслената лампа се отразяваше от черната кожа на уларуак и белите извити ребра, които я поддържаха, от кожите и козината и смеещите се лица на парамутаните, докато те топяха парчета развалено месо в отворен мях с мазнина, даваха хапки и на децата и се търкаляха от смях, когато те неумело мажеха храната по лицата си.
	Армун им се радваше и не беше твърде смутена от постоянното внимание на Калалек, ръцете му винаги протегнати да я докоснат, когато е наблизо. Бяха различни, това беше всичко. Те дори споделяха жените си и изглежда никой не го смяташе за нередно. И се смееха и радваха на това. Нейният нрав не беше като техния, не можеше да се присъедини към буйния им смях.
	Но се усмихваше на лудориите им и не се тревожеше, когато и Харл участваше в тях. Правеха му място, някои се протягаха да докоснат светлата му коса. И досега смятаха това за новост, все говореха за тану като за еркигдлит, „измислени хора“ на техния език — а себе си наричаха ангурпиак, истинските хора. Армун разбираше разговорите им, вече втора зима прекарваше в паракаутите на леда и това й се виждаше прекалено. Когато дойдоха при парамутаните, радваше се, че остана жива. Беше отслабнала, тревожеше се за Арнуит на това странно място, толкова различно във всичко — храната, езикът, животът. Докато тя опитваше да се пригоди към този нов живот, времето минаваше твърде бързо, втората зима дойде неусетно.
	Нямаше да прекара и трета зима тук — беше твърда в решението си. През пролетта ще ги накара да разберат, че вече й е време да си тръгва. Върна си силата, тя и двете момчета бяха добре хранени. Имаше и по-важна причина — Керик трябва вече да е научил, че те са напуснали самадите, и е сигурен, че са мъртви. Усмивката изчезна от лицето й при чернотата на тази мисъл. Керик! Трябваше да се върне при него, да отиде на юг в онова странно място на мургу, което са изгорили, при него, където и да е той…
	— Алуторагдлак, ауторагдлак! — обади се Арнуит и я задърпа за крака.
	Силното малко момче, преживяло третото си лято, говореше възбудено през неравните си нови зъби. Тя се усмихна отново и избърса част от мръсотията от лицето му.
	— Какво искаш? — попита го на марбакски.
	Разбираше го достатъчно добре, но не искаше той да говори само езика на парамутаните. Той и Харл си говореха само с думите, станали вече ежедневното им средство за общуване.
	— Искам си сърната! Сърната ми!
	Той я удряше по крака с твърдите си малки юмручета и се смееше. Армун зарови из натрупаните кожи, докато не намери играчката. Беше я направила от парче кожа от сърна и беше прибавила парченца одялана кост за рога. Той я притисна към себе си и се затъркаля настрани със смях.
	— Трябва да ядеш повече — каза Ангайоркак, седна до нея и й подаде шепа бяла мазнина.
	Беше свалила повечето от кожените си дрехи в топлината на паракаута и покритите й с козина гърди висяха свободно, когато протегна ръка. Армун гребна мъничко от мазното вещество и лизна. Ангайоркак зацъка недоволно с език.
	— Имало едно време една жена, която не изяла една риба. — Тя знаеше истории за всичко, виждаше скрито значение във всяко нещо, колкото и обикновено да беше то. — Била сребърна риба, много голяма и много тлъста, а жената само я погледнала. Кажи ми, рекла рибата, защо не ме ядеш? Дълбоко в океана чух хубавите заклинания, които каза рибарят, видях куката с ярката примамка. Изядох я, както трябваше, и сега съм тук, а ти не ме ядеш. Защо? Когато жената чула това, тя много се ядосала и й казала, че тя е просто една риба, ако иска — ще я яде, а ако иска — няма, както й харесва. Но разбира се, когато духът на рибите чул това, той се ядосал много и изплувал нагоре от тъмното дъно на морето, където живее, плувал все по-бързо и по-бързо, накрая се блъснал в леда и го пробил, отворил устата си и изял паракаута и всичките кожи, и децата, и маслената лампа, и след това изял жената. Ето това се случва, когато не ядеш. Яж!
	Армун лизна още малко мазнина от пръста си.
	— Когато бурята спре и слънцето се върне отново и стане топло, тогава аз ще си тръгна с момчетата…
	Ангайоркак изпищя силно и изпусна мазнината, прикри ушите си с ръце и се заклати. Калалек вдигна глава, очите му бяха разширени от изненада, после скочи на крака, за да види какво е причинило уплахата й. В топлината на паракаута той беше съблякъл всичките си дрехи и гладката му кафява козина блестеше на светлината. Дори след толкова време Армун не можеше да свикне, че всички парамутани са такива — покрити с козина от главата до петите. Опашката на Калалек се вдигна срамежливо напред между краката му и косматият й край се разпери, за да прикрие мъжеството му.
	— Ангайоркак издаде звук на голямо нещастие — каза той и вдигна костта, която дялаше, за да я разсее. — Това ще бъде свирка, гледай — тук на нея ще има уларуак и когато се духне в нея, свиренето ще излиза от устата му.
	Тя бутна ръката му настрана, нямаше толкова лесно да се освободи от мъката си.
	— Зима е и е тъмно — но косата на еркигдлитите е като слънце вътре в паракаута, ние се смеем и ядем, и ни е топло. Но сега… — Тя изплака отново, все така се люлееше наляво-надясно. — Сега Армун ще си отиде и светлината на момчетата ще си отиде, и всичко ще бъде черно.
	Калалек зяпна.
	— Но те не могат да си тръгнат. Когато духа виелицата, смъртта седи пред паракаута с отворена уста. Излезеш ли от паракаута, попадаш направо в зъбите й. Не могат да си тръгнат и няма нужда ти да плачеш.
	— През пролетта — обади се Армун. — Тръгваме си тогава.
	— Виждаш ли — каза Калалек и поглади козината на Ангайоркак, за да я успокои. — Виждаш ли, те не си тръгват. Хапни нещо. Те остават.
	Парамутаните живееха само с настоящето и за тях всеки нов ден идваше като чудесна изненада. Армун си замълча, но умът й беше непреклонен. Щяха да си тръгнат веднага щом времето се затоплеше достатъчно, за да може да се пътува. Облиза от пръста си остатъка от мазнината. Трябваше сега да ядат добре, за да бъдат силни. И да тръгнат на юг веднага щом това стане възможно.
	Бурята отмина нанякъде през нощта и когато Калалек разхлаби връзките на отвора за дима сутринта, вътре проникна тъничък слънчев лъч. Всички закрещяха от радост и заровиха из натрупаните кожи да търсят захвърлените си дрехи, пищяха от смях, когато хванеха чужди. Армун стисна здраво дърпащия се Арнуит с една ръка, докато с другата му нахлузи меките долни дрехи с козината навътре за повече топлина. Върху тях облече по-дебелите външни кожи заедно с качулката, след това ботушите, ръкавиците — всичко, което правеше възможно съществуването на север.
	Калалек се беше прострял на кожите и пъшкаше от напрежение, докато избутваше настрани снега, запушил входния тунел. Вътре проникна светлина и помръкна, когато той се провря в отвора. Всички премигаха от блясъка, щом Калалек се измъкна навън. Последва още смях и те се сбутаха, бореха се кой да е следващият.
	Армун остави момчетата да излязат и ги последва. Закри очите си от ярката светлина, когато се изправи. След застоялия влажен въздух на паракаута, миризмата на развалено месо, урина и бебета, студената острота на свежия въздух беше великолепна. Жената я вдиша с благодарност, въпреки че жилеше носа и гърлото й.
	Разпръснатите по леда паракаути бяха бели издутини сред бял пейзаж. От тях на слънце изпълзяваха други парамутани, чуваха се кресливи поздрави и много смях. Небесният свод беше бледосин, с няколко високи облачета, извит надолу към по-тъмното синьо на океана отвъд ръба на леда. Завързаните там лодки бяха просто бели хълмчета, напълно скрити под снега.
	Някой изсвири предупреждение, след това посочи и завика:
	— Там, в морето, уларуак!
	— Не може да бъде!
	— Не е уларуак, една от лодките ни е!
	— Тогава е лодката на Ниумак, само неговата не е тук. Но той трябва да е умрял, пяхме му смъртна песен и на тези с него.
	— Прекалено рано ги пяхме — разсмя се Калалек. — Страхотно ни излъгаха този път. Никога няма да ни оставят да го забравим.
	Харл хукна с другите към приближаващата се лодка. Арнуит затича след него, но се спъна, падна и изплака силно. Армун го вдигна и избърса сълзите му, беше повече уплашен, отколкото пострадал.
	Всички помагаха, лодката скоро беше извадена от водата и вързана до другите. Арнуит стоеше в снега, забравил да плаче, стиснал ръката на Армун, и наблюдаваше радостното завръщане. Ниумак тръгна пръв към палатките, другите тичаха край него и се опитваха да го докоснат и да го потупат по ръката. Да споделят част от късмета, който той и тримата други с него имаха. Да оцелееш в тази буря беше нещо изключително. И четиримата се отпуснаха уморени на снега, пиеха от поднесените им чаши и дъвчеха най-хубавите парчета месо. Чак когато вече се потупваха по коремите, бяха зададени първите нетърпеливи въпроси. Ниумак вдигна ръце, дори най-малките деца се смълчаха.
	— Ето какво стана… — Чу се тътрузене, всички се скупчиха, за да слушат. — Вече виждахме леда тук, когато започна бурята. Вече виждахме през стените на паракаутите и виждахме топлината и храната и децата да си играят и усещахме миризмата на козината им и можехме да ги лизнем с език. Но бурята ни издуха надалеч.
	Той спря драматично с вдигната ръка и слушателите му завиха от състрадание, защото така трябваше да постъпят — и спряха мигновено, щом ръката му се спусна.
	— Не можехме да достигнем леда и паракаутите, можехме само да плуваме пред бурята. Има един висок нос, казваме му счупения крак, прикривахме се дълго зад него, но не можехме да слезем на сушата, защото там няма как да се слезе, вие го знаете. След това вятърът се промени и отново бяхме издухани навътре в морето, тогава запяхме смъртните си песни.
	Това изтръгна нов вой от слушателите му, разказът продължи така още много време. Но никой не протестираше, защото историята беше добра и интересна за слушане. Ниумак обаче беше изморен и му беше студено, така че краят дойде бързо.
	— Последния ден бурята отслабна и се приближихме до брега, но морето още беше прекалено бурно, за да излезем на сушата. И тогава стана нещо странно. Там има една пещера на брега, дето й викат Пещерата на елена, заради рисунките в нея, ние минахме покрай това място и видяхме двама наши братя да излизат от пещерата и да тичат, и да си размахват ръцете. Можехме само да преплаваме покрай тях, защото вятърът духаше в гърба ни. Те имаха топла пещера и искахме да отидем при тях, но не можехме. Но кои бяха те? Всички са тук, всичките ни лодки са тук. Има ли и други парамутани наоколо? Но не би могло да има посред зима. И доплавахме обратно, вие ни видяхте и ние сме тук, и аз отивам да си почивам.
	Той пропълзя в паракаута си, докато другите крещяха въпроси подир него. Кого са видели? Как са изглеждали онези? Имало ли е друга лодка наблизо?
	Армун стоеше като изсечена от лед, студена като лед, гледаше, но не виждаше. Тя знаеше кой е бил в онази пещера на брега, знаеше го с такава увереност, като че името му е било прошепнато в ухото й. Керик. Трябваше да е той, един от онези двама ловци трябваше да е той. Умът й не изпитваше никакво съмнение. Сякаш знанието за това е било там отдавна и просто е чакало думите на Ниумак, за да го освободят. Той е дошъл за нея. Той е разбрал, че тя е тръгнала на север, и е дошъл да я търси. Трябваше да отиде при него.
	Вцепенението внезапно изчезна, тя се обърна и викна:
	— Калалек, трябва да отидем при тази пещера! Знам кой е там. Моят ловец. Керик е там.
	Калалек зяпна от учудване. Еркигдлитите правеха толкова много изненадващи неща. Но не се усъмни в думите й нито за миг. Занадига се, но си припомни думите на Ниумак:
	— Добре е, че твоят ловец е там, в безопасност и на топло, както казва Ниумак.
	— Не е! — каза тя сърдито. — Той не е парамутан и не е в безопасност. Той е тану, който е дошъл дотам, носил си е храна и го е настигнала виелицата. Трябва веднага да ида при него!
	Когато важността на казаното стигна до него, Калалек се развика силно:
	— Лодка, лодката ми, трябва да спуснем лодката ми! Има едно нещо, дето трябва да се направи.
	Армун се обърна и видя Ангайоркак да я гледа с разширени очи.
	— Трябва да ми помогнеш — каза Армун. — Грижи се за Арнуит, докато се върнем. Ще го направиш ли?
	— Не трябва да тръгваш — каза Ангайоркак, без да е особено убедена.
	— Ще отида.
	Лодката вече беше спусната във водата, докато тя стигне до нея, и се товареха припаси. Вътре бяха Калалек и още четирима парамутани, докато последните вързопи бяха подавани през борда, те вече потопиха веслата. Отплаваха, подпомагани от лекия северен вятър.
	Когато падна мракът, още гребяха на юг. Брегът там беше изцяло скалист, не можеше и да се мисли за излизане на сушата през нощта. Те се напънаха и хвърлиха зад борда дълго кожено въже с тежка кожа на единия край, така че през нощта да не отплуват надалеч. Ядоха парчета развалено месо, остъргваха и смучеха сняг от запаса, който бяха нагребали на борда. Повечето се приближаваха до Армун да я докоснат и потупат, и издаваха успокояващи звуци. Тя не отговаряше, само гледаше към брега и чакаше. Към сутринта заспа изморена и когато се събуди, те отново гребяха на юг.
	За Армун покритият със сняг бряг изглеждаше все еднакъв и пуст. Не и обаче за парамутаните, които сочеха познати места и крещяха въодушевено. По едно време загребаха с дружни викове на съгласие и все по-трескаво към чакълест бряг. Когато една от вълните ги надигна и ги изблъска на брега със стържене, двама скочиха от лодката и потънали до кръста в ледената вода я избутаха по-нагоре. Армун скочи от носа, падна тежко, но се надигна отново на крака и хукна бързо към обраслите с дървета хълмове. Дългите й крака бързо изпревариха другите, но трябваше да спре и отчаяно да заоглежда еднаквия навсякъде сняг.
	— Отиваме там — извика Калалек, докато минаваше покрай нея, посочи, спъна се и падна в една пряспа.
	Вече не се чуваше смях — снегът стигаше до първите дървета, равен и покриващ всичко отдолу.
	Те ровеха, хвърляйки снега на всички посоки, бързаха разтревожени. Появи се черен отвор, след това се разшири. Армун копаеше отчаяно като останалите и се хвърли в отвора заедно с тях. Там имаше купчина кожи, покриващи… какво?
	Тя пропълзя напред и ги достигна първа, дръпна вкочанените, замръзнали кожи, които покриваха лицето на Керик. Посивяло и покрито със скреж. Тя смъкна ръкавицата си и се протегна, без да диша от страх.
	Докосна кожата му. Студена. Съвсем студена.
	Той беше мъртъв.
	Но в мига, когато тя изплака на глас, очите му трепнаха и се отвориха.
	Не беше закъсняла.


>	20

	{img:glava20.png}
	Пустините на скования в лед север бяха родният дом на парамутаните. Те знаеха как да живеят и да оцеляват тук, знаеха всичко, което можеше да се знае за измръзванията и бялата смърт. Закрещяха си възбудено, избутаха Армун настрани и се натъпкаха един след друг в пещерата. Докато Калалек разтваряше и смъкваше кожите на Керик, двама от другите бързо се съблякоха и оставиха още топлите си дрехи на замръзналата земя. Побелялото от студа тяло на Керик беше положено внимателно върху кожите, голите ловци легнаха до него и го притиснаха силно към себе си, за да го сгреят. Другите натрупаха всички останали кожи върху тях.
	— Такъв студ — и аз също щях да замръзна, да пея смъртната си песен! — викна Калалек.
	Другите се разсмяха, доброто им настроение се върна, след като намериха ловците живи.
	— Събери дърва, направи огън, разтопи сняг. Те трябва да бъдат затоплени и ще искат да пият.
	С Ортнар направиха същото. Армун разбра, че най-добрият начин да помогне, е да събере дърва. Той беше жив! Слънцето огряваше топло лицето й, през тялото й струеше топлина от увереността, че тя и Керик сега са в безопасност, живи и отново заедно. В този миг, докато увисваше на един клон да го отчупи, тя се закле, че повече нищо няма да ги раздели отново. Бяха далеч един от друг твърде дълго. Невидимата нишка, която ги свързваше, се разтегна твърде силно, стигна почти до скъсване. Тя нямаше да позволи това да се повтори. Където беше той, щеше да е и тя. Нищо и никой вече нямаше да застане между тях. Друг замръзнал клон се отчупи със силен трясък, когато тя го дръпна с цялата си сила, изпълнена с гняв и щастие. Никога вече!
	Огънят бучеше и пещерата беше топла. Калалек прегледа отпуснатото тяло на Керик, подръпна крайниците му и кимна щастливо:
	— Добре, много добре, той е силен и колко бяло е тялото му! Само на лицето му ето тук има измръзване, тези тъмни точки. Кожата ще се олющи, така трябва. Но другия тук, виж колко лошо.
	Той дръпна настрани кожите от краката на Ортнар. Всичките пръсти на левия му крак бяха измръзнали, черни.
	— Трябва да се отрежат. Направим ли го сега, той няма да усети нищо, ще видиш.
	Ортнар силно стенеше, въпреки че беше в безсъзнание, и тя се насили да не чува острите щракащи звуци зад себе си, наведена над Керик. Челото му вече беше топло и се овлажняваше. Тя го погали с върховете на пръстите си и клепачите му се размърдаха, отвориха се и пак се затвориха. Хвана го през раменете, вдигна тялото му и поднесе кожената чаша с вода до устните му.
	— Пий, моля те, пий.
	Той се размърда и преглътна, отново се отпусна назад.
	— Трябва да стоят на топло, да ядат и да съберат малко сили, преди да ги местим — отсъди Калалек. — Ще донесем тук месо от лодката, после може да идем за риба. Връщаме се като мръкне.
	Парамутаните й оставиха голяма купчина дърва. Тя поддържаше огъня силен и го разбъркваше, за да открива зачервените въглени. Когато по-късно следобед отклони вниманието си от него, видя, че очите на Керик са отворени и устата му се движи, той се опитваше безуспешно да говори. Тя докосна с устни неговите, след това ги погали, както би успокоявала бебе.
	— Аз ще говоря. Ти си жив, Ортнар също. Намерих ви навреме. Всичко ще бъде наред. Тук има храна, също и вода, и ти трябва да изпиеш най-напред това.
	Надигна го отново, за да отпие от водата, той се закашля с пресъхналото си гърло. Когато го отпусна на кожите, тя го притисна силно до себе си и прошепна с устни до ухото му:
	— Дадох си клетва. Заклех се, че никога повече няма да ти разреша да ме оставиш сама. Където отиваш ти, отивам и аз. Така трябва да бъде.
	— Така… да бъде — каза той прегракнало.
	Очите му се затвориха и заспа отново. Беше доближил на крачка от смъртта и е много трудно да се върнеш, след като си бил до нея. Ортнар се размърда и издаде някакъв звук, Армун отиде да занесе вода и на него.
	Вече беше почти тъмно, когато парамутаните се върнаха.
	— Виж го това мъничкото, дето съм го донесъл — викна Калалек, докато се провираше в пещерата, вдигнал голяма, грозна риба, покрита с люспи, със зъбата уста. — Това ще им даде силата. Сега трябва да ядат.
	— Още са в безсъзнание…
	— Много дълго, не е хубаво. Трябва месо веднага. Сега ще покажа.
	Двама от парамутаните надигнаха Ортнар да седне, Калалек раздвижи главата на ловеца внимателно, потупа по бузите му с пръст, прошепна нещо в ухото му и силно плесна с длани. Всички се развикаха насърчаващо, когато очите на Ортнар се отвориха леко и той изстена. Един задържа устата му отворена, а Калалек накълца с ножа си парченца риба и изстиска сока им в устата на ловеца. Онзи избълбука, закашля се и преглътна, чуха се още възбудени крясъци. Когато Ортнар започна да се пробужда замаяно, те се заеха да бутат парченца сурова риба между устните му и да го окуражават да дъвче и преглъща.
	— Кажи му на вашия еркигдлитски език, той трябва да яде. Дъвчи, дъвчи, давай.
	Тя нахрани Керик сама, не пускаше никой друг да припари до него, опитваше се да му придаде от нейната сила, притиснала го здраво до гърдите си.
	След два дни Ортнар можеше да пътува. Когато се наложи да отрежат още почерняла плът от крака му, той прехапа устната си така, че от нея потече кръв.
	— И все пак сме живи — обърна се към него Керик, когато мъчението свърши.
	— Част от мен не е — изхърка Ортнар, по лицето му имаше капчици пот. — Но ги намерихме… или те ни намериха… и това е важното.
	Керик трябваше да се опре с цялата си тежест на Армун при спускането към лодката. Ортнар беше пренесен върху завързани клони. Ловецът изпитваше твърде силна болка, за да обръща внимание на нещо, но Керик се опули и възхити от лодката.
	— Направена от кожи, лека и здрава. И я виж греблата! Тези парамутани умеят да правят неща не по-зле от саску.
	— Други неща, които правят, са още по-хубави — обади се Армун, зарадвана от интереса му. — Погледни, знаеш ли какво е това?
	Подаде му парче резбована кост и той го огледа.
	— От някакво голямо животно е, не знам кое. И е било издълбано отвътре… но какво е това? — Той разтърси дрънкащата костена тръба, погледна през дупката в горния й край, натисна издатината до нея и откри, че към нея е прикрепена окръглена дървена пръчка с дебелината на стрела. — Направено е красиво, това мога да кажа.
	Армун се усмихна, цепнатата горна устна разкри равните й зъби. Потопи края на тръбата във водата, която се плискаше пред краката й. Дръпна пръчката, чу се смучещ звук и когато я дръпна пак, тънко фонтанче вода пръсна от горния отвор, навън от лодката. Той зяпна и двамата прихнаха от смях пред учудването му. Керик отново я взе от нейните ръце.
	— Прилича на нещо, отгледано от илане — само дето е направено. Харесват ми такива неща.


	Отново разгледа предмета отвсякъде с възхищение, прокара пръст по резбата, изобразяваща риба, която изплюва голям фонтан вода.
	Връщането при паракаутите беше голям триумф, жените се бутаха една друга, пищейки от смях, за привилегията да носят носилката с русия гигант на нея. Ортнар ги гледаше с изумление как се тълпят, за да докоснат косата му, и непрекъснато се джафкат една друга на странния си език.
	Арнуит изгледа баща си учудено — нямаше почти никакви спомени за ловците тану. Керик коленичи в снега, за да го огледа отблизо: здраво сложено момче с опулени очи, твърде малко напомнящо бебето, което той беше оставил.
	— Ти си Арнуит.
	Момчето кимна сериозно, но се отдръпна, когато Керик протегна ръка да го докосне.
	— Това е баща ти — каза Армун. — Не трябва да се боиш от него.
	Но детето се улови за крака й.
	Керик се изправи. Думата беше събудила в него дълбоко заровени спомени. Баща. Той затърси из кожите си и напипа двата ножа, които висяха на врата му. Пръстите му докоснаха по-малкия и го откачиха. Този път, когато той коленичи, детето не се отдръпна. Керик му подаде блестящото метално острие, хвърлящо отблясъци на слънчевата светлина.
	— Както моят баща ми даде това, така аз го давам на теб.
	Арнуит се пресегна колебливо и го докосна. Погледна нагоре към Керик и се усмихна:
	— Татко.


	Преди зимата да отмине, Ортнар вече се възстановяваше. Беше изгубил тегло и още го мъчеха болки, но голямата му сила го опази. По краката му имаше и още почернявания, гной с отвратителна миризма, но парамутаните знаеха как да лекуват това. С удължаването на дните раните заздравяха и се образуваха ръбци. Нахлузил ботуши с натъпкана вътре козина, той всеки ден се измъкваше от паракаута и се учеше да ходи наново. Кракът без пръсти го затрудняваше, но ловецът упорстваше. Един ден беше излязъл далеч навън покрай ръба на леда, когато отдалеч забеляза лодка. Беше от по-големите, с широка кожа, завързана за дълъг прът в средата й, и изглеждаше непозната. И не беше от тукашните. Когато се домъкна обратно до паракаутите, откри, че всички са излезли навън, викат и махат.
	— Какво става? — попита той Армун, бе научил само дума или две от този странен език.
	— Новодошли, не са от нашите паракаути. Много интересно е.
	— Какво става, защо е това надвикване и размахване на ръце? Те май здравата спорят за нещо.
	— Не мога да разбера, всички крещят. Прекалено дълго си ходил. Иди в паракаута, аз ще разбера какво става и ще дойда при теб да ти разкажа.
	Ортнар беше сам в паракаута — всички парамутани, също и Керик, Арнуит и Харл отидоха при лодките. Отпусна се тежко и изстена от болката в краката, защото нямаше кой да го чуе. Задъвка парче месо, радостен от почивката, докато чакаше Армун.
	— Като че е станало нещо много добро — обясни тя, щом се появи. — Нещо около уларуаките. Говориха колко лоша е била цялата тази зима, как ги е имало все по-малко. Сега май са ги намерили отново. Много е важно.
	— Какви са тези уларуаки?
	— Парамутаните ги ловят в морето. Никога не съм ги виждала, но трябва да са по-големи дори от мастодонт. — Тя посочи извитите костни ребра над главите им. — Тези са от уларуак. И кожата, която ги покрива, също — цялата палатка е от само една кожа. Повечето от месото, което ядем, а също и мазнината, пак са от уларуак. Парамутаните иначе ядат всякакво месо. — Посочи морската птица, окачена за краката на ребрата над главата им и оставена да се разваля апетитно. — Но почти цялата им храна и лодките, и всичко друго е от уларуаки. Те казват, че са ги прогонили времето и дългите зими. Ледът с всяка година идва все по на юг, и още нещо във водата, не можах да разбера добре, и то се е променило. Било все по-трудно да се убие уларуак, а по-лошо нещо няма за парамутаните. Ще трябва да почакаме, за да разберем какво е станало сега.
	Мина време, преди още някой да се върне в паракаута. Пръв дойде Калалек, пропълзя през входа и избута плетеница от тънки кости пред себе си, след него влязоха и други. Той я размаха щастливо — сложна подредба, завързана с нишки от черва и закрепена в ъгли и криви. Армун го накара да говори бавно, докато обясняваше важността й, и превеждаше на марбакски казаното.
	Керик пръв от тях проумя.
	— Костите са някакъв вид карта — те ги използват, за да намират пътя си в океана, точно както илане си служат с техните карти. Помоли го да посочи къде сме ние сега.
	След много сочене по схемата от кости, въпроси и объркани отговори, най-сетне стана ясно какво точно се е случило. Керик, веднъж вече прекосил океана, разбра значението му.
	— Всичко опира до зимите. Те са променили океана, както става и на сушата, променили са живеещите в него твари. Леденият слой, върху който сме сега, се простира през северния океан чак до земята от другата му страна. Бил съм на тази земя, но не толкова на север. Има някаква причина уларуаките вече да не са от тази страна на океана, а като че всичките са се събрали в другата. Икергакът, който току-що пристигна, е пресякъл океана чак до другата страна, и ги е видял там. Какво смятат да правят парамутаните?
	Калалек беше извънредно образен в обясненията си, щом чу въпроса. Дърпаше невидими въжета и плуваше по въображаеми вълни, докато обясняваше. Те почти го разбираха и без превода на Армун.
	— Ще спуснат икергаките във водата и ще ги приготвят за дълго пътешествие. Искат да пресекат до другата страна, веднага щом ледът започне да се пука, и да ловят уларуаки, и да се върнат преди зимата да е започнала отново.
	— Тогава е време и за нас да си тръгваме — каза Керик. — Ние ядем от храната им и не им даваме нищо в замяна.
	Но погледна с ъгълчето на окото си към Ортнар и го видя как се усмихва мрачно.
	— Да, време е да вървим на юг — обади се ловецът. — Но това ще е ходене, което не виждам пред себе си.
	— Няма нужда да ходиш! — възкликна Армун и докосна ръката му. — Познавам парамутаните. Ще ни помогнат. Докараха мен и момчетата тук, без изобщо да се поколебаят. Те ни харесват, мислят, че сме необичайно различни от тях. Искат да останем, но ако настояваме, ще ни откарат на юг през пролетта. Знам, че ще го направят.
	— Няма ли всичките икергаки да са им нужни за лова? — усъмни се Керик.
	— Нямам представа. Просто ще ги попитам.
	— Трябва да тръгнем колкото се може по-скоро — каза Ортнар. — Да се върнем при самадите.
	Лицето на Керик потъмня при тези думи и устните му се присвиха. Мисълта за връщането отприщи порой от спомени. С тях и страхове, отдавна забравени.
	Първо се сети за Вейнте и вечната й омраза. Тя беше някъде там, замисляше унищожението на тану и саску, на всички устузоу по света. Той беше обърнал гръб на града и на илане, които го заплашваха, защото трябваше да намери Армун. Добре, това и направи. Бяха отново заедно и в безопасност. Но щяха ли наистина да намерят покой, когато и да било? Не и докато Вейнте беше жива, не и докато я имаше омразата й. Трябваше да се върнат в града. Обратно при илане и хезотсаните, в света на устузоу и мургу, на една битка без край. Или поне без край, който да не би позволил унищожаването на самадите.
	Армун го погледна и разбра веднага мислите му, защото докато мислеше с думите на мургу, тялото му се движеше в тяхното ехо, лицето му помръдваше и помрачняваше.
	Щяха да се върнат.
	Но какво ли щяха да заварят?


>	21

E>
	Амбесетепса угуненапсоси, нефатеп лемефенатеп, епсатсаст ефентопенех, деесетефен ееденинеф.
	Угуненапса ни учеше, че тъй като познаваме смъртта, познаваме и границите на живота, и в това е силата на Дъщерите на живота, които живеят, когато другите умират.
@	Мъдрост на илане
E$
	{img:glava21.png}
	Щом урукетото напусна пристанището на Йебеиск, Амбаласи нареди да плават на запад, направо в открито море. Това беше най-бързият начин да се отдалечат достатъчно от наземно наблюдение, за да не знаят онези на брега накъде може да са се запътили. Елем се покатери до върха на перката и завари учената там, загледана в тъмните очертания на ентеесенатите, плуващи пред тях. Елем издаде почтителен звук на молба-за-внимание-за-разговор.
	— Никога не съм командвала урукето, само съм служила на борда му. Има проблеми…
	— Решавай ги — изрече Амбаласи твърдо с модификатори за край-на-темата, последващ-въпрос. — Коя е дежурна на руля?
	— Омал, спокойна и умна илане, която учи бързо.
	— Казах ти, че те бива да командваш. А сега да разгледаме картите.
	На слизане минаха покрай Омал, застанала с ръце до възлите на нервните окончания, които управляваха урукетото, загледана през прозрачния диск към морето. На една издатина до нея стоеше сиво-розова птица, която винаги гледаше в една и съща посока. Амбаласи спря и прокара палци през перата на създанието, то изгука в отговор.
	— Нов компас — обясни Елем. — Много по-полезен от старите.
	— Разбира се — създаден е от мен. Точен, надежден и ти е компания през дългите пътувания. Насочиш ли го веднъж в правилната посока, ще я сочи, докато не умре.
	— Никога не съм разбирала…
	— Аз разбирам. Намагнитени частици в предния мозък. Къде са картите?
	— Тук, вътре.
	Въпреки че нишата беше слабо осветена, първата развита карта заблестя ярко под слабото пурпурно петно на стената от плът край тях.
	— Тази е в най-голям мащаб — обясни Елем. — А и най-скорошната. Тук е Ентобан, а отвъд широкия океан е Гендази.
	— А тези цветни извивки?
	— Тези с по-студените цветове са ветровете в небето, които се носят като големи реки през атмосферата. Започват тук, в тропиците, където слънцето нагрява въздуха, след това се движат на север и на юг, повлияни от въртенето на планетата. Те са от огромно значение в моите изследвания, но за практически цели ще използваме тези топли оранжеви и червени цветове, които бележат океанските течения.
	— Детайлно-обяснение.
	— Удоволствие-от-обясняването. Сега сме тук, в океана на запад от Йебеиск. Съгласно твоите нареждания ще продължим на запад до тъмно, за в случай че другите ни последват. Тогава ще бъдем някъде в тази червена ивица, която е течение в посока юг. Ще дрейфуваме в нея през нощта, а призори след уточняване на мястото ни ще започнем пътуването към нашата цел. Точност-на-плаването, желание-за-информация за нашата цел?
	— Несигурност-засега. Покажи ми какво би направила, ако щяхме да пътуваме за Гендази.
	— Готовност-за-изброяване. За Гендази трябва да продължим в това течение, докато то ни носи на юг и запад до средата на океана. Много интересно място, много богато на живот. Когато стигнем до него, ще изберем подходящо течение към нашата цел. Ще ни е нужно ето това, което минава покрай Алакас-аксехент към зелената земя оттатък.
	Амбаласи разгледа картата отблизо, започвайки от Йебеиск, след това проследи с лявото си око пътя през океана към Гендази.
	— Един въпрос. Ние плаваме в голяма дъга на югозапад до средата на океана, после в друга дъга на северозапад до нашата цел. Помисли колко по-бързо щеше да бъде, ако просто пресечем океана така.
	Прокара с едно бързо движение върха на палеца си по картата. Елем отстъпи назад и зяпна, гребенът й почервеня.
	— Невъзможно! — Модификатори на отчаяние и страх. — Това, което предлагаш, е… неестествено. За кратки периоди, както правим сега, или за пътуване от един остров до друг, тогава се постъпва така. Но нищо не се движи по права линия. Морските създания следват теченията в морето, птиците — невидимите течения на въздуха. Курс какъвто ти предлагаш, ами… той върви срещу природата. Урукетото ще трябва да бъде изведено извън теченията, въпреки че през нощта то ще дрейфува с тях, след това при сутрешните изчисления… абсолютно невъзможно!
	— Въпрос само от научен интерес, Елем, съсредоточи се. Ти си труженичка-на-познанието, поне в по-голямата част от работата ти, затова ще ти разкажа за двете различни състояния на материята. Или вече ти е известен законът на Атепенепса?
	— Скромност-незнание, желание-за-осведомяване.
	— Купчина глупост! Гравитацията е невидима, ако аз пусна тази тежест за притискане на карти, ще падне право надолу. Това-което-носи-светлината само по себе си е невидимо, и носи светлината по права линия от предмета към окото. Инерцията е невидима, но тя носи движещия се обект… добре. Виждам, че това не ти е по силите. Не се срамувай заради слабоумието си. Малко са илане като мен, които нямат интелектуални ограничения. А сега по въпроса за курса ни. Какво има тук?
	Амбаласи постави разтворените си пръсти върху празното място на картата оттатък Манинле, на юг от Гендази. Елем зяпна:
	— Нищо, абсолютно нищо.
	— Празнота-на-ума, неосъзнаване-на-съществуването-си! Трябва ли да те уча на собствената ти специалност? Какви са тези неща на картата, тук и тук?
	— Течения, океански течения, разбира се.
	— Великолепно. Сега, внимание-към-подробностите, какво причинява теченията?
	— Температурните градиенти на морската вода, вятърът, въртенето на планетата, очертанията на бреговата линия, градиентите на океанското дъно…
	— Добре. Сега разгледай внимателно тези течения, тук и тук. Те не се появяват от външния мрак без никаква причина. Проследи ги назад.
	— Разбирам, разбирам! Велика Амбаласи, ти ме измъкна от незнанието, както фарги излиза от морето. Тук трябва да има голяма земна маса, точно където ти показа. Въпреки че никой никога не я е виждал или описал, ти разбра за съществуването й по тези карти…
	Елем сведе глава и изрази обръщение от най-низша-сред-низшите към най-висша-сред-висшите. Разбра внезапно, че Амбаласи знае за навигацията поне колкото нея. Вероятно и повече. Амбаласи кимна, оценявайки прозрението й.
	— Ти познаваш своята наука, Елем. Но аз съм, която разбира от всички науки — както току-що доказах. Това не е труд за един миг, аз съм разглеждала навигационни карти през последните няколко години и съм правила тези изводи. Това пътуване ще докаже, че моите твърдения са верни. Ние отиваме към това празно място на картата. И то никога вече няма да е празно, след като го достигнем. Сега доведи Енге при мен.
	Енге пристигна с Елем веднага щом й беше съобщено. Амбаласи стоеше в надута поза, когато се изкачиха при нея, толкова изправена, колкото й позволяваше старият й гръбнак, здраво стиснала карта в ръка. Елем се приближи към учената, изразявайки нищожество като фарги. Енге беше свила крайниците си в израз на върховна почит, но все пак не стигна чак дотам. Амбаласи вдигна картата напред с жест на върховна-световна-важност.
	— Сега ще те просветя, Енге. Сега ще ти открия нашата цел и града, който ни очаква там.
	— Благодарни сме от сърце за това, което ти направи за нас.
	Ръцете й се извиха в знак, че говори от името на всички в групата.
	— Великолепно. Ето виж, на тази карта е мястото, където отиваме. А това тук е нашият град.
	Тя отвори другата си длан и я протегна напред. В ръката й имаше голямо семе със странна форма. Енге премести поглед от картата към семето, след това обратно, накрая наведе глава в одобрително послушание.
	— Ние сме благодарни. На картата има само празнота, аз само предполагам, че с огромните си познания ти си стигнала до извода за някаква нова земя там. Земя без градове и без илане, а семето ще бъде отгледано и ще израсте в нашия собствен град.
	— Точно така — остро отвърна Амбаласи, пусна картата и семето с неочаквана агресивност. По гребена й пробягаха цветни ивици. — Имаш първокласен мозък, Енге, и чакам с нетърпение момента, когато ще го надхитря.
	Не добави, че този път не успя, нито пък Енге се постара да го спомене — вместо това изрази благодарност и съгласие. Възрастната учена беше своенравна и гневлива, но след всичко, което направи за тях, можеше да си позволява всякаква ексцентричност.
	— Позволено ли е да помоля за повече информация за нашата цел, за да се възхитя на работата на ум от такава неописуема висота?
	— Позволено е. — Цветовете по гребена на Амбаласи избледняха, тя прие похвалата, която просто й се полагаше. — Гледай внимателно и се учи. Силата, ширината и температурата на теченията, реките в морето, са отбелязани на картите за тези с интелекта да го разберат. Което, разбира се, включва и мен. Няма да се впускам в подробности, вие няма да ги разберете, вместо това ще ви дам направо заключенията. Тук има не просто малък остров или верига острови, а огромна земна маса, чиито размери ще разберем, когато я достигнем. Тя лежи на юг от Алпеасак, което означава, че ще бъде чудесно топла. Знаеш ли името на тази нова земя, Енге?
	— Зная го — гласеше непоколебимият отговор.
	— Тогава ни го кажи — нареди Амбаласи с неконтролирани движения на удоволствие.
	— Наречена е Амбаласокей, така че в утрешното утре, докато илане говорят помежду си, те ще споменават името на тази, която донесе живот на това отдалечено и непознато място.
	— Добре напаснато — потвърди Амбаласи и Елем изрази съгласие с модификатори на усилване. — Сега ще си почина, за да съхраня енергията си. Вие, разбира се, ще имате нужда от моите указания, не се колебайте да ме събудите, когато е нужно, дори това да не ви радва.
	Слухът за станалото бързо се разпространи и предизвика обща възбуда. Дъщерите на живота настояваха пред Енге да им разкрие значението на откритията на Амбаласи и тя го направи, застанала в лъча светлина, падащ от отворената гръбна перка, за да я разбират всички:
	— Угуненапса, нашата учителка, ни каза, че най-слабите са най-силни, а най-силните — най-слаби. С тази парабола тя искаше да ни просвети в единството на живота, да посочи ясно, че животът на още-мокра-от-океана фарги е също толкова важен за тази фарги, колкото животът на една ейстаа е важен за самата нея. Угуненапса каза това отдавна, но вечната истина отново стигна до нас и днес. Амбаласи още не е Дъщеря на живота, но е получила от уроците на Угуненапса толкова много, че ни освободи от плена и ни води сега към един нов свят, където ще отгледаме град — и това ще бъде нашият град. Преклонете глави пред чудото на тази мисъл. Град, в който няма да има преследване заради убеждения. Град без смърт. Град, където ще можем да растем заедно и да се учим заедно — и да приветстваме фарги, които да растат и да се учат от нас. Казах с благодарност и без нито миг колебание, че тази нова земя, където ще отгледаме нашия град, ще се нарича Амбаласокей.
	Вълна от емоции заля слушателките й, вълна от съгласие, която движеше телата им в унисон като трева под повея на вятъра. Те мислеха по един и същ начин.
	— Сега ще си починем, след пристигането ще има много работа. Елем ще се нуждае от помощ за урукетото, нека всички с умения или желание за помощ да отидат при нея. Останалите от нас ще подредят мислите си и ще се подготвят за това, което ни очаква.
	Както подхождаше на възрастта й, Амбаласи лежа в сън през по-голямата част от пътешествието, но беше единствената, която го направи. За Дъщерите на живота промяната беше твърде нова, твърде възбуждаща — за пръв път бяха мнозинство, не преследвани или прогонвани. Можеха да говорят открито за вярата си, да я обсъждат и да търсят помощ от тези като Енге, чиято яснота на мисълта одобряваха. А всеки минал ден ги доближаваше до блестящата реалност на новото им съществуване.
	Както ги предупреди Амбаласи, не я смущаваха, докато не навлязоха в течението, понесло ги настрани от пътя, който би ги отвел край Манинле и Алакас-аксехент към континента Гендази. Тя пи студена вода, хапна малко месо и се покатери бавно до върха на перката. Елем и Енге вече я чакаха там, изразиха пълни с почит приветствия.
	— Топло е — промълви Амбаласи и зениците й се притвориха като вертикални цепки в ярката слънчева светлина.
	Показа модификатори на удоволствие и спокойствие.
	— Намираме се тук — съобщи Елем и посочи мястото им на картата. — Водите са богати на живот и в тях има неизвестни риби с огромни размери.
	— Неизвестни вероятно за вас и за подобните вам с ограничени познания. За мен обаче океанът няма тайни. Хванахте ли някоя от тези неизвестни риби?
	— Много са вкусни.
	Елем изрази удоволствие от храна. Амбаласи мигновено отговори с неудоволствие от лакомията и първостепенност на познанието.
	— Мислите първо за стомаха си и чак накрая за ума — сопна се Амбаласи. — Преди да сте изплюскали всичките научни ресурси на този океан, погрижете се да ми доставите образец от тях.
	Образецът беше наистина впечатляващ — полупрозрачен, гладък и със зелени перки по ръбовете. А когато го проснаха, се оказа дълъг колкото един ръст на илане. Амбаласи само го стрелна с поглед към него и изрази неприязън-към-незнанието и превъзходство-на-познанието.
	— Да бе, риба! Аз ли съм единствената тук с очи за гледане и ум за използване? Колкото аз съм риба, толкова е и това тук. То е змиоркова ларва. И по остъкляването на очите ви виждам, че този термин не означава за вас нищо. Това са ларвите на змиорките — предполагам, че знаете какво е змиорка?
	— Много са вкусни — каза Енге.
	Знаеше, че това ще подтикне старата учена да достигне нови висини на оскърбленията, в които тя изглежда намираше голямо удоволствие.
	— Вкусни! Пак процесите на храносмилане вместо тези на мозъчна обработка! Просто не мога да повярвам, че сме от един и същ биологичен вид. Пак ще ви налея в празните мозъци малко нова информация. Не сте ли наясно, че и най-голямата известна змиоркова ларва е колкото най-малкия нокът на крака ми? И би трябвало да знаете, че възрастните змиорки израстват до много прилични — и ще побързам да го кажа преди вас — вкусни размери.
	Енге погледна надолу към бавно гърчещата се ларва, предаде благодарност за знанията… и растящо изумление:
	— Това означава, че възрастните форми са огромни!
	— Точно така. Което е още едно доказателство, че там някъде има неизвестна земя, защото змиорки с такива размери не са ни познати… досега.
	Няколко дни по-късно Амбаласи нареди да й донесат проба от морската вода. Една илане се спусна от перката на урукетото на широкия му гръб и топна прозрачния съд във вълните, които се разбиваха пред краката й. Амбаласи го надигна пред очите си, изгледа го изпитателно, след това го доближи до устните си. Елем направи знак за опасност — пиенето на морска вода можеше да доведе до обезводняване и смърт.
	— Твоята грижа ме радва — каза Амбаласи. — Само че е ненавременна. Опитай сама.
	Елем колебливо отпи от съда и подскочи от изненада. Амбаласи мъдро кимна.
	— Само огромна река, по-голяма от всички, които са ни известни, може да отнесе прясна вода толкова навътре в морето. Усещам, че сме на ръба на велико откритие.
	На следващия ден забелязаха, че около тях обикалят много морски птици, сигурно доказателство, че наблизо има земя. Скоро видяха плаваща растителност, водата не беше вече чиста и прозрачна, както по средата на океана. Амбаласи взе проби за изучаване, след това направи още едно доволно изказване.
	— Разтворена почва, бактериален живот, празни обвивки от зърна хайвер, планктон, семена. Приближаваме се до колосална река, която се оттича от огромна площ в още по-голям континент. Предсказвам с прилична точност, че вече сме близо до нашата цел, близо до Амбаласокей.
	През следващия ден валя, но дъждът спря преди свечеряване. Когато облаците изчезнаха от хоризонта пред тях, всички можеха да се любуват на необичайно величествен и красив залез. Докато урукетото се прехвърляше над дългите вълни, те забелязаха тъмна линия на хоризонта под пламтящото небе.
	Тази нощ те спаха, както илане винаги спят нощем, неподвижно и дълбоко, но се пробудиха при първата утринна светлина. Елем нареди на много от тях да слязат долу, тъпканицата на върха на перката беше непоносима. Амбаласи застана най-отпред, както й се полагаше, а земята на хоризонта растеше и се приближаваше. Накрая се разстла в множество малки острови.
	— Няма река — обади се Елем с движения на объркване.
	Изгубилата досега дар слово Амбаласи изрази известен сарказъм:
	— Само малките реки имат големи устия… или уста. Река, която се оттича от цял континент, носи много почва и образува делта с много острови. Открий някой от каналите между тези острови и скоро ще стигнеш и до реката. На бреговете на богатите й води ние ще засадим семето на града.
	— В мен няма и сянка на съмнение, че Амбаласи е права, тъй като тя никога не греши — каза Енге. — Ето там, отпред, е нашата съдба, началото на нов живот за всички нас. Новата земя Амбаласокей, където ще поникне нашият град.


>	22

E>
	Ангурпиамик нагсоркипадлуйнарпок мунгатак ингекакак.
	За парамутана прясната риба е добра, колкото и бързо чукане всеки ден.
@	Пословица на парамутаните
E$
	{img:glava22.png}
	Най-сетне беше взето решение. Отне много време — така постъпваха парамутаните. Безкрайни разговори, прекъсвани само от бързи хапки мазнина и развалено месо, бяха единственият начин да се уреждат важни неща. Когато месото в един паракаут започнеше да свършва, събранието се преместваше в друг. Хора идваха и си отиваха, някои дори заспиваха, а когато се върнеха или събудеха, трябваше да им се обяснява в подробности какво се е случило, така че беше необходимо още повече обсъждане.
	И все пак решението беше взето. Повечето от икергаките щяха да прекосят океана, за да ловят уларуаки. Дълго пътуване, нямаше да се върнат преди края на есента, можеше да се наложи дори да се чака следващата пролет, а паракаутите щяха да имат нужда от храна преди това. В крайбрежните води тук можеше да се лови риба, затова решиха един икергак да тръгне на юг, за да провери какво може да се хване там, и наред с това да отнесе гостите-еркигдлити обратно до техните земи. Това беше нещо ново и възбуждащо, всички парамутани искаха да дойдат, но приемаха също и че Калалек ще командва икергака — именно той се бе досетил да доведе еркигдлитите най-напред.
	Щом решиха, не губеха време. Ледът започваше да се разпуква със затоплянето на слънцето и нарастването на дните. Лятото щеше да бъде късо, пак щеше да го последва зимата. След проточилите се обсъждания припасите бяха изнесени към икергаките с почти незапомнена бързина. Качиха ги на борда, един по един корабите тръгнаха на път с много викове и смях — тъжните лица и сълзите означаваха лош късмет при плаване. Ангайоркак се скри, когато техният икергак щеше да тръгва, но Армун спря отплаването и се върна, за да я открие под кожите в задната част на паракаута.
	— Държиш се глупаво — каза и избърса с пръсти сълзите от кафявата козина по лицето на другата жена.
	— Затова и се скрих от вас.
	— Сред еркигдлитите, ако някой е нещастен при раздяла, това е знак за добра сполука.
	— Вие сте странни хора и не искам да си тръгвате.
	— Трябва. Но скоро ще се върнем.
	Очите на Ангайоркак се разшириха и тя тихо подсвирна, израз на голямо уважение:
	— Ти виждаш през снега и леда, и в утрешния ден, щом казваш така. Аз не знам.
	Самата Армун също не знаеше — думите се изтръгнаха така естествено, сякаш говореше за нещо сигурно и определено. Майка й успяваше да повдигне мрака на нощта мъничко и да види утрешния ден преди другите. Може би тя също щеше да го прави. Погали Ангайоркак по лицето, изправи се и тръгна. Икергакът я чакаше, всички й викаха да тича. Арнуит подскачаше нагоре-надолу щастливо, Харл също крещеше. Дори Ортнар изглеждаше зарадван. Единствено Керик си оставаше с мрачното изражение, което скова чертите му още след като решиха да тръгнат. Той се опитваше да се владее, да се усмихва и да говори весело, но не успяваше задълго. Това изражение винаги лесно се връщаше. Нощем Армун го караше да забрави бъдещето за миг, когато я прегръщаше — но сутрин пак беше навъсен.
	Докато не започна пътуването на юг. Промяната занимаваше ума и тялото му с нещо, което му се случваше за пръв път. Прекосяването на океана в урукето беше различно — плен в живо помещение от кожа и плът, смрадливо и в постоянен полумрак, нищо за гледане и нищо за правене. Сега се плъзгаха по повърхността на морето, крещяха морски птици и прелитаха наоколо, икергакът скърцаше, платното беше разтворено и те се носеха със свежия вятър. Тук не беше безполезен пътник. Винаги имаше вода за изпомпване и той никога не се уморяваше да движи ръчката и да гледа струята бистра вода, изливаща се през борда. Чудеше се, никога не разбра напълно тайната й. Имаше нещо общо с въздуха, както при подскачащите играчки, но не успя да открие точно какво. И нямаше значение — стигаше му да знае, че с дръпване на ръката си може да вдигне вода изпод краката си и да я изхвърли обратно в океана.
	Настройването на платното беше по-малко загадъчно. Усещаше вятъра на лицето си, виждаше го как изпълва коженото платно, как се опъват плетените въжета, които предават силата на вятъра на икергака. Слушаше внимателно и се научи кои въжета кога се опъват, овладя възлите, които ги държаха в едно и също положение. Дори поемаше смени на кормилото. Имаха нужда от него, защото плуваха денем и нощем, от зимата към пролетта. Управлението на съда нощем не му беше по силите, не умееше да го води по усета за вятъра и натиска на кормилото. Но през деня, с добър вятър откъм гърба, той можеше да държи икергака по курса му не по-зле от парамутаните.
	Икергакът беше сложна и възхитителна конструкция. Макар и голям, външната му обвивка беше направена от кожата на само един уларуак, Керик се чудеше какво ли представляват такива великански създания. Кожата беше опъната върху скелет от тънки ивици здраво дърво, безбройно количество от тях прекръстосани и завързани една за друга с кожени ремъци. Донякъде приличаше на плаване в урукето — гъвкавите страни на икергака се движеха, докато се плъзгаше по вълните, огъваха се навън и навътре, сякаш дишаха.
	Пътуването на юг беше много по-поносимо за Армун, отколкото навремето с малката лодка на север. Клатенето беше по-слабо и тя не се чувстваше толкова зле. Дните пък ставаха по-топли вместо по-студени. Беше й писнало вече от лед и сняг. Но се тревожеше момчетата да не паднат във водата и ги наблюдаваше внимателно, докато си играеха. Въпреки това Харл се наведе веднъж, изгуби равновесие и се преметна зад борда. Писъкът й сепна кормчията, той веднага завъртя икергака и платното заплющя. Калалек бързо изрови и хвърли въже на изплашеното момче. Всичко стана за мигове, въздухът в дрехите на Харл го задържа над водата, а парамутаните се натъркаляха от смях, когато той бе издърпан на борда, ръсейки вода навсякъде. След тази случка момчето внимаваше повече, дори Арнуит стана по-предпазлив, след като видя приятеля си да изчезва внезапно зад борда.
	Парамутаните бяха добри рибари и почти винаги пускаха въдици зад борда. Куките бяха изрязани от две малки костици, едната заострена в края, а другата пробита за връвта, завързани една за друга със сухожилие. Връзваха на въже по три-четири от тях, и поставяха за примамка парченца кожа, боядисани в жълто и червено. Използваха за тежест голям камък с дупка и връзваха всичко това на много дълго въже. Пускаха го зад борда, въжето се размотаваше и често го вадеха натежало от риба. Разбира се, уловът се ядеше суров, както и всяко друго месо в храната на парамутаните, но тану отдавна бяха свикнали.
	Имаха вода в кожени мехове, които често пълнеха от вливащи се в морето рекички. Брегът вече беше зелен от младата трева, отваряха се и първите листа. Стигнаха по-бързо, отколкото очакваха, до устието на голямата река, където самадите бяха спирали по пътя си на юг. Времето също беше по-топло, дните по-дълги. Тану се радваха на топлината, но на парамутаните им беше все по-неуютно. От доста дни бяха смъкнали всичките си дрехи и избягваха да стоят на слънце, но меката им кафява козина беше влажна от пот. Вече не се чуваше смях. След един топъл и слънчев ден Калалек придърпа Армун настрани в сумрака. Беше се присвил изтощено и си вееше с протегнатата си опашка.
	— Трябва да се научиш да плаваш с икергака, ще научиш и другите еркигдлити, защото дойде време парамутаните да си отидат. Ние скоро ще ви изоставим, умираме…
	— Не казвай това! — извика тя ужасено, защото се знае, че смъртта винаги е наблизо и бърза, ако чуе, че я викаш. — Заради топлия въздух е, ние ще слезем на брега, вие трябва да се върнете на север.
	От много дни парамутаните страдаха, но все настояваха да продължат, не позволяваха на тану да слязат на брега, за да поеме икергакът обратно. Тя не знаеше какво да прави… но решението се появи неканено. Внезапно платната изплющяха, икергакът зави и се залюля във водата. Управляваше Керик — беше завъртял силно кормилото, сега сочеше към брега и викаше.
	Бяха точно до прибоя покрай дълъг бряг, простиращ се до хоризонта и в двете посоки. Имаше отлив и пясъкът беше оголен, гладък и равен. Ако не се брои тъмният силует, към който сочеше Керик. Сива скала. Армун не можеше да проумее защо се е угрижил така. После дъхът й спря, разпозна нещото.
	Мастодонт. Мъртъв.
	Доближиха още повече икергака към брега, към тялото. Керик пръв скочи зад борда и прегази през прибоя към големия неподвижен труп. Хоботът лежеше във водата, полюлявайки се във вълните. Морските птици вече бяха изкълвали очите на животното. Керик изчезна зад туловището на мастодонта за миг, след това се появи, вече без да бърза. Лицето му беше мрачно като смъртта. Вдигна стреличката на илане, която беше издърпал от набръчканата кожа.
	— Трябва да се върнете! — развика се Армун на езика на парамутаните. Гласът й трепереше от страх. — Тръгвайте на север още тази нощ, плавайте непрекъснато. Ще навлезем навътре, надалеч от океана.
	Пресегна се към Арнуит, а Харл цопна във водата до нея. Ортнар болезнено се спусна от икергака. Тя обясни на ужасените парамутани какво се е случило. Думите й се сипеха като лавина:
	— Тези същества, за които ви разказвах, мургу, те са били тук. Нападат от морето, откъм юг. Ако вървите на север, сте в безопасност.
	— Мастодонтът се е спуснал ето оттук — каза Керик и посочи към дърветата оттатък дюните. — Следите все още се различават. Не са на повече от два или три дни. Кажи им да ни предадат нашите вещи. Кажи им да си вървят.
	Трупът правеше спора невъзможен.
	— Ще си вървим — съгласи се Калалек, неспособен да потисне страха в гласа си. — Ще отидем на север, ще ловим риба и ще я отнесем в паракаутите. Елате, иначе мургу ще убият и вас.
	— Трябва да останем.
	— Тогава ние пак ще дойдем. На това място. Преди зимата. Трябва да наловим още риба. Вие ще се върнете с нас.
	— Разберете ме, моля ви, не бива да правите това. Ние трябва да останем тук. Сега тръгнете бързо, трябва да отплавате.
	Застана на брега, прегърнала момчетата, малкото им вещи нахвърляни около нея, а икергакът улови вятъра и бързо се отдалечи от брега. Парамутаните не бяха забравили как се постъпва при раздяла, смееха се и подвикваха шеги на висок глас, докато острите им гласове не се изгубиха в шума на вълните.
	Те нарамиха товара си, Ортнар тръгна бавно напред, подпирайки се тежко на копието си. Другите го настигнаха при първите дървета. На мястото, където самадът беше избит.
	Гледката беше ужасяващо позната на всички, освен на четиригодишния Арнуит, който здраво стискаше ръката на майка си в замаяно мълчание.
	Рухнали палатки, прострени тела, мъртвият мастодонт.
	— Самадът на Сорлай. Пътували са на север — каза мрачно Ортнар. — Последната есен ги срещнахме да вървят на юг. Защо ли?…
	— Знаеш защо — обади се Керик сурово като смъртта, която ги обграждаше. — Нещо се е случило с града. Трябва да отида там и да разбера…
	Той прекъсна думите си, когато чу откъм гората звук, слаб и далечен. Звук, познат на всички тях. Тръбенето на мастодонт. Керик хукна натам по следата, ясно очертана от счупените клони и утъпканите храсталаци. Мастодонтите се бяха изплашили по време на атаката и бяха побягнали. Откри един труп, след това друг. Спря да се ослуша и отново чу тръбенето, този път по-наблизо.
	Продължи безшумно през все по-гъстата гора и накрая видя животното. Повика го тихичко. То се обърна към него, вдигна хобот и избоботи в отговор.
	Когато мастодонтът се раздвижи, Керик забеляза зад него малко момиче, застанало самотно до едно дърво. Със засъхнали сълзи, изплашено, на не повече от осем години, неспособно да проговори. Керик издаде успокояващ звук, докато се приближаваше — момичето и животното още бяха изплашени — наведе се и я вдигна.
	— Дай я на мен — обади се Армун, промушила се през дърветата. Той й подаде детето.
	Ставаше вече прекалено тъмно. Останаха под защитата на дърветата да изчакат другите. Момчетата вървяха след Армун, но Ортнар не можеше да докуца много бързо.
	— Никакъв огън — реши Керик. — Не знаем накъде може да са отишли. Може да са дошли по земя, и още да са наблизо.
	Детето накрая проговори на Армун, но не каза нищо повече от това, което те вече знаеха. Името й беше Дарас. Отдалечила се в гората, почивала си под храсталаците, когато всички започнали да пищят. Изплашила се, не знаела какво да прави и се крила. По-късно намерила мастодонта и останала при него. Беше гладна. Не знаеше защо самадът е пътувал на север. Яде студеното месо настървено и почти веднага заспа.
	Нямаше какво да се каже. Накрая Керик наруши тишината.
	— Сутринта ще огледам дали има някакви следи от илане, въпреки че досега трябва да са си тръгнали. Ако е така, тръгваме на юг към езерото, където оставих двамата мъжки мургу. Ако са още живи, можем да вземем техните пръчки на смъртта. Там ще има и храна, мястото е безопасно. Трябва да науча какво се е случило в Деифобен. Но ще го направя сам, а вие оставате при езерото.
	— Така е най-добре — потвърди Ортнар навъсен. — Самадите са тук… или са били тук. Трябва да разберем какво се е случило.


>	23

	{img:glava23.png}
	Ортнар закуцука на сутринта, помагайки си с копието, да търси следите на илане. Керик искаше да тръгне вместо него, но знаеше, че другият ловец е много по-добър следотърсач, Докато Армун хранеше децата, той отряза дълги и здрави пръти, за да направи носилка, и ги върза с вървите от торбите. Прикрепваше я на мастодонта, когато Ортнар се върна.
	— Дошли са от морето — каза ловецът и се отпусна уморено на земята. Лицето му беше изкривено от болка и по него се стичаше пот. — Намерих къде са излезли на брега и са устроили засадата, в която е попаднал самадът. Върнали са се обратно в морето.
	Керик хвърли поглед към небето.
	— В безопасност сме, докато не продължим на юг. Те няма да пращат птици да оглеждат това място, след като са избили всички тук. Сега ще отидем толкова на юг, колкото можем, преди да започнем да се придвижваме нощем.
	— Бухалът… — започна Армун. Керик кимна.
	— И сега дори е по-добре да се движим през нощта. Хищните птици летят високо и могат да наблюдават по-големи площи. Това е всичко, което можем да направим.
	Подминаха мъртвия самад и забелязаха добре очертаната пътека, тръгнаха по нея на юг. Арнуит тичаше зад крачещия мастодонт, убеден, че всичко това е много интересно и вълнуващо, спираше от време на време да позяпа гигантските купчини изпражнения. Дарас вървеше мълчаливо, зашеметена от случилото се, и гледаше да стои близо до Армун. Арнуит бързо се умори и се покатери на носилката, където скоро се присъедини към него и момичето. Тринадесетгодишният Харл беше твърде голям за тези детски удобства и вървеше с останалите.
	Ортнар отказа да пътува на носилката, въпреки че кракът му без пръсти го докарваше до агония от болка. Той беше ловец, не хлапе. Керик го покани само веднъж и не продума повече след изсъскания отговор. Към средата на сутринта започна да ръси ситен дъжд, засили се с напредването на деня. Забавен от лепкавата кал, Ортнар изоставаше все повече и повече, докато накрая се изгуби от поглед.
	— Трябва да го изчакаме — обади се Армун.
	Керик поклати глава.
	— Не. Той е ловец и има гордостта си. Прави каквото е нужно.
	— Ловците са глупави. Ако ме болеше кракът, щях да съм на носилката.
	— И аз също. Това сигурно ме прави половин ловец, защото илане не ходят пеша без нужда.
	— Ти не си мургу! — възрази тя.
	— Не съм, но понякога мисля като тях. — Усмивката му избледня и той продължи умърлушено напред през дъжда. — Те са някъде тук и се е случило нещо ужасно. Трябва да разбера, да отида в града.
	Керик не искаше да спира за обяд, но Армун настоя, не бяха виждали Ортнар, откакто започна да вали силно. Докато тя вадеше храната, той наряза борови клонки, за да ги пазят от студения дъжд. Харл донесе вода от поточе наблизо, отпиваха големи глътки, за да пробутат в гърлата си отвратителното месо. Керик накрая изплю водата. Трябва да ловят, да намерят прясно месо, да го сготвят. Не забеляза никакъв дивеч, но наоколо сигурно имаше. В гората зад тях нещо се раздвижи, той грабна лъка си и постави стрела — но беше Ортнар. Препъваше се към тях бавно, но упорито. Носеше през рамо връзка горски гълъби.
	— Прясното месо… може да е добро — изхърка той и се отпусна тежко на земята.
	— Да ги изядем веднага — отвърна Керик, обезпокоен от бръчките, прорязали лицето на Ортнар. — Можем да запалим огън, димът няма да се вижда в дъжда. Харл, ти знаеш как да намериш сухи дърва. Донеси.
	Армун оскуба птиците с охотната, макар и не особено умела помощ на Дарас, а Керик разпали огъня. Дори Ортнар седна и се усмихна при миризмата на птиче месо, печено на огън от зелени пръчки. Птиците още бяха полусурови, едва затоплили се, когато ги изядоха, но не можеха да чакат повече. Беше им писнало от замразена риба и смърдящо месо.
	Останаха само добре оглозгани кости. Затоплени и с пълни стомаси, те тръгнаха с повече енергия, отколкото имаха в началото на деня. Дори Ортнар отначало не изоставаше, но след време отново го изпревариха, накрая престанаха да го виждат. Дъждът спря, слънцето се различаваше през тънките облаци. Керик погледна нагоре и реши, че трябва да спрат рано. Искаше дневната светлина да стигне, за да ги настигне раненият ловец, преди да се е мръкнало. Добраха се до няколко големи дъба, покрай които течеше рекичка, и реши, че им стига за този ден.
	Нарязването на клони от боровете наоколо и направата на нощно укритие от тях им отне доста време. Ортнар още не се беше появил.
	— Ще се върна обратно по пътеката — каза Керик. — Искам да огледам за дивеч.
	— Ще дойда да ти помогна — обади се Харл и посегна към малкото си копие.
	— Не, ти имаш по-важна задача. Трябва да останеш тук и да пазиш. Наоколо може да има мургу.
	Ловът беше само оправдание. Тревожеше се за Ортнар. Трябваше да се направи нещо, но не можеше да накара Ортнар насила да пътува на носилката. И все пак трябваше. Докато ядяха птиците, той забеляза, че от парцалите, увити около болния крак на Ортнар, капе кръв. Керик искаше да поговори с него, да му каже, че ги забавя, че излага всички тях на опасност. Не, не беше добра идея, тогава ловецът щеше да ги изостави и да умре някъде сам. Започваше да се безпокои. Върна се доста назад, а ловецът го нямаше. На пътеката отпред забеляза нещо тъмно. Вдигна копието си и тръгна бавно.


	Отдавна притъмня и Армун се страхуваше. Слънцето залезе, двамата не се връщаха. Да изпрати ли Харл да провери какво става? Не, по-добре да стоят заедно. Вик ли й се счу? Тя се заслуша и отново го чу, този път по-ясно.
	— Харл, наглеждай децата — каза тя, вдигна собственото си копие и забърза назад по разкаляната пътека.
	Там беше Керик, вървеше бавно и носеше нещо черно на раменете си. Ортнар, увиснал безжизнено.
	— Мъртъв ли е?
	— Не, но е много зле — изхърка той, беше носил неподвижното тяло дълго. — Помогни ми.
	Нямаше какво да направят, освен да покрият изпадналия в безсъзнание ловец с кожи и да го поставят на удобно място в заслона. По устните му имаше пяна и Армун я избърса грижливо.
	— Знаеш ли какво се е случило?
	— Така го намерих, просто паднал в калта. Можеш ли да разбереш какво не му е наред?
	— Няма рани, май няма и счупени кости. Никога не съм виждала такова нещо.
	Вятърът издуха облаците и нощта беше ясна. Не смееха да запалят огън. Стояха будни на смени до неподвижния ловец и се грижеха да е завит. Към сутринта Харл се събуди и предложи да помогне, но Керик му каза да заспива пак. Когато светлината проникна през листата, Ортнар се размърда и застена. Керик се приведе над него, ловецът отвори дясното си око.
	— Какво става с теб? — попита Керик.
	Ортнар се помъчи да говори, но думите излизаха бавно, неразбрано, защото устните не му се подчиняваха. Керик забеляза, че не само лявото око е затворено, но и цялата му лява страна е отпусната и неподвижна.
	— Боли… паднах…
	— Пий малко вода, сигурно си жаден.
	Наложи се да поддържа отпуснатото тяло на едрия ловец, докато той пиеше. Повечето от водата се стичаше по брадата му заради отпуснатата устна. Ортнар заспа отново, този път дишането му беше по-спокойно.
	— Познавах такава жена в нашия самад, когато бях малка — обади се Армун. — С едното око затворено, ръката и кракът от същата страна неподвижни. Това се нарича падаща магия и аладжексът казваше, че в нея има някакъв зъл дух.
	Керик поклати глава.
	— Заради раните на краката му е. Насилил се е прекалено много. Трябваше да пътува на носилката.
	— Сега ще пътува — каза Армун спокойно и практично. — Ще сложим клони на носилката и ще го вържем на нея. Ще вървим по-бързо.
	Ортнар беше прекалено болен, за да възрази, че го возят. Няколко дни лежа като мъртъв и се пробуждаше само за да пие вода и да яде по мъничко. Със затоплянето на дните дивечът ставаше по-изобилен… и опасен. Наоколо имаше мургу. Те убиваха и ядяха малките, но знаеха, че наоколо има и огромни месоядни. Керик винаги вървеше с лък в ръката и поставена стрела, често му се искаше хезотсанът му да беше оцелял през зимата.
	Ортнар вече можеше да седи и да държи месо с дясната си ръка. Можеше дори да прокуца няколко стъпки с патерицата, която Керик направи за него, но влачеше безполезния си ляв крак.
	— Все още мога да държа копие в дясната си ръка, само затова съм с вас. Ако тук имаше и други ловци, щях да остана под някое дърво, когато вие тръгнете.
	— Ще бъдеш и по-добре — каза Керик.
	— Може би. Но аз съм ловец, не притривко. Уби ме Херилак. Преди да падна усетих, че главата ми гори, тук, където той ме удари. Гореше там и в цялото ми тяло, и след това паднах. Сега съм полумъртъв и безполезен.
	— Ние имаме нужда от теб, Ортнар. Ти познаваш гората. Трябва да ни отведеш до езерото.
	— Това мога да направя. Чудя се дали питомните ти мургу още са живи.
	— И аз се чудя. — Керик беше доволен, че може говори за друго. — Тези двамата са като… де да знам. Деца, които никога не са пораснали.
	— На мен ми изглеждат предостатъчно пораснали и грозни.
	— Телата им — да. Но ти видя къде са ги държали.
	Заключени, хранени, наблюдавани, никога не са излизали навън. Сигурно за пръв път са били сами и е трябвало сами да се справят, откакто са излезли от морето. Мургу улавят мъжкарите и ги заключват отделно, преди още да се научат да говорят. Ако тези двамата са живи след зимата, това ще си заслужава да се види.
	— Още повече ще си заслужава да се видят мъртви — промърмори Ортнар горчиво. — Всичките мургу мъртви.
	Пътуваха само нощем, все на юг, криеха себе си и мастодонта под дърветата през деня. Ловът беше добър. Суровата риба и разваленото месо останаха само лош спомен. Имаха късмет поне в едно: никой от големите мургу не бродеше из гъстите гори, а по-малките, дори месоядните, бягаха от тях. Ортнар наблюдаваше местността внимателно и откри къде трябва да завият към кръглото езеро. Пътят беше тесен и обрасъл, неизползван от много време. Беше невъзможно да се придържат към него нощем, наложи се да вървят денем, бързаха през малкото открити места, гледаха неспокойно към небето.
	Керик водеше, винаги с копие в ръка, защото Ортнар каза, че езерото е близо. Стъпваше предпазливо и колкото се може по-тихо, взираше се под дърветата и в сенките. Можеше да чуе зад себе си далечното чупене на клони — мастодонтът си пробиваше път през гората. Пред него се чу изпукването на настъпена съчка и той замръзна.
	В сенките се движеше нещо. Тъмна фигура, познати очертания, твърде познати…
	Илане — въоръжена!
	Да се опита да измъкне лъка си? Не, движението щеше да привлече вниманието и. Тя се приближаваше, излезе на открито…
	Керик се изправи и се провикна:
	— Привет, могъщи ловецо!
	Илане се завъртя и запрепъва заднешком със зяпнала от страх уста, опитваше се да насочи хезотсана.
	— Откога мъжкарите убиват мъжкари, Надаске? — укори го Керик.
	Онзи се спъна и седна тежко на опашката си, изразявайки ужас и приближаване-на-смъртта.
	— Ох, устузоу, който говори, ти ме докара до ръба на гибелта!
	— Но не отвъд него, както виждам. Ти си жив и се радвам да видя това. Какво стана с Имехей?
	— И той е като мен — силен и наблюдателен, и разбира се, могъщ ловец…
	— И също толкова дебел ли?
	Надаске направи движение на неприемане и гняв.
	— Ако ти изглеждам сега дебел, това е заради умението ни да се оправяме в гората. Когато всичкото хубаво месо свърши, ние отслабнахме, преди да овладеем изкуството на лова и риболова. Сега сме чудесни… помощ, идва нещо ужасно!
	Той вдигна хезотсана си, после се обърна да побегне. Керик викна след него, за да го спре:
	— Освобождаване-от-страха, забавление-радост. Идват моите приятели с голямо товарно животно. Не бягай, а отиди веднага при Имехей и му кажи какво става, за да не ни вземе за дивеч.
	Надаске изрази съгласие и изприпка по пътеката. Чу се още пукане, клоните на дърветата се разтвориха и мастодонтът излезе до Керик.
	— Много близо сме — подвикна той към Армун. — Току-що разговарях с един от онези мургу, за които ти разказвах. Идвайте спокойно, не се бойте. Те няма да ви причинят вреда. Те са… мои приятели.
	Звучеше странно, като го каза на марбакски, но беше най-близката дума до представата за ефенселе, която можеше да измисли. Семейство щеше да е по-добра дума, но се сети, че Армун няма да я понесе добре, дори да каже, че мургу са част от неговия самад. Той забърза напред, нетърпелив да види отново двамата мъжкари и да поговори с тях.
	Ортнар се смъкна от носилката и се запрепъва след нея. Така стигнаха до брега на езерото и спряха под дърветата пред огромния простор огряна от слънцето вода. Имехей и Надаске чакаха в неподвижно мълчание под плетеница зелени пълзящи растения, стиснали хезотсани в ръце. Мастодонтът беше спрян и Керик усети застаналите зад него тану, неподвижни също като мъжките илане. Ято яркоцветни птици летеше ниско над водата в тишината, и крякаше силно, отминавайки.
	— Тези са мои ефенселе — обърна се той към мъжкарите, излизайки на слънце, за да го разберат ясно. — Голямото-сиво-глупаво-животно носи товара ни. Няма нужда от оръжия.
	Когато се обърна, видя малкото момиченце, заровило лице в дрехите на Армун. Тя и Арнуит бяха единствените тану, които не държаха копия.
	— Ортнар — каза им меко, — ти вървя с тях и те не ти сториха нищо лошо. Армун, нямаш нужда от това копие, нито пък ти, Харл. Тези мургу не ни заплашват.
	Ортнар се опря на копието си, другите отпуснаха техните. Керик им обърна гръб и отиде до все още вдървените мъжкари.
	— Работили сте здравата тук. Свършили сте много, докато ме нямаше.
	— Тези малки-грозни устузоу млади ли са? — запита Имехей, без да сваля оръжието.
	— Да, и са илане дори като малки, за разлика от вашите млади. Цял ден ли ще стоите подобно на зяпнали фарги или ще ми кажете добре дошъл, ще ми предложите хладна вода и прясно месо? Женска би го направила. Мъжкарите по-недостойни ли са?
	Гребенът на Имехей почервеня и той остави хезотсана.
	— Тук беше толкова спокойно, че съм забравил остротата на твоята женска-мъжка реч. Ето вода и храна. Казваме добре дошли на грозните ти ефенселе.
	Надаске също остави с известно нежелание оръжието настрана. Керик си отдъхна.
	— Удоволствие-компания — изрече и показа той. — Най-сетне-приветствия.
	Силно се надяваше нещата да останат така.


>	24

	{img:glava24.png}
	Засега се радваше да види, че двете половини на неговия самад стоят на достатъчно разстояние една от друга. Бяха твърде далечни и чужди, разделени не само от езика. Освободи мастодонта от носилката и го отведе под дърветата, животното доволно пасеше младите листа. Изглежда щеше да им създаде затруднения — беше твърде голямо и сигурно щяха да го забележат от въздуха. Отговорът беше очевиден: да го убият и да опушат месото. Налагаше се, но не точно сега. Прекадено много смърт бяха видели.
	Армун запали малък, бездимен огън под дърво с широко разперени клони, децата си играеха около нея. Ортнар спеше, а Харл беше отишъл да ловува, старателно заобикаляйки другата половина от лагера. Засега всичко беше мирно и имаше време за мислене. Време да говори с мъжкарите. Отиде до тяхното укритие на брега на езерото. Погледна с уважение дебелия листат покрив над главите им.
	— Вие ли направихте това? Отгледали сте този покрив, за да не ви виждат от въздуха?
	— Грубата сила е женско качество, интелигентността мъжко — отвърна самодоволно Надаске, облегнат на опашката си.
	— Безкрайна работа да се режат свежи клони — добави Имехей. — Изсъхват и сменят цвета си много бързо. А ние отрязахме пръти и преплетохме бръшлян през тях.
	— Умно-направено, извънредно-възхищение.
	Керик добави силни модификатори. Двамата мъжкари бяха работили в тази непозната им среда, бяха се сблъскали с трудности, каквито не са си и представяли в защитеното ханале. Сега имаха надежден покрив и очевидно ядяха добре.
	— Имате ли сполука в лова?
	— Ние сме майстори — увери го Имехей. — И в изкуството на риболова също. — Той пристъпи към дупка в земята, покрита с мокри листа, порови и измъкна две големи сладководни рачета. — Ловим такива. Желание-за-храна?
	— По-късно. Гладът-временно-потиснат.
	— По-вкусни от месото — рече Имехей, пъхна едното в устата си и подаде второто на Надаске.
	Задъвка щастливо, острите му конични зъби бързо се справиха с рачето. Изплю няколко парченца черупка. Надаске довърши своето също без бавене и изплю парчетата в храсталака.
	— Без тези храната нямаше да е толкова добра. Не знаем тайната на приготвяне на месото — знаеш ли я ти?
	Керик изрази отрицание.
	— Виждал съм да го правят в града. Прясното месо се поставя във вани с течност, това го променя. Нямам представа каква е течността.
	— Приятно-желирано-месо — каза Имехей. Надаске добави квалификатори за съгласие. — Но като че само това ни липсва от града. Свободата на духа и тялото си струва работата.
	— Виждали ли сте други илане, знаете ли нещо за града? — попита Керик.
	— Нищо! — отвърна Имехей малко злобно. — Така искаме да бъде. Свободни, силни и забравили за родилните плажове. — Думите му бяха приглушени, използваше стиснатите си пръсти, за да измъкне голямо парче черупка измежду зъбите си. — Гордеем се с направеното, но сме говорили често и за града. Смърт и омраза към устузоу, защото убиха града. Благодарност към Керик-устузоу за опазването на живота и освобождаването на телата ни.
	— Много и много подсилвания — добави Надаске.
	Двамата млъкнаха, телата им още бяха в пози на благодарност. След прекараната между парамутаните зима мъжкарите изглеждаха на Керик разкривени и грозни, правеха впечатление ноктите на краката им и големите им зъби, очите им, които често гледаха в две различни посоки. Така ги виждаха тану. Керик обаче ги виждаше и като отдавнашни приятели, умни и благодарни.
	— Ефенселе — изрече, без да се замисля, с обертонове на благодарност и топлина.
	Те се съгласиха рефлекторно. Връщаше се бавно към лагера на тану, доволен от постигнатата цел.
	Чувството скоро избледня. Забеляза, че мислите му винаги се връщат към града и грижите за съдбата му. Трябваше да види сам какво става там. Мъчеше се да овладее нетърпението си — не би посмял да остави двете групи сами и близо една до друга, докато не престанат да се боят. Дарас не искаше да припари до двамата мъжкари и се разплакваше, когато ги видеше, защото знаеше, че други като тях са избили нейния самад. Харл беше като Ортнар, напрегнат и неспокоен около мъжкарите. Само Арнуит не се боеше от илане, нито пък те от него — наричаха го малък-безвреден и още-мокър-от-морето. Знаеха, че връзката му с Керик е много близка и важна, но не можеха да разберат как точно родителят е свързан с детето. Илане се раждаха от оплодени яйца, носени от мъжкарите, и навлизаха в морето веднага след излюпването си. Единственото родство, което те познаваха, беше в тяхното ефенбуру — тези илане, с които са израсли заедно в океана. Дори спомените на мъжкарите за това бяха мъгливи и далечни, защото ги отделяха от женските колкото се може по-рано. Арнуит идваше с Керик винаги, когато той трябваше да говори с мъжкарите, гледаше с разширени очи как те се гърчат и слушаше стържещите им гласове. Беше много забавно.
	Времето отминаваше, без двете групи да станат по-близки, и Керик се отчая, че няма да постигне напредък. Веднъж, когато другите заспаха, се опита да говори с Армун за това.
	— Как да харесвам мургу? — рече тя и той усети как тялото й се напряга под дланта му. — След всичко, което те са сторили, и всички, които са избили?
	— Мъжкарите не правят това — стоят в града си затворени…
	— Чудесно. Затвори ги тогава отново. Или ги убий. Аз ще го направя, ако ти не искаш. Защо трябва да говориш с тях и да бъдеш с тях? Да правиш тия ужасни звуци и да се гърчиш така? Не е нужно.
	— Нужно е. Те са мои приятели.
	Вече не вярваше, че ще успее да й обясни — беше го казвал прекалено много пъти. Погали косите й в мрака, докосна нежно разцепената й устна с език и я накара да се разсмее. Така беше по-добре. Но колкото и добре да беше, искаше му се останалото в живота му да е също толкова приятно, двете части на природата му да станат едно цяло.
	— Трябва да отида до Деифобен — каза на Армун на следващия ден. — Искам да знам какво се е случило.
	— Ще дойда с теб.
	— Не, мястото ти е тук. Ще ме няма няколко дни, само колкото да отида и да се върна.
	— Опасно е. Можеш да изчакаш…
	— Нищо няма да се промени. Ще е за много кратко. Обещавам. Ще отида дотам внимателно и ще се върна веднага щом мога. Вие нямате грижи тук, има предостатъчно месо. — Той улови погледа й към другата половина на лагера. — И онези двамата също няма да ви навредят, обещавам го. Мъжкарите не са такива. Те се боят от теб повече, отколкото ти от тях.
	Отиде да каже на двамата илане, че ще го няма известно време — и реакцията им беше каквато очакваше.
	— Внезапна смърт — край на живота! — изплака Имехей. — Без твоето присъствие устузоу ще ни убият, те винаги убиват.
	— И те ще умрат с нас, кълна се — изрази Надаске мрачна убеденост. — Не сме женски-силни, но макар и обикновени мъжкари, също се научихме да се защитаваме.
	— Млъквайте! — нареди Керик вбесен с формата на висша-женска към низш-мъжки — единствено тя му хрумна в странното положение. — Няма да има убиване. Заповядал съм го.
	— Как можеш да го заповядаш ти, обикновен мъжкар, на женска устузоу? — отвърна Имехей с лек намек за отмъстителност.
	Гневът на Керик изчезна, той се разсмя. Мъжкарите не можеха да разберат, че Армун като жена не ръководи всичко и че той не е просто неин говорител.
	— Почтително-умоляване — изрази той. — Просто стойте по-далеч от тях и ви уверявам, че и те ще стоят по-далеч от вас. Ще направите ли поне това заради мен?
	И двамата с нежелание се заклатиха утвърдително.
	— Добре. Сега ще отида да кажа същото и на устузоу. Но преди това ще ви помоля за услуга. Дайте ми единия от вашите хезотсани. Другите два, които ние взехме със себе си, умряха от студа.
	— Смърт-от-стрелички!
	— Глад от липса на месо!
	— Забравихте кой ви даде тези оръжия, научи ви как да ги използвате, даде ви свобода и съхрани никому ненужния ви живот. Отвратителна проява на типична мъжка неблагодарност.
	Последваха още хленчения и оплаквания от женска грубост в държанието му, но накрая те с нежелание му дадоха едно от оръжията.
	— Изглежда добре хранено, а? — запита той, дръпвайки устните на създанието, за да види зъбите му.
	— Беше обливано с грижи, те ядат преди нас — рече Надаске, преувеличавайки леко.
	— Благодарност. Ще ви бъде даден, когато се върна. Само няколко дни, не повече.
	Тръгна на следващата сутрин, взе само малък запас от опушено месо. То и хезотсанът бяха единственият му товар, движеше се леко и бързо. Пътят беше лесен и времето минаваше приятно. Едва когато стигна до най-външните полета на града, забави ход и започна да се промъква с най-голяма предпазливост. Някога тук бяха границите на Алпеасак, но държаните тук животни бяха отдавна мъртви, преградите — изчезнали. Напред се различаваше свежото зелено на една от най-външните трънени огради.
	По-зелена, отколкото я помнеше. Когато приближи, разбра защо. Беше покрита с големи, плоски и влажни листа. И с дълги тръни с набучени на тях разлагащи се тела на птици и малки животни.
	Илане.
	Но защо беше отгледана оградата на това място — да държи враговете вън или вътре? Кой населяваше града сега? Още ли е Деифобен или Алпеасак се е родил отново?
	Нямаше смисъл да върви по-нататък по суша. Новата ограда несъмнено заобикаляше целия град. Можеше да я обикаля бавно цялата дни наред… и да не научи нищо повече. Морето щеше да му помогне. Отказа се от всякакви опити да се прикрива и хукна. Едва когато се задъха, целият изпотен, той забави ход и спря под сянката на едно дърво. Така нямаше да се получи нищо. Беше просто самоубийство да продължава по този начин. Трябваше да върви бавно и внимателно, да наблюдава всичко наоколо. И вече притъмняваше. Щеше да намери някъде вода и да си почине през нощта. При първи зари щеше да тръгне към брега.
	Подъвка малко месо и реши, че няма да заспи. Но денят се оказа дълъг и уморителен, следващото нещо, което видя, беше сивеещото небе, студената мъгла го беше покрила целия с роса. Оттук не беше далеч до брега. Внимателно се промуши през последните храсталаци и стигна до познатите му дюни. Щеше да чака, докато се вдигне мъглата.
	И този ден се очертаваше горещ, слънцето бързо си прогори пролуки. С разреждането на мъглата Керик забеляза тъмно тяло във водата, движещо се към брега. Скрит под храсталаците, наблюдаваше как силуетът изплува от омарата. Черна кожа, висока перка. Урукето.
	Плуваше бавно на юг към пристанището. Това можеше да означава всичко — патрул, следящ за активност по брега. Или в града е базата му.
	И най-слабата надежда, която той още хранеше, изчезна с появата на две малки лодки, надигащото се слънце проблясваше върху черупките на носовете им. Пълни с фарги, отиващи на дневен риболов.
	Деифобен отново е станал Алпеасак. Имало е битка, нападение, разрушение. Станало е, докато го нямаше.
	Но къде бяха тану и саску, останали да живеят там, когато той тръгна? Какво е станало с тях? Оградата от смъртоносни тръни продължаваше напред и навътре. Не можеше да различи нищо от другата й страна, но оживлението в морето беше ясен признак, че градът отново принадлежеше на илане. Доказателствата се стовариха върху него и го събориха на земята с черния юмрук на отчаянието. Бяха ли всички мъртви? Лежеше на пясъка, и покрай него претича паяче. Той се протегна да го смачка, но отдръпна ръката си и го загледа. Бяха ли всички мъртви?
	Ако останеше така, никога нямаше да разбере какво се е случило. Знаеше това, но загубата беше толкова силна, че се чувстваше обезсърчен и безпомощен. Едва когато далечни викове проникнаха в помраченото му съзнание, той се размърда и надигна глава. Излизаха още рибарски лодки, в една от тях стоеше изправена илане и викаше нещо на другите. Беше твърде далеч, за да я разбере.
	Но бяха ли лодките рибарски? Или нова нападателна група, отиваща на север? Трябваше да разбере — може би там имаше тану. Той се прикри зад дюните и също се забърза на север. Тича, докато се умори, след това пропълзя нагоре по дюните, за да погледне отново към океана и да провери докъде са стигнали лодките.
	Вятърът от изток се засилваше и търкаляше пред себе си дебели дъждовни облаци. Скоро затупаха първите капки, ставаха все по-тежки. Керик вече не тичаше, а вървеше бавно през пясъка с глава, наведена срещу бурята. Лодките все още бяха оттатък прибоя, поглеждаше начесто. Спря по пладне да си почине и да хапне малко месо. Отчаянието се върна, щом престана да върви. Какъв смисъл имаше? Какво постигаше? Лодките си бяха там, в морето, не можеше да направи нищо срещу тях. Защо е това безплодно преследване?
	Когато за пореден път подаде внимателно глава над гребена на дюната, лодките бяха спрели и към тях бяха се присъединили други, които ловяха риба откъм далечния край на тесния канал, разделящ брега от пясъчните островчета. Виждаше, че мрежите са прибрани и уловът се прехвърля към новопристигналите. Значи не беше нападателна група. Със засилването на вятъра вълнението се засилваше, задаваше се тропическа буря. Илане в лодките сигурно също забелязваха това, защото след нечия нечута заповед всички обърнаха и потеглиха назад към пристанището и града.
	Керик се надигна и ги загледа как се отдалечават, изчезват бавно от погледа в засилващите се струи дъжд. Той също беше мокър до кости, косата и брадата му сплъстени върху лицето, но дъждът беше топъл и той почти не го забелязваше. Хезотсанът в ръцете му се размърда слабо, усещайки водата, и отвори мъничката си уста в опит да засмуче капчица дъжд. Керик също вдигна лице към дъжда, за да пие. Стигаше му толкова. Трябваше вече да си тръгва. Имаше ли каквото и да било още, което да направи? Не му хрумваше нищо.
	Във водата, където преди бяха лодките, сега имаше тъмни очертания, подскачащи над водата и пляскащи обратно. Вълните вече бяха огромни и се прехвърляха над островчетата от другата страна на канала. Очертания на ентеесенати. Позна ги, беше ги виждал много пъти да играят около някое урукето. Никога не плуваха сами, някъде наблизо имаше урукето… да, ето го. Движеше се тежко след тях, вълните се прехвърляха през гърба му и се плискаха около перката. Плуваше бавно, трудно се бореше с бурята. Нямаше място да се обърне, вълните го удряха отстрани, и не можеше да се измъкне в открито море.
	Лодките вече бяха изчезнали. Керик и ентеесенатите останаха единствените свидетели на бедствието. Урукетото биеше с могъщата си опашка, но не можеше да помръдне. Беше заседнало. Вълните се засилваха още повече, премятаха се над животното и го блъскаха нагоре към пясъка. Силата им го прекатури настрани и натопи високата му гръбна перка във водата. На нея имаше илане, те се мъчеха да се задържат, вълните ги откъсваха. Струя тъмна вода нахлу в отвора на перката. След това отливащата се от брега вълна изправи урукетото отново и Керик видя кръглото му око доста над водата.
	Беше изхвърлено на брега, ранено и наполовина извън водата. Ентеесенатите се мятаха напред-назад почти до прибоя, продължаваха да скачат високо в тревогата си. Силни плувци, те бяха в безопасност. Бояха се за урукетото, което беше пострадало.
	Следващата голяма вълна удари огромното неподвижно животно, и то се претърколи настрани още по-нагоре. Гръбната му перка лежеше във водата. Не можеше да се изправи. Един от големите му предни плавници стърчеше право нагоре и помахваше слабо. Керик виждаше как водата се влива и излива от отворената гръбна перка. Когато вълната се отдръпна, започна да се измъква екипажът. Бяха като смазани, влачеха се нагоре отчаяно, преди следващата вълна да се стовари върху тях. Една от тях тъкмо се измъкваше, влачейки друга, когато вълната ги удари. И двете изчезнаха в бучащата водна стена. Когато се успокои далеч нагоре по брега, вече ги нямаше.
	Въпреки че урукетото беше обречено, с отпусната перка, илане от екипажа още се бореха. Вълните не биеха вече с такава сила, започваше отлив и вятърът отслабваше. Керик виждаше една от тях, вероятно командващата, застанала до кръста във водата, да нарежда на оцелелите. Те се появяваха от отворената гръбна перка с вързопи, извличаха ги нагоре по брега и се връщаха за още. Не можаха да измъкнат много, защото отворът на перката се притваряше; наложи се да издърпат последния вързоп навън със сила.
	Оцелелите бяха само пет. Отпуснаха се уморено до малкото, което спасиха. Четири от тях лежаха на пясъка, петата стоеше вдървено, загледана също като останалите в умиращото създание сред вълните.
	Керик внимателно тръгна към тях с готов хезотсан. Защо не? Никоя не беше въоръжена, те бяха изтощени от борбата с морето и нямаше да му окажат съпротива. Но все още можеха да говорят. Ще ги принуди да говорят с него, да му разкажат какво е станало в града. Чуваше туптенето на кръвта в ушите си, докато ги доближаваше. Сега вече щеше да узнае.
	Вече ги виждаше ясно и забеляза как изправената стоеше приведена напред. Позната поза. Разбира се!
	— Ерефнаис — повика я той и когато командващата се обърна и го зяпна с неприкрито изумление, той се усмихна криво. — Сигурно ме помниш. С колко други устузоу си говорила?


>	25

	{img:glava25.png}
	Ерефнаис гледаше зашеметена. Главата й беше отпусната тежко. Тя прокара прозрачните мембрани над очите си, за да ги очисти от последните остатъци от солена вода.
	— Керик? — попита замаяно.
	— Същият.
	Екипажът се обърна при звука на гласовете им и изрази объркване и загриженост.
	— Издай им заповед — каза Керик, използвайки формите на най-висша към най-низши. — Кажи им да не правят нищо, да ти се подчиняват. Ако постъпят така, няма да пострадат. Разбираш ли?
	Ерефнаис изглеждаше потресена и неспособна да осъзнае какво й се казва. Керик разбра, че всички са в това състояние. Ерефнаис посочи към мъртвото или умиращо животно и заговори бавно с прости изрази като фарги:
	— Първото под моя команда. Видях го за пръв път скоро след като се роди, хранех го сама с прясно уловена риба. Така трябва да прави командващата. Те са с ограничен ум, но го имат. То ме познаваше. Помагах в обучението му, правех каквото ми наредяха инструкторките. Знам, че животното е вече старо, на петдесет и пет, почти петдесет и шест години, те не живеят много повече, но още беше силно. Трябваше да останем навътре в морето, това никога нямаше да се случи, не биваше да се пъхаме в този тесен канал точно по време на буря. Но такава беше заповедта. — Тя обърна безнадеждния си поглед към Керик. — Ти си плавал вътре в него, помня. Беше добро пътуване, преживяхме буря, но никакви проблеми.
	Другите илане се бяха изправили и слушаха, защото те също бяха живели на урукетото. То беше техният дом, техният свят. Една отново се отпусна на пясъка и движението привлече вниманието на Керик. Не, не беше седнала, измъкваше нещо измежду съдовете и вързопите на брега.
	— Махни се оттам — нареди Керик с модификатори на спешност и огромна опасност.
	Тя не го слушаше, изправи се с хезотсан в ръце.
	Керик изкрещя и стреля, видя как стреличката удари един съд. Отворът на другото оръжие се завъртя към него и той се хвърли на пясъка, претърколи се във вдлъбнатина и чу как онази стреля. Вдигна оръжието си за нов изстрел.
	Този път по-сполучлив. Стреличката се заби в гърдите й и тя рухна по лице на пясъка. Керик притича, преди другите да реагират, и грабна втория хезотсан със свободната си ръка, завъртя се и насочи своя към екипажа.
	Изминаха само мигове, но всичко се промени. Още една илане лежеше настрани мъртва. Стреличката, която пропусна него, беше улучила нея. Керик посочи към Ерефнаис и другите две оцелели.
	— Предупредих те, заповядах ти да ги спреш. Това можеше да не се случи. Сега се дръпнете всички назад от тези вещи. Две са мъртви. Стига толкова.
	— Още осем мъртви в урукетото — рече Ерефнаис толкова тихо, че той трудно чуваше звуците, крайниците й едва помръдваха в квалификаторите.
	— Разкажи ми за града — каза високо Керик, със спешност-на-искането в резките си движения. — Какво стана тук? Разкажи ми за Алпеасак.
	— Не беше ли там? — запита Ерефнаис, когато значението на думите му най-сетне стигна до нея.
	Керик изрази бързо отрицание, стрелна с поглед другите две и пак се вторачи в командващата.
	— Бях много далеч. Току-що се връщам. Какво се е случило?
	— Вейнте каза, че няма да има битка, но сбърка. Ейстаа я слушаше и я подкрепяше, защото зимните ветрове духат над Икхалменец, искаше й се да вярва. Вейнте й разказа за този град, потърси помощта й, дойде тук и обеща, че няма да има битка. Семената бяха разпръснати, устузоу трябваше да измрат и Алпеасак отново да принадлежи на илане. Но устузоу нападнаха островната ни база откъм морето и бяха победени. Аз возех Вейнте с това урукето и знам. Отначало се надуваше от гордост с победата си, но когато откри, че това е само уловка, гневът й беше такъв, че фаргите около нея умираха.
	— Уловка ли? Каква уловка? — попита Керик с движения за обяснение и желание за повече яснота.
	— Само малка част от тях нападнаха нашия остров. Смятаме, че всички те са мъртви. Но докато това ставаше, всички други в града се измъкнали, избягали, били проследени, но не и уловени. И това няма край. — Ерефнаис се обърна към Керик, помъчи се да се изправи, колкото й позволяваше изкривеният й гръб, и заговори страстно: — Защо тя прави това, Керик-устузоу? Ти я познаваш. Каква омраза я движи? Градът отново принадлежи на илане, за това дойдохме тук, за това умряха толкова много. Но тя пак говори с ейстаа, убедила я е, че устузоу ще се върнат, разговаряше с нея на перката на моето урукето, затова знам. И ейстаа се съгласи с нея, намислили са да преследват и нападат отново. Ще умрат още илане.
	— Ще умрат и устузоу, Ерефнаис — каза Керик и отпусна хезотсана. — Аз също не искам това да продължава.
	Ерефнаис сякаш забрави за него. Гледаше към морето, отвъд мъртвото тяло на урукетото.
	— Ентеесенатите са обезпокоени — виж колко високо над водата подскачат. Но те са умни създания и няма да останат тук. Ще се върнат в пристанището, ще бъдат дресирани да следват и хранят друго урукето. Ние също трябва да вървим. Ще докладваме за случилото се…
	— Не. — Керик отново насочи оръжието. — Не можете да го направите. Не бива да разказвате на Вейнте за идването ми. А ще й кажете, нали?
	Ерефнаис изрази съгласие и неразбиране.
	— Когато докладваме, твоето присъствие ще бъде отбелязано.
	— Знам. Дори ако можехте да лъжете, нямаше да го направите.
	— Не ми е известен изразът „лъжете“. Молба за изясняване.
	— Това е термин, въведен от Вейнте, за да опише свойство на устузоу, неприсъщо на илане. Няма значение. Важното е, че не мога да ви позволя да се върнете. Тя ще ме преследва, птиците ще полетят и ще бъдем намерени. Предполагам, че мъжкарите ще останат живи, но не задълго. Знам как те ще платят за опита си да бъдат свободни. Родилните плажове, толкова пъти, колкото се наложи. Съжалявам, но не можете да се върнете.
	— Ще вземем моите карти — каза Ерефнаис, докато ги събираше. — Те не трябва да остават тук. Другото може да остане. Ще дойдат други и ще съберат всичко ценно…
	— Спри! — заповяда Керик. — Какво правиш?
	— Взимам си картите — отвърна Ерефнаис, ръцете й бяха пълни така, че говорът й не се разбираше. — Те са уникални и много ценни.
	— Къде смяташ да ги носиш?
	— В Алпеасак.
	— Не може. — Хезотсанът беше прицелен. — Била си ми приятел, никога не си ми причинила зло. Но животът на другите е по-важен. Ако се опиташ да тръгнеш, ще те застрелям. Ясно ли е?
	— Но моето урукето сега е мъртво. Остава ми само градът.
	— Не.
	Чул острия вик, Керик се завъртя. Едната от екипажа тичаше надолу по брега. Той се прицели, стреля и тя падна. Керик се обърна бързо към другата. Вече беше късно — тя беше избягала и от него, и от самия живот. Лежеше настрани на пясъка с отворена уста и очите й вече се изцъкляха.
	— Ти разбираш — изрече Ерефнаис. — Урукетото е мъртво. Тя щеше да бъде жива, ако можеше да се върне в града. Но ти я спря и тя умира, все едно е отхвърлена от ейстаа. — Тя обърна угрижените си очи към Керик. — Нито пък аз ще командвам някога.
	— Не — извика Керик, — недей!
	Ерефнаис се извърна и тежко седна на пясъка. Керик хукна към нея, не искаше тя също да умре, но командващата рухна на мокрия пясък, преди стигне до нея. Погледна надолу към нея, обърна се и видя другите две илане, мъртвата и умиращата, и усети загубата им. Не искаше те да умрат — но нямаше как да го предотврати. Това просто беше загуба, ужасна загуба.
	В морето ентеесенатите се отдалечаваха бързо. Те знаеха, че урукетото е мъртво, тук нямаше какво да правят.
	Керик ги гледаше как изчезват и внезапно разбра, че тук е в опасност. Когато се върнат сами, ще се вдигне тревога, защото съществата не изоставяха своето урукето. Ще започне търсене, ще бъдат разпратени лодки, може би ще дойде и друго урукето. Вдигна очи към небето. Имаше достатъчно време, можеха да пристигнат, преди да падне мракът. В него започна да се надига паника и той се насили да я потисне. Трябваше да помисли, не беше толкова спешно, остатъкът от деня беше негов. Първо и най-очевидно — не биваше да остави никакви следи от присъствието си тук.
	Погледна към ясната линия от негови стъпки, проточила се надолу от дюните. Дъждът вече отслабваше, можеше и да ги заличи, но нямаше как да е сигурен. Остави хезотсана настрани и внимателно продължи по следите си до мястото, където се появяваха от грубата трева. Достатъчно. След това се наведе и тръгна заднешком, заглаждайки стъпките с длани. Дъждът щеше да замаже тези белези достатъчно бързо.
	Сега мъртвите. Измъкна стреличките от двете тела и закопа смъртоносните остриета в пясъка. След това един по един завлече тежките трупове на илане до прибоя и навътре в бучащите вълни. Ерефнаис остави последна, хватката й беше силна дори в смъртта — наложи му се да насили стиснатите й пръсти, преди да освободи картите и да ги пусне на пясъка.
	Прерови измъкнатите на брега вързопи, но нямаше нищо, което да му е от полза. Храна и вода, по-добре да ги остави. Щеше, разбира се, да вземе другия хезотсан. Остави го до своя, след това завлече вързопите в океана при телата. Сега можеше да бъдат и изхвърлени на брега, все едно. Той щеше да заличи всички следи по земята, след това да тръгне на север покрай прибоя. Ако присъствието му останеше незаподозряно, всичко щеше да изглежда като естествена трагедия. Урукетото — изхвърлено при буря, екипажът му — удавен, докато се опитвали да спасят нещо.
	А картите? Смяташе да хвърли и тях в океана, но промени решението си. Можеха ли да му подскажат нещо за новата ейстаа? Ерефнаис спомена, че всички илане са от Икхалменец. Запомни името, но не знаеше къде се намира този град. Не че имаше каквото и да било значение. Просто беше неправилно да ги изхвърля, без поне да ги разгледа, а сега нямаше време. Щеше да ги вземе заедно с оръжията. Застана до колене в прибоя и за последен път огледа пясъка. Така щеше да мине някак си. Навлезе още малко в пенливите вълни и тръгна на север. Вървеше все по-леко, докато си припомняше. Беше толкова зает на брега, че забрави за миг.
	Те бяха живи! Някои се измъкнали, преди градът да падне, това каза Ерефнаис, може би повечето от тях. Всички оцелели щяха да се върнат в долината на саску, тану също щяха да отидат с тях. Вейнте се е заклела да ги последва, но още не го е направила. Те бяха живи!
	През нощта отново заваля, но скоро след изгрев-слънце спря. Керик искаше да върви бързо, обаче под дърветата беше твърде влажно и горещо. Слънцето се издигна, ярки снопове лъчи пронизваха зелената завеса над главата му, но от листата още капеше. Мъхът и тревата под краката му правеха тихото ходене лесно, поне докато внимаваше. Хезотсанът беше готов в ръцете му, другият — окачен на гърба му заедно с картите, защото наоколо имаше хищници. А също и дивеч, въпреки че не му се губеше време за лов. Искаше да се върне при лагера край езерото колкото се може по-скоро.
	— Чух те да идваш — обади се Харл иззад едно дърво. — Отначало те взех за мургу.
	Керик се обърна изненадан, след това се усмихна на момчето. Харл беше тану, израсъл в горите. Керик знаеше, че никога няма да стане толкова добър следотърсач или ловец.
	— Какво става в лагера? — запита той.
	— Убих вчера сръндак, мъжкар, имаше седем разклонения на рогата си…
	— Значи всички ще ядем добре. Имаше ли… някакви трудности?
	— За мургу ли питаш? Те стоят по-далеч от нас, никога не ги виждаме. — Очите на момчето не спираха нито за миг, оглеждаха непрекъснато гората, претърсваха на всички страни. Уж не поглеждаше къде стъпва, а не вдигаше никакъв шум, докато скрита в тревата суха пръчка изпука под крака на Керик. — Ще тръгна напред да им кажа, че идваш.
	— Добре.
	Да занесе добрата вест или да е по-далеч от мастодонтското му тъпчене? Керик се усмихна, когато момчето бързо се скри от погледа му.
	Когато се върна в лагера, всички вече го чакаха. Арнуит изтича с радостен писък и беше подхвърлен високо във въздуха. Армун се усмихваше. Ортнар се опираше тежко на патерицата си, смръщен както винаги. Керик веднага им разказа какво откри.
	— Самадите вече не са в Деифобен, но са живи. Донесох още една пръчка на смъртта и тези карти. Има и още за разказване, но ми дайте първо вода, вървях много.
	Плисна водата върху главата си и отпи няколко големи глътки. После седна и им описа какво видя и какво се случи.
	— Но ти не знаеш къде са самадите — възрази Ортнар накрая.
	— Само на едно място могат да отидат — обратно в долината. Саску познават пътя добре. Имат много пръчки на смъртта и за мургу ще е трудно да ги убиват.
	— И все пак онова мургу е казало, че ще бъдат преследвани и нападнати — рече Армун загрижено. — Не трябва ли да отидем при тях и да ги предупредим?
	— Те го знаят.
	Думите му бяха мрачни като мислите му. Какво можеше да направи той? Или който и да е друг? Нямаше ли някога убиването да свърши? Това беше дело на Вейнте. Без нея убиването можеше да има край. Но тя беше далеч от неговото копие или стрела, нямаше как да бъде убита.
	Нищо не може да се направи — това беше отговорът. Нищо. Самадите щяха да бягат, а илане — да ги преследват. Това беше отблъскващата, но неотвратима истина.


>	26

	{img:glava26.png}
	Същия следобед Керик пресече невидимата граница между двата лагера, за да върне хезотсана на мъжкарите. Те имаха нужда от него, за да ловуват, не умееха да боравят с копие или с лък. Арнуит го видя да тръгва, повика го и затича след него. Момчето носеше една от картите на Ерефнаис под мишница. Възхищаваше се от цветовете й и беше единственият, освен баща си, който се интересуваше дори малко от нещата на илане. Керик го хвана за ръка и двамата продължиха бавно под дърветата. Керик се чувстваше по-добре с малката ръка в неговата, от присъствието и вълнението на момчето, но не можеше да избяга от вечното отчаяние.
	— Този, който отпътува, се връща — извика, щом видя Имехей. — Информация с голяма важност за съобщаване.
	Надаске чу звука на гласа му и показа глава изпод укритието, за да види какво казва той.
	— Удоволствие от среща-отново.
	В движенията му имаше неприкрито облекчение.
	— Съгласие — добави Имехей. — Смъртта от проклети устузоу ни заплашваше всеки миг, откакто ти отпътува.
	Керик не се впечатли от очевидното преувеличение и им върна хезотсана със знак на благодарност-за-използване. В отговор на въпросителните им движения разказа какво се е случило в Алпеасак.
	— Устузоу са избягали, там пак са илане.
	— Женски и смърт, твърде близо, твърде близо! — изплака Имехей.
	— Не бяхте много щастливи и когато градът беше на устузоу — напомни му Керик. — Добре ще е да изберете кое предпочитате.
	— Еднакво лоши — рече Надаске. — Смърт от каменен зъб, смърт на родилните плажове.
	— Тогава не доближавайте града.
	— Гледай, виж — обади се Арнуит, провря се между тях и им подаде картата.
	Имехей я взе с движения, оценяващи богатите й цветове. Керик отвори уста, но спря стъписан.
	Арнуит проговори на илане. Грубо и простичко, но беше на илане!
	Имехей и Надаске се възхищаваха на очертаните линии и цветовете на картата, а момчето се оглеждаше гордо. То гледаше и слушаше, докато те говореха, и като че разбираше отчасти какво казваха. Керик беше обзет от гордост, наведе се, взе сина си, подхвърли го със смях във въздуха и го постави на раменете си. Защо пък да не ги разбира? Беше малък, учеше като всички деца, слушаше другите — Керик бе научил илане много по-голям от него. Беше горд от постижението на сина си, дори повече от горд. Случилото се беше важно, още по-силна връзка между тях двамата. До този миг беше самотник, единственото живо същество в света, което можеше да говори и с илане, и с тану. Вече не беше така.
	— Предмети, носещи голямо удоволствие — каза Имехей и вдигна картата срещу слънцето, за да се порадва на цветовете. — Голяма изкусност, гледай как линиите проникват от едната до другата страна.
	— Имат смисъл и предназначение — обади се Керик. — Те са средство за навигация, указания как да се пресича океанът.
	— Глупаво предназначение, без важност — отвърна Имехей.
	— Били са нужни за насочване на урукетото, което ви е докарало тук — напомни Керик с леко злорадство. — Без тях можеше да се окажете в някое замръзнало море.
	— Тъй като никога повече няма да пътувам на урукето, смърдящо-скучно, те са безполезни. Освен като украшения за стените, цвят за мястото за живеене. Могат да бъдат поставени край скулптурата на ненитеска, учтива молба.
	— Не. Искам да ги разуча. Те са от Икхалменец. Знаете ли къде е това?
	— Далеч и пълно с риба.
	— Остров без значение.
	Както винаги мъжкарите се интересуваха само от собственото си удобство и оцеляване. Не можеха и да бъдат други, помисли си Керик. В ханалето не са имали никакви отговорности. Но бяха постигнали нещо, можеха сами да се грижат за себе си, трябваше да им го признае.
	Понесе Арнуит и картата обратно странно замислен. Много важно беше, че момчето започваше да говори илане. Усещаше го, но с ума си не можеше да открие причината. Тази нощ лежеше буден в тъмнината и разговаряше тихо с Армун:
	— Арнуит може да говори мъничко с мургу, ще може и повече.
	— Не бива да ходи при тия гнусници. Ще се погрижа Дарас да си играе с него повече. Кога се връщаме при самадите?
	— Не знам. И не знам какво да правя. Долината е далеч, мургу ще наблюдават всички пътеки. Как да им се измъкнем? Ортнар не може да ходи. И не мисля, че той ще пътува с нас, ако ще да се вози като бебе на носилката. Ще отиде в гората сам, ако му се наложи да постъпи така. И какво ще ни остане тогава? Децата и едно недорасло още момче, което май е най-добрият ловец между нас, поне по-добър от мен.
	— Аз имам силна ръка и умело копие.
	— Знам. — Той я прегърна и усети свежестта на косата й. — Твоята сила е и моя сила. Но разбираш от лов не повече от мен. Ще имаме нужда от храна. Ловът тук е добър. Харл ни снабдява с каквото ни е нужно, в езерото има достатъчно риба. Но ако тръгнем, пътят ще бъде тежък и дълъг. Мисля, че извървяхме достатъчно такива пътища. Даже прекалено много.
	— Да останем ли искаш?
	— Още не знам какво искам. Щом се опитам да мисля за това, усещам възел от болка и мислите ми се изплъзват. Но сега сме в безопасност тук. Ще ни трябва време, за да решим. И самадите… Мисля за тях и се чудя дали има нещо, с което да им помогнем. Мургу сигурно ги преследват.
	— Техните ловци са силни и могат сами да се грижат за себе си. Не си длъжен да се тревожиш за тях.
	Беше вярно, практичен отговор. Тя разбираше чувствата му, но не споделяше усещането му за отговорност за всички други. Беше се борила за всичко, което беше получила от живота си. Те, техният син и този мъничък самад — това беше нейният свят и единственото нещо, което имаше някакво значение за нея. Да живеят в мир, да оцелеят беше единственото й желание. Самадите не бяха нейна грижа.
	Но за Керик нещата не бяха така прости. Обърна се настрани и накрая заспа.
	Призори се събуди, отиде да поседне на брега на езерото и се загледа в неподвижната вода. Повърхността й се набръчка, когато невидима риба се стрелна под нея. Ято големи птици с цвят на корал прелетяха край него с крясъци. Светът тук, поне в този миг, беше мирен. Арнуит беше разхвърлял картите на илане из целия лагер и Керик ги събра, щом се върна, постави ги на едно място. Разтвори най-горната и се опита да разбере нещо. Безсмислено. Вероятно някои цветове означаваха земя, някои океан, но се извиваха и обикаляха едни други по съвършено неразбираем начин. Напомняха му онези завързани кости на парамутаните. Само че тях беше възможно да разбере. Калалек беше очертал ледената шапка, далечните земи, и Керик го беше разбрал. Но останалите неща не му бяха по силите. Може би парамутаните можеха да проумеят тези цветни петна, но не и той. Дали да не ги даде на мъжкарите, за да си ги окачат за украшения?
	Какво да направи? Когато погледнеше в бъдещето, виждаше единствено тъма. Оставането тук, при езерото, беше само временно спасение, в него нямаше бъдеще. Тук бяха като животни, заровили се в земята, за да се скрият от врага отвън. Птиците-съгледвачи летяха, илане наблюдаваха, рано или късно щяха да ги видят. И тогава щеше да е свършено. Но какъв друг избор имаха? Да тръгнат на запад към долината? Опасно пътуване — но накрая щяха да срещнат приятели, всичките самади. Заплашени от нападение, защото Вейнте също пътуваше натам. И какво можеше да стори той? Във всички посоки не виждаше нищо, освен отчаяние, завършващо със сигурна смърт. Никакъв изход. Седна в сянката край водата, докато слънцето се издигна високо и мухите забръмчаха около носа и ушите му. Размаха ръка, но всъщност изобщо не ги забелязваше, толкова дълбоки и силни бяха страховете му.
	По-късно хапнаха повечето месо от крака на елена, убит от Харл, и се радваха на храната и на умението на ловеца така, че момчето се изчерви от удоволствие и се извърна. Само Ортнар не се съгласи:
	— Би трябвало да се срамуваш. Три стрели!
	— Храсталаците бяха гъсти и между нас имаше много листа — оправда се Харл.
	— Храсталаците винаги са гъсти. Ела и си донеси лъка. Да речем, че това дърво е елен. Убий го сега, да видя как го правиш.
	Всяко движение струваше на Ортнар големи усилия. Вече не можеше да използва лъка си, но копието му още беше смъртоносно. И знаеше как се ловува. Имаше много неща, на които да научи Харл. И Арнуит също, помисли си Керик, когато по-малкото момче изтича да се присъедини към веселбата, да гледа и да се учи.
	— Още не е време Ортнар да отиде сам в гората — рече Керик на Армун.
	Тя проследи погледа му и кимна.
	— Момчетата трябва да се учат. Ортнар е ловец, който знае всичко важно.
	— А аз не го знам.
	Тя започна да го защитава ядосано:
	— Ти знаеш неща, които глупавите ловци никога няма да знаят! Можеш да говориш с мургу и си пресичал океана. Ти поведе самадите в бой и извоюва победа. Всеки ловец може да стреля с лък или да хвърля копие, но знаеха ли те как да използват пръчките на смъртта, докато ти не им показа? Ти си повече, отколкото те всичките. — Гневът й секна също толкова бързо и тя му се усмихна. — И всичко това е вярно.
	— Добре де, щом казваш. Трябва обаче да знаеш, че засега нищо не ми е ясно. Гледам към слънцето и виждам само мрак. Ако останем тук, един ден мургу ще ни намерят. Ако отидем при другите самади, ще споделим смъртта с тях, когато Вейнте ги нападне. Какво да направим? — Той се замисли върху думите й, търсеше в тях някакво прозрение. Като че имаше смътен проблясък… — Току-що спомена за пресичане на океана. Направих го в корема на едно животно на мургу. Но има и други, които плуват по повърхността на водата.
	Армун кимна.
	— Парамутаните. Те преплават океана, за да ловят уларуак, така ни казаха.
	— Да, принудени са. Парамутаните, които ни докараха на юг, казаха, че ще се върнат тук да ловят риба. Ако само можехме да тръгнем с тях! Но не знаем какво има от другата страна на океана. Смъртта може да ни чака и там. Не трябва да прекосяваме океана, докато не разберем какво ще намерим там. Дотогава обаче може да е твърде късно. Може би трябва да се присъединя към тях. Да премина с тях от другата страна на океана. Те казват, че там има студена земя, но на юг от студовете е топла. Знам, защото съм бил там. Това е земята на мургу и те живеят само където е горещо. Но дали няма да открия земя между горещината и леда, където да живеем и да ловуваме? — Стисна дланите й, треперещ от възбуда. — Защо да не тръгна с парамутаните и да потърся безопасно място там, някъде на юг от леда и на север от мургу. Всичко може да е добре, там може да има хубав лов. След това ще се върна за теб. Ще отидем там и ще намерим безопасно място. Докато ме няма, вие ще бъдете добре, ако се прикривате и се пазите от птиците. Ще имате храна и ще бъдете в безопасност, докато се върна. Не мислиш ли, че това ще спаси всички ни?
	Керик беше толкова погълнат от новите си планове, от мисълта за някакъв изход от този капан, че не забеляза студенината, заменила топлия израз на лицето й, неподвижността на чертите й, докато тя не заговори:
	— Не. Не можеш да направиш това. Няма да ме оставиш.
	Той я изгледа, смаян от противопоставянето, и се разгневи:
	— Не можеш да ми заповядваш! Правя това заради всички нас и аз съм този, който ще рискува да пресече студеното море…
	Армун се протегна и постави нежно пръсти върху устните му, той млъкна.
	— Разбираш думите ми погрешно и вината е моя. Говорих прибързано, от страх. Исках да кажа, че аз няма повече да се отделя от теб, никога вече. Където отиваш ти, там ще отида и аз. Веднъж се разделихме и всеки от нас стигна почти до ръба на смъртта в търсене на другия. Беше ужасно и не бива да се случва отново. Ти си моят самадар и аз съм твоят самад. Ако искаш да прекосиш морето, ще прекосим морето. Но няма да отидеш сам. Където и да отидеш, аз ще дойда с теб. Ще ти помагам с цялата си сила и ще искам само едно. Никога не ме изоставяй повече. Ще вървим заедно.
	Той я разбираше. Цял живот беше сам като нея, докато не я срещна. Не му стигаха думи, за да изкаже чувствата си, и я прегърна силно — и тя него.
	Въпреки всичко обаче имаше опасности, за които да помислят.
	— Аз трябва да отида. Ако тръгнеш с мен, ще бъде по-добре. Но не можем да поведем и останалите, докато не се уверим, че там има безопасно място.
	За Армун тази мисъл беше лоша, разкъсваща. Да остави сина си тук и да прекоси морето? Нямаше ли друг избор? Не й хрумваше никакъв. Така щеше да стане. Отговорът не беше добър, но беше единственият възможен. Сега трябваше тя да бъде силната и разсъдливата. Помисли внимателно, преди да заговори:
	— Ти самият каза колко безопасно е тук. Харл ще ловува, той вече не е дете. Ортнар е нужен, за да наблюдава всичко, докато се върнем. Арнуит и момичето няма да създават грижи, тя вече се учи да намира растения в гората, да готви и да върши женската работа.
	— Ще оставиш момчето? — слиса се Керик.
	Не очакваше това.
	— Да. Той е всичко за мен и не искам да се отделям от него, но ще го направя. Мога да го оставя на грижите на друг, докато се върна. Но теб никога няма да изоставя.
	— Трябва да помисля за това.
	Керик беше стъписан от гранитната твърдост на чувствата и решителността й.
	— Няма какво да се мисли — отвърна тя упорито. — Вече е решено. Сега ще съставиш план и ще вършим каквото кажеш.
	Силата на подкрепата й го караше да вярва, че може да бъде направено. Какво ли друго им оставаше? Да последват самадите в долината? И ако не умрат на път, ще умрат, когато Вейнте докара отровните си тръни и стреличките си, безбройните си фарги. Да стоят тук? Живот без бъдеще. Щеше да бъде доживотно криене до града на илане и един ден щяха да ги открият. За двамата мъжкари и така беше добре, те нямаха къде да отидат. Но щеше да помисли и за тях, трябваше да им разкаже за плановете си.
	Имехей изплака на глас, когато го изслуша.
	— Не ни изоставяй отново, твърде ужасно е, за да си го представим.
	— Удовлетворение тук, желание да останеш — заяви твърдо Надаске.
	Керик кръстоса крайниците си в заповед на висша към низши:
	— Няма да бъдете убити или изядени. Сега искам само да дойдете с мен до другия лагер и да говорим за това. Искам всички да се съберете там, ще говоря за бъдещето. Вие не се боите от още-мокрия-от-морето Арнуит, вървели сте с Ортнар. Няма да ви се случи нищо. Елате.
	Отне му много време да ги убеди, но беше твърдо решен. Имаше план — да прекоси океана и да открие безопасно убежище за своя самад. Не би позволил тези двамата да му се изпречат на пътя. Убеди ги да дойдат, но те седнаха по-далеч от останалите, притиснати един в друг, изпълнени със страх.
	Керик се изправи между двете групи. Погледна към двамата мъжкари илане от едната страна, вдървени от ужас, или поне така изглеждаха. От другата страна Ортнар седеше, облегнат на дърво, и гледаше намусено. Останалите тану около него май бяха посвикнали вече с мургу, особено Арнуит, който отиде да покаже на Имехей най-новото си съкровище — костна свирка, направена от Ортнар. Нямаше никакви оръжия, Керик се погрижи за това.
	Всичко щеше да е наред. Може би този замисъл се роди единствено от отчаянието. Нямаше значение. Трябваше да се увери.
	— Това, което ще ви кажа сега, е важно за всички вас — изрече на тану и се обърна към илане: — Думи-с-важност. Внимание и подчинение.
	След това им разказа, че Армун и той смятат да ги напуснат за известно време, а после да се върнат.


>	27

E>
	Умнунихейкел тсанапсорууд марикексо.
	Няма как да се приготви месо, без да се убие животно.
@	Пословица на илане
E$
	{img:glava27.png}
	— И какви са тези тук? — попита Вейнте, оставяйки картините на работното място пред себе си.
	— Току-що получени и направени — отвърна Анатемпе, подреждайки отпечатъците, и посочи близкия модел на Гендази с палец. — С високолетяща птица, минала покрай тази част на крайбрежието, съвсем малко на запад от нас. Бягащите устузоу е възможно да са там до брега.
	— Нищо не се различава! — Вейнте направи бързи резки движения на отвращение и обида. — Виждат се само облаци.
	— За съжаление това е вярно. Изпратихме още една птица…
	— И докато тя стигне там, устузоу може отдавна да ги няма. Искам тях — не картинки с облаци!
	Ръцете й се тресяха от силата на емоциите, тя блъсна с рязък замах отпечатъците на земята.
	— Аз контролирам птиците, но не мога да повелявам на облаците — изрече Анатемпе толкова меко, колкото беше способна, но все пак част от истинските й чувства се отразиха в движенията й.
	Вече й омръзваше да бъде отдушник за лошите настроения На Вейнте, която забеляза това, гневът й стана студен и опасен.
	— Ти обсъждаш заповедите ми? Намираш ги обидни?
	— Задължително се подчинявам на заповедите ти, така ми е наредено от Укереб, която пък се подчинява на ейстаа. Искам само да изпълнявам задълженията си.
	Последното беше изречено с модификатори за вечна-служба и подчинение.
	Вейнте понечи да възрази, но застана неподвижно и млъкна, изрази само сърдито освобождаване на учената. Даде воля на раздразнението си, чак след като другата си тръгна. Когато тя беше ейстаа, подобна обида щеше да получи сигурна заповед за смърт като наказание. Но казаното от това създание имаше много истина. Ланефенуу беше ейстаа, тя заповядваше и на другите, и на нея. Трябваше да се научи да живее в такова положение. Обърна се с отвращение и забеляза край входа към модела да стои една фарги. Беше чакала там търпеливо, в очакване да привлече вниманието на Вейнте.
	— Съобщение Вейнте висша.
	Смисълът на думите беше изкривен от неумелия й говор. Вейнте овладя гнева си. Създанието щеше да забрави съобщението или да умре от отчаяние, ако му покажеше чувствата си.
	— Аз съм Вейнте. Говори, внимателно-бавно. Слушам те.
	— Илане Наалпе урукето присъствие пристанище разговор поискан.
	Това беше почти прекалено, но Вейнте все още потискаше гнева си и се учудваше на собственото си търпение.
	— Нужда от изясняване. Осведомяваш ме, че Наалпе сега е в пристанището на урукетото си и иска да говори с мен, така ли?
	— Съгласие!
	Фарги се сгърчи от удоволствие от общуването и се отдалечи при отпращащия знак, не видя изблика на не удоволствие на Вейнте от кощунственото качество на речта й. Тъкмо тръгна към пристанището и я пресрещна втора фарги, която също изрази желание-за-общуване.
	— Хайде! — тросна се Вейнте. — Силно желано речево превъзходство над предишната пратеничка.
	Наистина беше много по-добре, защото тази фарги идваше от името на ейстаа, а тя използваше само фарги, чиято реч беше като на илане почти винаги.
	— От най-висшата чрез най-низша към високопоставена Вейнте. Топли приветствия и след привършване на текущата работа желано присъствие в амбеседа.
	— Върни на ейстаа удоволствие-от-изпълнение, най-скоро-пристигане.
	Колкото и дипломатично да беше изразена, заповедта от ейстаа се изпълняваше веднага. Вейнте искаше да поговори с Наалпе, но трябваше да изчака.
	Нямаше обаче намерение да тича и да се появява задъхана и неспособна да говори. Тръгна по засенчените пътеки към амбеседа. Пратеничката щеше да стигне там първа, за да доложи за подчинението й на заповедта.
	Ходенето по тези познати пътеки имаше горчиво-сладък вкус за Вейнте. Сладък, защото градът отново принадлежеше на илане, горчив, защото голяма част от него все още беше в руини — и устузоу се измъкнаха. А не биваше да успеят. Щяха да бягат, но щяха и да бъдат открити.
	Големият амбесед беше почти празен, само първите групи бяха пристигнали през морето. Градът трябваше да бъде възстановен и отгледан отново, да се направят още приготовления, преди Икхалменец да дойде в Алпеасак. Защитата му беше подсилена, това беше най-важното. Никой устузоу не трябваше да стъпва отново тук. Ланефенуу бе облегната в топлата слънчева светлина на почетното място до далечната стена. Там беше седяла достойно отишлата си Малсасс, самата Вейнте беше седяла и управлявала отдавна, когато градът беше още млад. Стори й се странно да види друга там… Мигновено прогони ревността, която започваше да личи. Не беше вече ейстаа и не искаше никога повече да управлява. Ланефенуу беше могъща ейстаа, която трябва да бъде уважавана и да получава подчинение. В щедростта си към Вейнте тя й позволи да подготви въоръжени сили и да впрегне гения на науката, за да завладее наново града. Да избие устузоу. Ланефенуу беше ейстаа на два града, водач сред водачите.
	Ланефенуу видя ясно тези изражения, докато Вейнте се приближаваше, и ги прие, както й се полагаше. Съветничките й се отдръпнаха, за да направят място на Вейнте в кръга си.
	— Пристигнало е урукето с доклади и въпроси — каза Ланефенуу. — Мисълта за него раздвижва кръвта ми и усещам нуждата да подишам отново въздуха на мореопасания Икхалменец. Твърде дълго бях тук и носовите ми клапи се притварят от смрадта на устузоу и пушек, която е пропила този град.
	— Тя ще бъде почистена, ейстаа, точно както ти почисти града от устузоу, които го бяха осквернили.
	— Вдъхновено казано и оценено по достойнство. Укереб ще остане тук и ще наблюдава този процес. Въпрос на наука, а не на управление, тя ще носи отговорността за него. Твоята ще бъде да наблюдаваш и да пазиш, да съхраниш града за илане. Възприета ли е яснотата на смисъла?
	— Напълно, ейстаа. Ние няма да управляваме заедно, а ще работим заедно: едната ще строи, другата ще охранява. Тук има само един водач.
	— Съгласие. Сега ми разкажи за устузоу.
	— Избягалите на север са мъртви. Но ние продължаваме да поддържаме постоянна стража и да наблюдаваме всички посоки, в случай че някои от тях са се укрили, защото са смъртоносни като змии, когато са скрити в гората.
	Ланефенуу изрази съгласие и разбиране, с ясно видима следа на тъга.
	— Толкова добре разбирам това. Мъртви са твърде много илане, които заслужаваха да живеят, за да видят този град техен.
	— Няма как да се приготви месо, без да се убие животно — изтъкна Вейнте с разбиране, опитвайки се да уталожи темата. Но този ден Ланефенуу не беше в добро настроение:
	— Имаше прекалено много смърт, много повече, отколкото ти ме накара да повярвам отначало. Но това е минало… въпреки че все още тъжа за Ерефнаис, която ми беше близка. В съществуването ми зее празнина, която преди тя и голямото урукето запълваха.
	Ейстаа изрази мисълта си така, сякаш по-важна беше загубата на урукетото, а не на командващата. Кръгът от слушателки стоеше неподвижен и покорен. Както им напомняше доста често, Ланефенуу беше командвала урукето, преди да се издигне до ейстаа, чувствата й можеха да бъдат разбрани. Когато тя кротко докосна палец до ръката си в знак на тъга-от-загубата, те повториха неволно движението. Но ейстаа беше твърде много илане на действието, за да тъжи дълго. Изгледа Вейнте въпросително.
	— Значи твоите устузоу са изчезнали?
	— Бягат в страх и отчаяние. Наблюдаваме ги непрекъснато.
	— И наоколо няма никакви?
	— Никакви. На север — смърт. На запад — смъртта ги следва и възмездието ги чака.
	— И ти знаеш къде отиват те?
	— Знам накъде са тръгнали, защото бях там преди и видях с очите си. Техният град ще бъде техният капан, тяхната смърт. Няма да се измъкнат.
	— Последният път го направиха — напомни Ланефенуу с груба откровеност.
	Вейнте се раздвижи в извинения и признаване на истината, надяваше се, че знаците й са достатъчно силни, за да прикрият не съвсем лекото чувство на гняв.
	— Знам това и приемам укорите на ейстаа. Ако миналите загуби имат някаква стойност, тя е, че са подготовка за бъдеща победа. Този път атаката ще бъде по-изкусна и продължителна. Лозите на смъртта ще поникнат около техния град, ще пропълзят вътре и ще го убият. Там ще останат само трупове.
	— Това е приемливо, стига да има само трупове на устузоу. При последното си посещение там ти беше твърде разточителна на фарги. Ще е нужно цяло ефенбуру мъжкари на родилните плажове, за да запълни загубите.
	Както и другите, Вейнте изрази само неподвижно съгласие. Ланефенуу понякога говореше вулгарно като низша илане от екипаж, но беше ейстаа и можеше да прави каквото пожелае.
	— След като тръгна, ти ще командваш илане и фарги от моя град, и помни, че всяка от тях ми е скъпа.
	— Съществуването им е ценено и охранявано с цената на собствения ми живот — отвърна Вейнте. — Изпитвам огромна благодарност, защото ми позволи да преследвам и убия тези твари, преди те да се върнат и да нападнат отново. Ще изпълня това така, както ми е наредено, с разбиране за ценността на живота на всички от Икхалменец.
	Беше излишно да се говори повече и когато Вейнте помоли за уважително напускане, ейстаа я освободи с движение на палеца. Тя напусна амбеседа, без да върви припряно, но след като се скри от тях, забърза в падащия полумрак. Вече наближаваше нощта, а Вейнте беше нетърпелива да чуе какво има да й съобщи Наалпе.
	Урукетото беше привързано към кея, още го разтоварваха. Командващата стоеше настрани, но когато забеляза Вейнте, направи знак на една от заместничките си да поеме ръководството, и тръгна да я посрещне.
	— Поздрави — Знаци на най-високо уважение — Информация за предаване, важност насаме.
	Застанаха на място, където не можеха да ги наблюдават, и Наалпе заговори отново:
	— Както ми беше поръчано, спрях в Йебеиск при пътуването ни на връщане от Икхалменец. Говорих там с много и не беше трудно да науча за онази, чието име ти ми предаде, защото всички говорят само за това.
	— Молба за изясняване на смисъла.
	Вейнте деликатно прикри растящото си нетърпение.
	— Тази Енге, Дъщерята на смъртта, за която ти говореше, отишла нахално при ейстаа и й разказала за своите вярвания, затова била затворена заедно с други такива като нея…
	— Великолепна, изключително великолепна и стопляща информация, Наалпе…
	Тя млъкна, когато видя знаците на раздразнение и предупреждение.
	— Не е така, никак даже. Не е много ясно как се е случило, подробностите се объркват поради изминалото време и многото различни мнения. Но мога да съм сигурна, че е станало, защото говорих с командващата на урукетото. Тя споделяше с мен както с никоя друга, защото работим едно и също.
	— Но какво е станало?
	— Тази Енге, за която ти разпитваш, тя и всичките други, тоест всичките Дъщери на смъртта в град Йебеиск, се качили на урукетото и избягали с него. Не успели да ги открият. Никой не знае къде са отишли.
	Вейнте замръзна, неспособна да проговори, мислите й се въртяха в кръговете на неосведомеността. Какво означава това? Как са го направили? Кой им е помогнал? Колко са били? И къде са отишли?
	Тя изрече последното на глас, но наоколо нямаше кой да й отговори:
	— Отишли… но къде?!


>	28

	{img:glava28.png}
	Този остров в речната делта беше нисък, наполовина блато. Но в южния му край имаше високо кипарисово дърво с широка корона, листатите му клони мамеха със сянка и облекчение от палещото слънце. Повечето от Дъщерите се бяха събрали сега там, щастливо потопени в напрегнато изучаване на думите на Угуненапса. Кръгът внимателни ученички беше като вкаменен от усилията за съсредоточаване, попиваха всеки жест и звук на Енге. Когато свърши, настана тишина, всяка се вглеждаше в себе си, за да разбере дали думите на Угуненапса са и нейни.
	— Въпроси?
	Една млада, слабичка илане, наскоро приобщена, колебливо направи знак за внимание. Енге показа упълномощаване-за-говорене. Ученичката потърси точните изрази:
	— Преди Угуненапса да запише своите мисли, да направи това откритие, имало ли е други, които може да са спомогнали-с-усилията-си…
	Тя се запъна и Енге й се притече на помощ.
	— Питаш дали Угуненапса, нашата учителка, е била първа във всичко, или се е учила от по-ранни мислители? — Ученичката изрази благодарно съгласие. — Ако разгледаш внимателно трудовете на Угуненапса, ще откриеш там да обсъжда именно този въпрос. Тя е търсила знания от всички мислители на илане, които са разглеждали въпросите на живота и смъртта, но не е открила нищо, което да й помогне, никакви предишни споменавания за проблема или някакво възможно негово решение. Когато потърсила обяснение за това, защото е била скромна и не е смятала, че единствено на нея е било открито изключително познание, тя стигнала до определени изводи. Какво живее и какво умира, се запитала тя. Една илане може да умре, но градът на илане живее вечно. Но точно по това време е умрял един град на илане, първият, за който това се знае — тя търсила и не открила споменаване за друг такъв. И все пак, един град умрял от студа. Тя преобърнала въпроса и го разгледала откъм другата му страна. Ако градът може да живее и да не умира, защо една илане да не може да живее и да не умира? Градът умрял, точно както умира илане. Тя била скромна и не повярвала, че градът е умрял единствено за да я доведе до откритията й. Но и благодарна за това, че чрез смъртта е открила живота…
	— Внимание, важна информация.
	Чу се мърморене, имаше движения на ужас, а Амбаласи закри от погледа им Енге и я прекъсна. Самата Енге остана необезпокоена от неуважението.
	— По какъв начин можем да помогнем на Амбаласи, която ни спаси?
	Напомняше, че учената заслужава почит повече от всички.
	— Чаках търпеливо разговорът ви да свърши, но накрая видях, че няма край. Затова прекъсвам. Има работа, която трябва да се свърши, преди да се стъмни. Нужда от помощ на силни пръсти.
	— Молба за съдействие, желание за помощ. — Енге огледа слушателките си. — Коя от вас ще пожелае първа да помогне на Амбаласи?
	Останалите не споделяха настроението й. Очевидно не се зарадваха много на прекъсването и нямаха желание да се заемат с напрегната работа вместо с напрегнато умуване. Никоя не помръдна, само една за миг изрази важност-на-обучението. Енге беше обезпокоена, макар и не ядосана, от нежеланието им.
	— Значи съм се провалила като ваша учителка. Угуненапса ни учеше, че всички живи същества са равни, затова и всички илане са равни, а молба за помощ трябва да се уважава така, както молба за живот. — Тя се обърна към Амбаласи и изрази унижение-от-гледката. — Аз първа ще дойда да ти помогна.
	Тогава ученичките забравиха ината си и се заблъскаха напред, за да покажат разбиране.
	— Без ръководството на Енге вие сте глупави като фарги — сопна се Амбаласи. — Пет от вас ми трябват, за да помагат при носенето и засаждането.
	Огледа ги от горе до долу критично, защото много от тях бяха слаби и хилави, избра тези, които изглеждаха най-силни, и ги изпрати с помощничката си за материали.
	— Моля те да ги извиниш — обади се Енге. — В устрема си да търсят познание те забравят всекидневната работа.
	— Повечето са просто времегубци. Ела с мен, има неща, които трябва да обсъдим.
	— Удоволствие от изпълнението на желанията.
	— Това е вярно, наистина го чувстваш. Но само ти, Енге, само ти. Никога не съм се опитвала да работя със създания, невъзприемчиви към заповеди като твоите Дъщери на умората.
	Енге изрази разбиране и извинения.
	— Това си има причина, както и всичко друго. Удоволствието от събирането и съвместното откриване, без преследване заради убежденията, е силно нещо. Трудно е да се спуснеш от висините на разсъжденията към дълбините на физическата работа.
	— Вероятно. Само че трябва да бъде направено. За да ядем, трябва да работим, ще ми се да им кажеш това със силата-на-аргументите. Не го ли е казвала Угуненапса поне веднъж?
	— Никога!
	— За всички нас щеше да е по-добре, ако се беше сетила. Ела тук, до брега, и погледни. Виждаш ли полуострова?
	— Не много добре — отвърна Енге, напрягайки очи над мътното течение на реката.
	Островчето, на което стояха, беше ниско и равно като всички други в устието. Амбаласи направи жест на раздразнение и посочи урукетото до тях.
	— Ще виждаме по-добре от върха на перката.
	На този девствен бряг нямаше док, накараха урукетото чрез подмамване с прясна риба да прокопае канал в калта със зъбатата си човка. Хранеха го добре и то държеше главата си заклинена в канала, който издълба. Те пристъпиха внимателно върху плъзгавата му кална кожа и се покатериха към гръбната перка. Кръглото, защитено от кости око на урукетото се размърда леко, когато минаха край него. Забиваха пръсти и ноктите на краката си в грубата кожа и се катереха. Енге вървеше много бавно, за да не изпреварва възрастната учена.
	— Понякога… така съжалявам, че изобщо напуснах Йебеиск… — процеди Амбаласи, пъшкайки от усилието. — Но никоя жертва не е прекалено голяма, за да се увеличи познанието. Ти и аз знаем това, но последователките ти са се разминали с тази истина.
	Енге не отговори, само показа съгласие от уважение към възрастта и ума на Амбаласи, а и знаеше от опит, че ако трябва да се постигне нещо друго освен безкрайни спорове, е по-добре да не й противоречи. Амбаласи дишаше тежко. Огледа се и изрази неприязън. Накрая събра достатъчно дъх, за да говори ясно.
	— Погледни, различава се оттук, там на полуострова, зеленото петно.
	От тази височина дългият тесен издатък земя при извивката на реката, който щеше да стане техният град, се виждаше ясно. Цялата растителност по него беше пожълтяла и мъртва, освен една далечна зелена линия.
	— Трънената стена — подсказа Амбаласи удовлетворено, първият знак на добро настроение през този ден. — Гъбичната инфекция е унищожила останалия растителен живот. Не е нужно да подчертавам, че тръните са неподатливи на нея, а животните са избягали или измрели от липса на храна. Почти е време нашата екология да замени местната.
	— Ти ще посадиш семето на града и то ще израсте голямо и силно.
	Енге изрази голямо удоволствие, което обаче мигновено изчезна пред гневното избухване на Амбаласи.
	— Липса-на-интелигентност, затвореност-на-ума. Аз правя известни опити да изучавам нелепата ви философия — прекалено много ли е да искам от вас да разучите и разберете най-основните неща от биологичните науки? Защо живеем в неудобствата на този блатясал остров? Правим го, защото е ограден от вода като всички други острови. Бързотечащата река ни предпазва от изяждане от хищниците на континента. А това означава да спим под лоши покриви и да ядем само малкото безвкусни риби, които твоите сестри ловят с такова нежелание. Правим го, докато чакаме да израсте стената от тръни, която ще защитава нашия град. И гледаме и храним младите хезотсани, за да пораснат бързо и да ни снабдят с оръжия, с които да се защитаваме. Чакаме лодките в езерцето да порастат достатъчно, за да използваме тях вместо урукетото, неподходящо за работа край брега. Това, което няма да направим, е да посадим толкова драгоценното семе на града!
	— Въпрос, изразен със скромно желание за познание. Защо не?
	— Защо не ли? Защо не ли? — Разръфаният гребен на Амбаласи почервеня, а също и дланите на протегнатите й ръце. — Защото ако го посадим сега, то ще бъде изядено от червеите, надупчено от бръмбарите, унищожено от гъбичките, смачкано под краката на някоя от тромавите ти Дъщери!
	— Сега разбирам — отвърна спокойно Енге. — Предложени извинения за незнанието.
	Амбаласи се обърна, за да погледне през реката, мърморейки на себе си с остри изръмжавания и гърчове на крайниците. Когато се овладя, тя се върна отново към поученията:
	— Мисля, че трънената стена вече е достатъчно висока, за да ни защити. Искам голяма помощ — поне половината от вас да дойдете оттатък с мен утре сутринта. Щом сме защитени, вече можем да започнем толкова нужната работа по разчистване на земята и разпръскване на внимателно отгледаните ларви, за да прочистят почвата. После ще добавим азотосвързващи бактерии, след това бързорастящи и бързогниещи храсти като наторител. Накрая, ако всичко е наред и аз кажа, че му е времето, ще посадим семето на града. Възможно ли е поне малко да е ясно какво искам да кажа?
	— Напълно — увери я Енге, величествено недостижима за сарказма. — И съм ти благодарна за подробното обяснение. Чакам твоите нареждания.
	— Ще ми се и другите да го правеха. Това е следващият проблем. Имаме нужда тук от някакво водачество, някой да казва на тези безполезни създания какво да правят.
	— Наистина е проблем — съгласи се охотно Енге, — защото точно това ни доведе тук. Моите сестри, готови да умрат за убежденията си, разбират безсилието на ейстаа да ги унищожи и споделят радостта от тази новооткрита свобода. Те ще работят заедно, но няма да приемат заповеди.
	— Ако няма да бъдат водени, как ще бъдат накарани да следват някого?
	— Много сериозен въпрос, над който съм мислила задълбочено.
	— Добре ще е да помислиш малко по-задълбочено и малко по-бързо — заяви сопнато Амбаласи. — Иначе всички може да измрем, преди да намериш някакво решение. Всички социални същества имат водач, който взима решенията. Погледни тук. — Тя посочи ято ярки мънички рибки във водата край тях. Нещо ги изплаши, те мигновено се обърнаха и поеха в друга посока.
	— Една от тях винаги е първа — каза Амбаласи. — Когато пчелите се роят, те следват новата царица. Мравките имат царица, от чиито плодоносни черва се появяват всички останали. Както са мравките, така са и сестрите. Те трябва да бъдат водени.
	— Разбирам проблема…
	— Не. Ако го разбираше, щеше да му придадеш най-първостепенно значение и цялото си внимание. Твоите групи за игра и дискусии щяха да спрат и щеше да се насочиш към този проблем — единственият ти проблем, — докато не му откриеш решение. Трябва да има водачество, разпределяне на власт и взаимодействие.
	— Ти описваш именно ейстаа и нейната йерархия — възрази спокойно Енге. — Точно това отхвърляме.
	— Тогава намери нещо, което да го замени, преди всички да измрем от глад или да бъдем изядени от създанията на нощта. — Амбаласи забеляза движение за привличане на вниманието и се обърна към Елем, дошла при тях на перката. — Казвай.
	— Извинения за прекъсването, проблем от голяма важност. Урукетото е било прекалено дълго до брега. Трябва да излезем в морето, извън устието на реката.
	— Невъзможно!
	Амбаласи подкрепи това със знак за отпращане, който Елем настоятелно пренебрегна.
	— Моля за разрешение да изложа причините. Те ми бяха обяснени от командващата на урукетото, където работех като член на екипажа, преди много време. Спомените се връщат, като гледам това урукето. И ентеесенатите, които подскачат във водата и надават остри крясъци. Време е да излезем в морето, надалеч от тези кални води, защото урукетото трябва да бъде нахранено.
	— Утре. След като отидем на мястото на града.
	— Не. Твърде късно. Отплуваме сега с прилива. Трябва да бъдем един или два дни в морето. Това е по-важно.
	Енге се напрегна и зачака Амбаласи да се обърне и да накълца тази нахалница, която се противопоставяше на волята й. Но беше забравила, че Амбаласи е най-напред и винаги учена.
	— Права си, разбира се. Погрижи се то да е добре нахранено, преди да се върнете, защото ще имаме нужда от него. И в бъдеще ме предупреждавай достатъчно време преди тези излизания за хранене.
	— Заповедта ти ще бъде изпълнена.
	— Нашата експедиция ще изчака. Може това забавяне да се окаже плодотворно. Имаш два дни, за да се справиш с проблема ви, Енге. Да слизаме на острова.
	— Не вярвам да открия отговор толкова бързо. Проблемът никак не е лесен, защото стига близо до сърцевината на нашите вярвания.
	Амбаласи спря, когато слязоха на земята, и седна на опашката си, внезапно силно изморена. Имаше прекалено много физическа работа за вършене, а тя не беше свикнала. Енге чакаше търпеливо, докато учената, задълбочена в мислите си, гледаше невиждащо реката, където урукетото се измъкваше. Падна доста пляскане и блъскане, преди да се изтръгне от плитчината, но след време се обърна и последва възбудените ентеесенати към морето. Амбаласи дълго стоя със затворени очи, след това ги отвори и обърна едното към мълчаливо очакващата Енге.
	— Желание за предложение.
	— Почит към дълбоката мъдрост, напрегнато внимание.
	— Обърни вземането на решение, погледни на въпроса откъм другата му страна, ако ми е позволено да се позова на вашата Угуненапса. Нека решението дойде отдолу, не отгоре. Вие сте Дъщери на живота и основните нужди на живота трябва да бъдат вашите основни грижи. Ще започнем с една от тях. Храна. Разбираш ли тази линия на разсъждение дотук?
	Енге изрази уважение и разбиране.
	— Възхищавам се също и на яснотата на мисловните ти процеси и изложението ти.
	— И ти би могла да опиташ, май товарът на цялата отговорност тук пада върху моите могъщи рамене. Повтаряне на довода. Храна. Накараш ли ги да се съгласят, че имат нужда от храна, за да живеят, попитай ги дали желаят да я осигуряват заедно или всяка поотделно.
	— Великолепно! — Енге излъчваше съгласие и въодушевление. — Позволи ми да продължа твоята мисъл. Както сме ловили заедно пасажи риба в морето, така ще правим и в ефенбуруто на сестринството. Всички ние ще ловим риба…
	— Не! Пропускаш идеята ми. Вече не сте млади илейбе в океана, а илане, които трябва да работят заедно за общото ви благо. Някои от вас трябва да бъдат избрани да ловят риба за всички други, и една от групата на рибарите трябва да командва останалите в рибарското дело.
	— Разбирам и оценявам идеята ти. Но това решение ще бъде много, много трудно.
	Амбаласи беше напълно съгласна.
	— Това е историята на оцеляването: нищо не е лесно. Имали сме нашите градове толкова дълго, че сме забравили как някога сме се съревновавали наравно с всички други форми на живот. Сега ги подчиняваме на нашата воля. Няма да е зле да намерим начин да подчиним и твоите сестри, преди да са изчезнали преждевременно като вид.
	Почти цял ден мина в обсъждане, преди Дъщерите да стигнат до съгласие. Амбаласи беше заета с младите растения и растящите животни, изразяваше крайна-погнуса, когато погледът й падаше върху разговарящото множество. Енге дойде при нея късно следобеда и тя я изгледа от долу на горе с израз на очакване и нетърпение.
	— Възможно ли е най-сетне да имаме риба?
	— Стигнахме до решение, което е в съгласие с всички поуки на Угуненапса. Равенство във всички неща, равенство и на усилията. Всеки път ще ловят риба по десет от нас, тъй като десет е пълно число, което представя общия брой пръсти на две ръце, които ще вършат работа. Първата от десетте ще ги води и ще издава заповеди през първия ден на работата. На втория ден ще командва втората от десетте, и така нататък, докато и десетата от десетте поеме командването, а на следващия ден следващата десетка ще замени тази, и така докато всички от нас се изредят, и след това десетките от десетки ще започнат отново. Не е ли това кръгово, завършено и удовлетворително решение?
	Амбаласи изрази отвращение и ужас.
	— Абсолютни глупости! Най-омотаното и несвързано нещо, което съм чувала някога. Какво му беше лошото на това да посочите отговорничка по риболова, която да избере всички останали… Добре де. Виждам обезумелите ти движения — това няма да бъде по начина на Угуненапса. Правете както сте решили. Кога започва ловенето на риба?
	— Сега. И аз съм първата от десетте. Отиваме с удоволствие да доставим храна за всички.
	Амбаласи гледаше как Енге се отдалечава, изправена и горда. Това беше невероятно. Но разбираемо. И подлежеше на анализ. Впримчиш ли се веднъж в някакви убеждения, трябва да ги следваш до самия свършек на комбинациите и пресукванията им… или да ги изоставиш. Тя започваше да съжалява за пътешествието си в царството на най-тъмната философия. Почисти внимателно калта от корените на фиданката, която пресаждаше. Колко вярна, ясна и удовлетворителна беше биологията в сравнение с това! Но нямаше да се откаже лесно. Тяхната отблъскваща философия даваше физиологични резултати. Беше решена да изследва и да открие причините за това. Трудно е да си първа в науките, първа по интелигентност, първа по разсъдък. Амбаласи въздъхна щастливо. Това беше товар, който просто й се налагаше да понесе.


>	29

	{img:glava29.png}
	— Внимание, спешност, внимание, спешност!
	Пристигналата илане повтаряше това несвързано като фарги. Амбаласи вдигна поглед от работата си, готова да даде воля на острия си гняв. Забеляза обаче, че покритото с кал същество се тресе от безпокойство и страх, затова само направи знак за подробно-обяснение.
	— Една е ранена по време на риболова. Ухапване, много кръв.
	— Изчакай, след това ме заведи при нея.
	Амбаласи пазеше готов медицински пакет специално за такива спешни случаи. Тя го намери и го подаде на другата.
	— Носи това и ме води.
	Те се провряха през кръга от възбудени Дъщери, за да открият Енге коленичила в калта да поддържа главата на покрита с кръв илане.
	— Бързо — настоя тя. — Това е Ефен, която ми е най-близка. Запуших раната, за да попреча на изтичането на кръвта.
	Амбаласи погледна надолу към напоената с кръв стиска листа, която Енге придържаше към страната на ранената.
	— Умно действие, Енге. Дръж го там неподвижно, докато й дам малко облекчение.
	Мъничката змия лежеше в кошчето си навита и плъзгава. Амбаласи я хвана зад главата и я притисна така, че устата й да се отвори и да оголи единствения дълъг зъб. Със свободната си ръка измъкна един нефмакел и го разгъна, за да открие влажната му долна част, след това избърса с него кожата на корема на Ефен. Той не само почистваше калта, но и унищожаваше бактериите с антисептичното си действие. Тя го захвърли и притисна влажната кожа на Ефен, за да открие пулсиращата артерия, после с внимателен натиск заби острия зъб в нея. Модифицираната отрова се изля в кръвта на Ефен, и само след мигове тя изгуби съзнание. Едва тогава Амбаласи откри раната.
	— Чисто ухапване. Откъснало е доста мускули, но не е проникнало в перитонеума. Само ще се наложи да го почистя малко.
	Струнният нож премахна разкъсаната плът. Раната започна да кърви отново, Амбаласи разви по-голям нефмакел и го постави върху засегнатата област. Създанието залепна, спирайки кръвта и запечатвайки напълно раната.
	— Отнесете я някъде да си почива. Всичко ще бъде наред.
	— Благодарност към Амбаласи както винаги — каза Енге, надигайки се бавно.
	— Измий се, изцапана си с кал и кръв. Какво точно я е ухапало?
	— Това — Енге посочи към брега. — Заплете се в мрежата ни.
	Амбаласи се извърна, за да погледне… и за пръв път в живота си изгуби дар слово.
	То беше живо и се гърчеше по земята, мачкаше храсталаците и малките дръвчета. Голямо, ивичесто сиво тяло, дебело колкото тялото на фарги, изпънало се по земята по дължината на две-три илане — и част от змиеподобната му форма още се криеше във водата. Челюстта му от големи костени плочки беше широко зяпнала, мъничките му зли очи се пулеха невиждащо.
	— Открихме го — изрече накрая Амбаласи с огромно удовлетворение. — Ти видя змиорковите ларви насред океана. Това е възрастната форма.
	— Змиорка? — Енге изобрази възхищение и разбиране. — Този нов свят Амбаласокей наистина е свят на много изненади.
	— Същността му е такава, че няма как да не бъде — каза Амбаласи, върнала се към нормалното си поучително поведение, щом първият шок от разпознаването отмина. — Съмнявам се, че си способна да разбереш теорията на тектоничните плочи и континенталния дрейф, няма да претоварвам ума ти с нея. Но си способна да разбереш изводите. Тази земя и далечният Ентобан някога са били едно. Всички същества са били еднакви. Това е било скоро след излюпването на яйцето на времето. Оттогава бавното диференциране и процесът на естествения подбор са довели… трябва да са довели до големи промени във видовете. Предполагам, че ще открием и други, макар и надали толкова драматични като тази.
	Само до няколко дни Амбаласи щеше да си спомня с огорчение думите си. Може би най-погрешното твърдение в живота й.
	Раната на Ефен оздравя бързо. Добрата страна на произшествието беше откриването на огромната змиорка. Гигантска и много вкусна, тя стигна да се нахранят всички и дори остана много. Направиха по-здрави мрежи, действаха по-предпазливо и прехраната им беше осигурена. Омекотена от ензими, това беше най-добрата храна, която бяха вкусвали откакто ги затвориха в Йебеиск.
	Щом ситото урукето се върна, прекосиха с него реката до мястото на новия им град. Дъщерите бяха нетърпеливи да видят това толкова важно място, за експедицията имаше предостатъчно доброволци.
	— Ще ми се това желание за работа да беше по-равномерно разпределено — промърмори Амбаласи.
	Подбра само най-силните и разгони останалите. Веднага щом се качиха, въпреки протестите им нареди всички да слязат вътре и остана на върха на перката само с Енге и Елем.
	— Отбележете си, че вашите сестри избягват всякаква истинска работа, но са винаги готови за нещо интересно — нареди Амбаласи. — Може би трябва да помислите за някаква система от поощрения за работата, щом не можете да им нареждате да я вършат.
	— Както винаги в казаното от теб има много истина и ще помисля — отвърна Енге. — Разбирам техните чувства, но знам също и че трябва да измислим някакъв начин да си разделяме работата. Ще разуча мислите на Угуненапса по-внимателно, защото може и тя да е обсъждала този въпрос.
	— Разучавай по-бързо или ще останем гладни. Предполагам, че вече си забелязала разпадането на доброволната ти риболовна организация? По-ранните десетки сега се чувстват измамени, защото по-късните десетки не работят колкото, преди да започне ловът на змиорки. Вече настояват за промяна на системата.
	— Съжалявам. Цялото ми внимание е насочено в това.
	Урукетото трепна под тях — изви настрани, за да заобиколи плаващо дърво, носено от реката право към тях. Горски гигант, подмиван от течението, докато не беше рухнал в него. Над все още зеления му листак летяха птички. По нареждане на Елем урукетото зави отново и доближи ивицата суша, която трябваше да стане техен град.
	Амбаласи се спусна първа и прецапа до брега. Земята беше покрита с пожълтели, мъртви храсталаци, над тях стърчаха голите клони на мъртвите дървета. Учената направи рязък жест на задоволство.
	— Бръмбарите скоро ще видят сметката на стволовете и пъновете. Прати Дъщерите на работа, да чупят клоните и малките дръвчета. Хвърляйте всичко в реката. А пък ние ще огледаме оградата от тръни.
	Амбаласи тръгна напред бавно заради жегата. Преди да стигнат до зелената стена, трябваше да спрат в рядката сянка на оголено дърво, за да се охладят.
	— Жега — каза Енге затруднено, устата й беше разтворена.
	— Няма как, точно на екватора сме — географски термин, който не ти е известен.
	— Линия по повърхността на сфера, която е еднакво отдалечена от полюсите, отбелязващи оста на въртене. — Енге гледаше към оградата и не забеляза раздразнения жест на Амбаласи. — В опитите си да разбера трудовете на Угунеиапса открих, че философията й е основана отчасти на изучаваните от нея естествени науки. Реших да следвам възхитителния й пример…
	— Подражавай на моя възхитителен пример и хайде да продължим. Трябва да сме съвсем сигурни, че в оградата няма дупки. Ела.
	Вървяха край стената от плоски листа и остри тръни, Амбаласи бъркаше между клоните, за да откъсне зрелите семенни шушулки, и ги даваше на Енге. Стигнаха до брега на реката и Амбаласи посочи празнината между оградата и водата.
	— Винаги в преходите е така — отбеляза тя. — Ще посадя още семена тук, както и тези семена на гъсти храсти, които пускат корени във водата. Задръж ги за малко.
	Възрастната учена разрови бразди в калта с отработен замах на ноктите на единия си крак, докато балансираше на другия, след това се наведе с пъшкане и оплаквания, за да посади семената.
	Енге гледаше към реката малко по-надолу, където проточе се присъединяваше към по-голям приток. Нещо там се движеше, някаква голяма риба. Тя се загледа с любопитство как друго подобно същество се показва от водата за миг.
	— Още семена — обади се Амбаласи. — Внезапен пристъп на глухота? — добави тя сърдито, когато се обърна и забеляза Енге да стои мълчаливо загледана в реката. — Какво има?
	— Там във водата, видях го, скри се.
	Енге говореше с модификатори за такава голяма важност, че Амбаласи се обърна веднага, но не видя нищо.
	— Какво си видяла?
	Енге се обърна към учената с движения за важност на живот и смърт. Поколеба се мълчаливо, преди да заговори.
	— Помислих съсредоточено за всички живи същества, които ми е известно да приличат на това. Няма нито едно, с което мога да го сбъркам. Първото не видях ясно. Второто си показа главата над водата. Разгледах го. Не греша. Наистина беше такова.
	— Желание за обяснение — заяви Амбаласи нетърпеливо в настъпилата тишина.
	Енге дълго я гледаше в очите, преди да заговори:
	— Разбирам важността на това, което ще кажа. Но не съм допуснала грешка. Там, в течението, имаше млад елининиил.
	— Невъзможно. Ние сме първите илане на това място, тук няма мъжкари, значи няма яйца, които да се излюпят, няма малки, които да навлязат в морето, няма елининиил, които да пораснат във фарги. Невъзможно. Освен…
	Този път беше ред на Амбаласи да замълчи и да застине, само отсенките на мисли помръдваха мускулите й. Мина много време, преди да заговори:
	— Не е невъзможно. Току-що проявих присъща на вида ни етноцентричност. Ние, илане, сме на върха на екологичната пирамида, затова смятаме, тоест аз смятам, че сме сами там, нещо специално и уникално. Разбираш ли какво говоря?
	— Не. Лична незапознатост с използваните концепции.
	— Разбираемо. Ще обясня. Далечният Ентобан е наш — градовете ни там се простират върху всички обитаеми места между океаните. Но сега сме в нов свят, където живите същества са се развивали по различен начин. Няма основание да предполагаме, че нашият вид е ендемичен за Ентобан. Може да го има и тук.
	— Тогава елининиил ли съм видяла?
	— Твърде е възможно. Изводът е допустим. Да наблюдаваме, за да видим дали си права. Ако наистина си го видяла, това вероятно е най-важното събитие, откакто се е излюпило яйцето на времето. Ела!
	Амбаласи зашляпа навътре в реката и се хвърли във водата с излишък от научно настървение. Енге бързо я последва, изплашена от мисълта какви опасности може да има в тези кални води. Течението в това тясно проточе беше слабо, Амбаласи бързо стигна до средата и пое нагоре по него. Стигаше й само до кръста, оказа се по-лесно да ходи.
	Енге избърза и задмина възрастната учена, за да води. Над течението висяха ниски клони, въздухът беше тежък и влажен, пълен с хапещи насекоми. Течащата вода ги охлаждаше приятно, но когато каналът се разшири, те се гмурнаха под повърхността, за да се спасят от насекомите. Изплуваха, прецапаха през плиткото, огледаха се, неспособни да предават друго освен най-прости концепции, докато не се покатериха на тревистия бряг.
	— Определено сме на друг остров, разделен от нашия с този страничен проток на реката. Топла вода с постоянна температура, достатъчно плитка, за да пречи на едрите хищници да навлизат. Ако — и подчертавам това „ако“ — тук има илане, това ще е идеално място за родилни плажове. Води, защитени от едрите форми на живот в реката, достатъчно риба, за да могат младите да ядат. И лесен достъп до реката и морето, когато малките пораснат и станат елининиили.
	— Това може да е пътека из острова — каза Енге и посочи към земята.
	— Може да е и животинска пътечка. Ще тръгнем по нея.
	Енге вървеше първа и започваше да съжалява за прибързаното им приключение. Бяха невъоръжени, в джунглата може би се криеха всякакви същества.
	По пътечката се вървеше лесно. Завиваше около ствола на голямо дърво с дълги корени, протегнати навътре във водата, и продължаваше към пясъчен бряг, обрамчен от мека трева. Веднага помислиха едно и също: чудесно място за родилен плаж. Нещо плесна във водата, но когато погледнаха натам, то беше изчезнало, оставяйки само кръгове по гладката повърхност.
	— Усещам, че ни наблюдават — обади се Енге.
	— Продължавай напред.
	Пътеката се отдалечаваше от брега и навлизаше между гъсти дървета. Те спряха, опитваха се да различат нещо в полумрака под гъстите листа. Енге направи рязък жест на безпокойство.
	— Мисля, че стигнахме достатъчно далеч. Трябва да се върнем при другите. Ще дойдем пак тук, когато се подготвим по-добре.
	— Трябва да научим повече факти.
	Амбаласи заяви това категорично, изрази първостепенност-на-познанието и мина напред покрай Енге.
	С кресливо врещене иззад дърветата изскочи някакво създание, хванало голям паяк между разперените си пръсти. Навря го в лицето на Амбаласи.


>	30

	{img:glava30.png}
	Амбаласи се отдръпна назад при неочакваната атака. Енге изскочи пред нея с разперени и щракащи от гняв пръсти, закрещя:
	— Връщай се! Махай се! Грешка-в-действията!
	Новодошлата не нападна отново, но продължаваше да протяга паяка пред себе си. Изгледа двете илане с очевиден страх, след това се обърна и побягна.
	— Видя я — каза Енге, повече твърдение, отколкото въпрос.
	— Видях я. Физически идентична с нас в повечето отношения. Противопоставящи се пръсти, уловили животното. По-ниска, по-набита, светлозелена на цвят, по-тъмна по гърба и покрай гребена.
	— Възхищение пред наблюдението. Аз видях просто фигура.
	— Научните навици, разбира се. Помисли само! Това е великолепно, забележително, наистина важно откритие. Не само за биолозите, но и за социалните историци.
	Енге следеше с едно око джунглата — не й се искаше неочакваната атака да се повтори — и следеше речта на Амбаласи с другото. Изрази незнание и въпрос. Учената сипеше водопад от думи:
	— Биолозите, разбира се, поради куп очевадни причини. Но този паяк — не си ли помисляш мигновено за стената на историята? Не, не ти хрумва. Слушай и се учи. Трябва да си припомниш черупките от раци, поставени там в знак на зората на нашето съществуване, когато се предполага, че илане са ги използвали като оръжие за защита от мъжките. Сега имаме доказателство, че тази теория е вярна. Чудесно!
	— Но аз не видях никакъв рак…
	— Творение-на-глупостта! Говоря за подобието, за действието. При преживяването в морето ракът с щипки е нещото, което би свършило работа за защита. На сушата, както видяхме току-що, същата работа върши отровно насекомо.
	— Информацията разбрана. Но ние трябва да си тръгнем, да се върнем заедно с други, това е прекалено опасно място. Заплахи за смърт чрез отрова.
	— Глупости. Тя просто ни плашеше, защитна реакция. Не продължи с нападението. Не забеляза ли объркването в нейните движения? Ние сме от нейния вид — и все пак не сме като нея. Несигурност на заплахата, след това оттегляне. Трябва да измисля начин да продължа този контакт, без да ги тревожа още повече.
	— Амбаласи, не мога да ти заповядам да се върнеш, но мога да настоявам. Да се върнем по-късно с подкрепление…
	— Отрицание. Колкото повече сме тук, толкова по-изплашени ще бъдат те. Бяхме предупредени, не атакувани. Сега положението е такова и не искам да се променя. Трябва да остана тук. Ти ще отидеш до реката и ще хванеш риба.
	Енге можа да изрази само съмнение и объркване.
	— Помисли! — заповяда Амбаласи. — Ти се гордееш със силата на разума си. Церемонията на храненето — ние все още я използваме при важни случаи и сигурно е толкова стара, колкото и социалните обичаи. Какво е по-сестринско от предлагане на храна? Споделяне на изхранването и съществуването. Сега ни е нужна риба.
	Старата учена гневно отхвърли всички опити за разговор, просто седна удобно на опашката си с последно заповедно „Риба!“, и се загледа в гората с крайници, свити в жест на приветствие и топлина. На Енге й остана само да се обърне и да се гмурне в реката.
	Тогава ги видя — зрелище, носещо щастие на всяка илане. Младо ефенбуру, плъзгащо се през тихата вода, отскоро станали елининиили, най-младите измежду младите групи. Бяха съвсем малки и преследваха сребристи рибки. Тя ги гледа дълго, докато и те я видяха и се обърнаха с цветни знаци на страх по дланите. Тя също вдигна длани, казвайки им да не се боят. Но те се плашеха, тя беше твърде странна, и в миг изчезнаха. Едно от тях държеше току-що уловена риба, тъкмо беше прехапало гръбнака й, и я изпусна, докато бягаше в паника. Енге заплува напред, улови я и се върна на брега.
	Амбаласи изгледа дребната рибка със съмнение.
	— Бързият риболов вади дребна риба.
	— Не съм я уловила аз. Изненадах младо ефенбуру, изплаших ги по време на хранене. Не мога да опиша колко привлекателни бяха.
	— Без съмнение. Ще се наложи да минем с тази риба. Остани тук, а аз ще се приближа.
	— И да ми заповядваш, няма да се подчиня. Ще вървя зад теб и ще изляза напред, за да ти помогна, ако има някаква опасност.
	Амбаласи отвори уста да спори, след това разбра, че ще е безсмислено, и изрази съгласие без особено желание.
	— Поне пет крачки зад мен. Да тръгваме.
	Тя вдигна дребната рибка пред себе си и тръгна бавно по пътечката, спирайки пред дърветата.
	— Риба, вкусна, хубаво, приятелство — каза тя високо, но меко.
	Седна бавно на опашката си, продължавайки да държи рибата пред себе си, и повтори внушенията си. Нещо се размърда в полумрака и тя направи всичко възможно да предаде топлина и приятелство по най-простия начин.
	Листата се разделиха и непознатата излезе неохотно. Разглеждаха се известно време мълчаливо, Амбаласи с умението на учения. Всички разлики изглеждаха повърхностни. Размер, телосложение, оцветяване. Най-много да е от друг подвид. С бавно движение Амбаласи се наведе и постави рибата на тревата, изправи се и бавно отстъпи назад.
	— Твоя е. Подарък в знак на приятелство. Вземи я и яж. Вземи я, твоя е.
	Другата изглеждаше объркана, отдръпна се крачка назад и отвори уста в знак на неразбиране. Съвършено съзъбие, отбеляза Амбаласи. Трябваше да се изрази по-просто.
	— Риба-за-ядене — каза тя, използвайки най-прости съчетания, несловесни и прости смени на цветовете на дланите. Другата вдигна ръка.
	— Риба — маркира с цветове тя.
	Наведе се, грабна рибката, обърна се и избяга.
	— Отличен пръв контакт — каза Амбаласи. — Достатъчно за днес, вече съм уморена. Връщаме се. Забеляза ли какво каза?
	Енге излъчваше възбуда.
	— Да! Направо е невероятно! Има теория, че общуването започва по този начин. Ние се научаваме да говорим в океана, първо физически, след това с повече умение и вербализация.
	— И има своите биологични основания. Несловесната комуникация изглежда универсална в морето. Когато нашият вид се е отделил от техния, знаково-цветовото говорене трябва вече да е съществувало, иначе нямаше да са разберем преди малко. Въпросът е дали те са илане или илейбе. Дали това примитивно обозначаване е всичко, което умеят. Трябва да го разбера. Около тях има много работа за вършене.
	Енге беше също толкова разпалена.
	— Това е възможност, която никога преди не е съществувала! Какво удоволствие! Дълго съм изучавала общуването и с удоволствие очаквам по-нататъшната работа.
	— Радвам се да чуя, че имаш и други интереси, освен философстването на тема живот и смърт. Ще се присъединиш към мен в този проект, защото работата е много.
	Върнаха се на брега, но този път не навлязоха във водата толкова нехайно. Вече не бяха замаяни от възбудата и напълно осъзнаваха, че под повърхността може да се крият опасности. Опитаха се да се придържат към плиткото, докато заобикаляха живата ограда. Без да ги е грижа, че са изцапани с кал, си пробиха път обратно през мъртвите растения. Дъщерите на живота се бяха събрали край урукетото и разговаряха. Амбаласи се огледа наоколо с нарастващ гняв.
	— Работата не е свършена! Непростима мудност-мързел-некадърност.
	Енге също изрази въпрос и Сатсат, която беше в средата на кръга, поиска разрешение да говори.
	— Фар< помоли за разрешение да се обърне към всички нас. Разбира се, ние я изслушахме, защото тя е задълбочен мислител. Сега обсъждаме мислите й…
	— Тя може и сама да ги каже! — заяви Амбаласи с растяща погнуса. — Коя от вас, Дъщери на бърборенето, е Фар<?
	Енге посочи слабичка илане с огромни, съсредоточени очи, която изпълваше дните си с мислите на Угуненапса. Тя направи знак за внимание, след това заговори:
	— Угуненапса е казала, че…
	— Млъквай! — заповяда Амбаласи, използвайки най-грубата форма на обръщение, от най-висша към най-низша фарги. Фар< почервеня от обидата. — Чули сме прекалено много от мислите на Угуненапса. Питах защо си спряла работата тук?
	— Не съм я спирала, просто предложих тя да бъде обсъдена. Това е защото всички ние дойдохме тук за работа по собствена воля. Но след като пристигнахме тук, ти ни даде заповеди какво трябва да правим, а не ни попита защо или как искаме да работим, говори ни високомерно, както ейстаа издава заповедите си. Но ние не приемаме заповеди. Дошли сме твърде далеч и сме страдали твърде много заради вярванията си, за да ги изоставим сега. Благодарни сме, разбира се, но благодарността не включва слугуване. Както е казала Угуненапса…
	Амбаласи не чу този път какво е казала Угуненапса, обърна се към Енге и изрази спешно изискване за внимание.
	— Това е краят на моето търпение и моята помощ. Аз знам, че всичко това трябва да бъде направено. Твоите Дъщери на глупостта обаче не знаят нищо друго, освен да спорят. Зарязвам всичко, освен ако не ги убедиш бързо, че трябва да спрат да пречат. Без моята помощ скоро ще бъдете мъртви до една и започвам да мисля, че този ден ще бъде много щастлив за мен. Отивам сега на урукетото, да се изкъпя, да хапна и да пия, да подредя мислите си. Когато се върна, ще ми кажете искате ли град тук или не. И ако искате, ще ми кажете как може да се постигне съвместна работа. А сега млъквайте, докато не се махна оттук. Не желая да слушам повече обсъжданията ви, нито пък името Угуненапса да бъде споменавано в мое присъствие без разрешение от мен за това.
	Тя се обърна и закрачи към урукетото, всяка линия на тялото й излъчваше гняв и решителност. По пътя след нея оставаха бразди от ноктите й. След като се изми на брега на реката, тя се покатери на урукетото, седна в сянката на перката му и поиска внимание. Елем се показа от перката и погледна от горе на долу.
	— Храна и вода — нареди Амбаласи. — Бързо доставяне. Спешно.
	Елем ги донесе сама, уважаваше учената заради ума й и прощаваше всичките й обиди с благодарност за полученото познание. Амбаласи забеляза това в движенията на тялото й и беше умилостивена.
	— Твоите научни интереси са много по-силни от философските ти увлечения. Бива те повече за това, и мога да понасям присъствието ти.
	— Добрите мисли на по-висшата са като топлите лъчи на слънцето.
	— И също си илане, която умее да говори благодарно. Сподели месото ми и нека ти разкажа за научно откритие, което е невероятно по мащаба си.
	Разказът продължи доста време, защото Елем беше извънредно приятна слушателка. Слънцето вече се спускаше по небето, когато Амбаласи завърши и се върна в действителността. Първото, което видя с голямо удовлетворение, беше, че Дъщерите почистваха мъртвите растения. Енге остави наръч дърва и се обърна към учената, подбирайки внимателно изразите си, съгласно нареждането да не съдържат името на Угуненапса.
	— Обсъдихме работата тук в светлината на нашите вярвания. Стигнахме до решение. Ние трябва да живеем, защото сме Дъщери на живота. За да живеем, трябва да имаме град, в който да живеем. Градът трябва да бъде отгледан. Ти си единствената, която може да отгледа град. За да отгледаме град, ние ще приемаме указанията ти, за да живеем. Така че работим.
	— И аз виждам. Но само сега, както ти току-що каза. Когато градът порасте, ще спрете ли да приемате заповедите ми?
	— Не съм разгледала всички възможности при обмислянето на толкова далечни неща — опита се да се измъкне Енге.
	— Мисли и говори.
	Енге трябваше да го направи, макар и с голямо нежелание.
	— Моето предположение е, че когато градът порасте, Дъщерите вече няма да се подчиняват на заповедите ти.
	— Аз пък не мисля. Не съм убедена, че ги очаква каквото и да било бъдеще, освен сигурна смърт. Засега, за свое успокоение, приемам този слаб и нестабилен довод. Тук има още твърде много неща за вършене, за да се впускам пак в спорове. — Тя вдигна ръка и показа голямо парче желирано месо. — Връщам се в джунглата, за да продължа контакта с тези, които срещнахме. Ще ме придружиш ли?
	— С най-голямо удоволствие и радост-от-бъдещето. Това ще бъде богат град, богат на живот и научни стремежи.
	— Научни стремежи — да. Но не виждам приемливо съществуване за твоите Дъщери на несъгласието, последователи на онази-която-не-заслужава-име. Мисля, че твоята теория на живота един ден ще бъде твоята смърт.


>	31

E>
	Имаме кивиот икагпулуарлот такугувсетаме.
	В морето има повече пътища, отколкото в гората.
@	Пословица на парамутаните
E$
	{img:glava31.png}
	Сега за Армун бяха трудни чакането и неизвестността. Отначало всичко беше наред след решението да напуснат лагера край езерото. Нямаше връщане назад и тя не се колебаеше. В края на краищата тя беше силната и караше Керик отново и отново да не забравя, че решението е добро и е единственото възможно. Винаги, когато го намереше седнал и мрачен от грижи, търпеливо му изброяваше отново причините да решат. Нямаха друг избор. Трябваше да тръгнат.
	Арнуит, за когото и двамата бяха загрижени най-много, като че нехаеше. Никога не се бе отделял от майка си, не разбираше какво ще означава това. Дарас, най-сетне започнала да се освобождава от кошмарите си, беше много нещастна от промяната и плака много. На Ортнар му беше все едно, а Харл нямаше търпение те да тръгнат. Тогава щеше да остане единственият ловец, който да доставя храна.
	Двамата илане обаче бяха убедени, че краят им е настъпил. Имехей композираше смъртната си песен. Надаске беше решил да умре в бой и винаги носеше хезотсана си. Керик разбираше страховете им, но ги смяташе за безпочвени. Двете половини от самада му вече имаха установена връзка и трябваше да продължават така. Нямаше нужда нещата да се променят. Илане бяха майстори в ловенето на езерна риба и ракообразни, залагаха призори с плуване капаните и мрежите си. Но като ловци не ги биваше много. Затова бе започнала справедлива размяна — риба срещу месо, и всички се радваха на резултатите. Арнуит, като единственият посрещан и в двата лагера без подозрения, се грижеше за размяната, гордо превит под тежестта на товарите си. Мъжкарите щяха да бъдат в безопасност, всички щяха да бъдат в безопасност, докато останат незабелязани.
	Пътят до уговореното място край морето беше лек. Отърсили се от други задължения, те се грижеха един за друг и се радваха на новооткритата свобода и близост. Често дори вървяха хванати ръка за ръка. Никой истински ловец не би го направил, по пътеката трябва да има само тишина и наблюдателност, но Армун беше още по-щастлива така.
	През първите дни беше така. Сега обаче чакането им тежеше в лагера им над залива, изморяваше ги наблюдението на празния океан ден след ден. Керик беше в мрачно и унило настроение, седеше и гледаше по цял ден към морето, в очакване на икергака на парамутаните, който все не идваше. Седеше, без да излиза на лов. Месото им почти беше свършило, но сякаш не го беше грижа за това. Армун знаеше, че когато той е в такова настроение, опита ли се да му говори, ще каже прекадено много — или прекадено малко — затова стоеше денем настрани, събираше корени и растения, сега се хранеха почти само с тях.
	Беше ранен следобед и кошчето й не беше пълно дори наполовина пълно, когато чу вика му през дърветата. Нещо не беше наред! Но страхът й изчезна, когато се вслуша отново. Тя хукна натам също с вик и го срещна на мъничката полянка с висока трева и жълти цветчета.
	— Тука са, парамутаните, приближават се към брега! Той я прегърна и завъртя около себе си така, че двамата паднаха и кошчето й се разсипа. Те го събраха заедно, след това той я улови и се претърколиха във високата трева.
	— Не бива, не сега — каза тя нежно. — Не трябва те да си тръгнат без нас.
	Когато слязоха в мъничкия залив, черното тяло на икергака се полюляваше в плитката вода със спуснато платно. Имаше много махане и викане, докато те прецапаха до него; услужливи ръце ги изтеглиха на борда. Там беше и Ангайоркак, с кръгли и изплашени очи сред гладката кафява козина на лицето й. Беше запушила с ръце устата си.
	— Сами — проплака тя. — Двете момчета изчезнали…
	Калалек се премести при тях, докато Армун обясняваше за децата, и им подаде парчета апетитно развалено месо в знак на приветствие.
	— Яжте, бъдете щастливи, има много неща за разказване… — Керик го прекъсна с вдигната ръка.
	— Моля те, бавно… разбиране трудно.
	Той беше забравил малкото от езика на парамутаните, което научи през зимата, и повика Армун. Тя се вслуша в потока от думи, след това преведе:
	— Те са отпътували, всичките други парамутани, през океана към място, което той нарича Аланивок. Този икергак е последният, който ще отплува. Намерили са стада уларуак и добър бряг, където могат да правят нещо. Не зная какво означава думата, да разфасоват. Взели са всичко, малките лодки, паракаутите, всички деца, всекиго.
	В гласа й имаше страх, когато каза това.
	— Мислиш, че ако отидем с тях, никога няма да се върнем обратно ли? Попитай го сега за това.
	— Това е дълго пътуване — каза Калалек. — Ще ви хареса там, няма да искате да се върнете.
	— Дебела глава, очи, които не виждат! — каза силно Ангайоркак и го удари с юмрук по покритата с кафява козина ръка. Тупването обаче беше слабо, предназначено само да привлече вниманието му към думите й. — Кажи сега на Армун, че когато тя поиска да се върне на този бряг, ти ще я доведеш — или искаш да я разделиш от първородния й син за целия й останал живот?
	Калалек се усмихна, нацупи се и се удари по челото, за да покаже съжалението си.
	— Разбира се, лесно пътуване, ще отидем където искаш, това не е страшно за този, който познава морето и ветровете като мен.
	Наслушаха се на приветствени викове от всички на борда и стигнаха до съгласие, че денят е добър за начало на пътуването към Аланивок. Нямаше защо да се бавят повече. Прибраха тану на борда, какво още да правят от тази страна на океана? Щом решиха, всички се хванаха на работа с типичната за парамутаните жизненост. Меховете за вода бяха занесени на брега, измити и напълнени от близкото поточе. Щом всички се качиха, икергакът беше отблъснат от брега и се завъртя, за да улови вятъра. Въжетата на платното бяха изпънати и пътуването започна. Курсът им беше на североизток, отдалечаваха се полека от брега. Преди залез земята изчезна напълно. Когато слънцето се спусна под хоризонта, бяха сами насред океана.
	Подхвърлянето и клатенето на икергака улесни тану много в отказа от разваленото месо и гъстата мазнина — и двамата бяха повалени от морската болест. Другите привършиха с яденето, повечето се провряха под предния заслон и заспаха. Нощта беше топла и въздухът навън по-свеж. Армун и Керик останаха на мястото си.
	— Знаеш ли колко време ще ни отнеме пътуването? — запита Керик. Армун се разсмя.
	— Питах Калалек. Каза, че ще трае дни наред. Или не могат да броят много добре, или не ги е грижа.
	— И двете по малко. Май изобщо не се тревожат, че са далеч от брега. Как ли намират верния път, а не плуват в кръг?
	Сякаш в отговор Калалек се покатери до мачтата и се улови за нея, олюлявайки се в такт с леките вълни. Нямаше луна, но в ярката звездна светлина се виждаше добре. Той вдигна нещо към небето и погледна, след това викна някакви нареждания на кормчията, който премести лоста на кормилото. Платното изплющя леко и Калалек разхлаби възлите, скъси някои въжета и отпусна други, докато корабът пое, накъдето трябваше. Щом свърши, Армун го повика и го попита какво правеше.
	— Търсех пътя ни обратно към паракаутите — обясни той малко самодоволно. — Звездите ни показват пътя.
	— Как?
	— С това.
	Той им подаде предмета, изработен от съединени костици. Керик го огледа, повъртя го в ръцете си, поклати глава и го върна.
	— Не разбирам — просто четири кости, завързани в краищата, за да образуват квадрат.
	— Да, разбира се, прав си — съгласи се Калалек. — Само че те са завързани от Нануак, докато той е стоял сред паракаутите на брега на Аланивок. Така се прави. То е важна тайна, която сега ще ти разкрия. Виждаш ли тази звезда горе?
	С много сочене и креслива помощ от останалите накрая разбраха за коя звезда им говори. Керик не познаваше небето добре, Армун я позна.
	— Това е Окото на Ерманпадар, така са ме учили. Всички други звезди са душите на смели ловци, които са умрели. Всяка нощ излизат на небето от изток, издигат се над главите ни и след това отиват да си почиват на запад. Вървят заедно като голямо стадо елени, а Ерманпадар ги наблюдава и не се движи заедно с тях. Той стои там на север и гледа, тази звезда е неговото око. Тя е неподвижна, докато тармите крачат около нея.
	— Никога не съм обръщал внимание.
	— Гледай тази нощ и ще видиш.
	— Но как това ни помага да намерим пътя си?
	Още крещене — обяснения от Калалек, който имаше чувството, че Керик не разбира езика на парамутаните, защото е глух. Ако викаше достатъчно силно, сигурно Керик щеше да разбере какво казва. Армун превеждаше обясненията му как се използват костите.
	— Тази дебелата кост, тя е долната. Трябва да я държиш пред окото си и да гледаш край нея към мястото, където водата и небето се събират. Накланяш я нагоре и надолу докато не можеш да видиш страните й, само кръглия край. Когато това стане — и трябва да я държиш правилно насочена през цялото време — трябва бързо да погледнеш нагоре покрай тази кост, която е за Алачивок, към звездата. Трябва да сочи право към звездата. Опитай.
	Керик се бореше с рамката, мигаше и се взираше, накрая очите му се умориха и започнаха да сълзят.
	— Не мога да го направя. Когато тази кост сочи към хоризонта, другата кост сочи над звездата.
	Калалек изкрещя от радост и повика останалите парамутани да видят колко бързо Керик се е научил да управлява икергака, още през първия си ден в морето. Керик не можеше да разбере защо се радват толкова, щом той не се беше справил.
	— Ти си прав — настоя Калалек. — Икергакът е, който не е прав. Прекалено далеч сме на юг. Ще видиш, когато отидем по на север — костта ще сочи звездата.
	— Но нали ти казваше, че тази звезда не се движи както всички други?
	Калалек направо изпадна в истерия при това и се затъркаля от смях. Мина време, преди да може да обясни. Излезе, че тази звезда не се движи, ако ти не се движиш. Ако плаваш на север, тя се издига в небето, ако плаваш на юг — спуска се. Което означаваше, че за всяко място, на което си, звездата има определено положение в небето. И това е начинът да си намираш пътя. Керик не беше много сигурен какво означава това и заспа, преди да го разгадае.
	Въпреки че двамата винаги бяха малко замаяни от непрекъснатото подскачане, накланяне, надигане и спускане на лодката, морската болест стана по-лека след няколко дни в морето. Хапваха по малко мазнина и месо, но бяха привършили вече внимателно отмерваните порции вода. Помагаха в риболова, защото прясно изстисканият сок от риба утоляваше жаждата им още по-добре от водата.
	Керик се чудеше над завързаните кости всяка нощ, а звездата-ориентир се издигаше забележимо в небето. Веднъж Калалек извика щастливо, след като направи измерванията си, и всички се изредиха да гледат покрай костите — наистина те сочеха звездата и хоризонта едновременно. Тогава промениха курса си по на изток. На сутринта Калалек се разрови из багажа си и измъкна по-голямата конструкция от много кости, която Керик вече беше виждал.
	— Ние сме тук — каза той гордо и потупа една от страничните кости. Прокара по нея пръста си надясно, докато стигна до друга кост, завързана напреки. — Ще плуваме по този начин и ще дойдем тук, и това е Аланивок. Толкова лесно е.
	— Всичко друго, но не е лесно — каза Керик, премятайки в ръце сложното изделие.
	И си припомни.
	— Армун, онези карти на мургу са при вещите ни. Разкажи на Калалек какво са те, докато ги извадя.
	— Но какво са те?
	— Разкажи му… уф, не е лесно. Кажи му, че мургу пресичат този океан вътре в тяхната голяма риба. Когато го правят, те използват плоски неща с цветни линии по тях, за да се знаят къде са. Нямам представа как ги използват, но може би той ще се досети.
	Всички парамутани се събраха и се развикаха от изумление при вида на картите. Тези, които не можеха да се проврат достатъчно близо, се молеха да им бъдат описани. Отначало просто се радваха на цветовете и очертанията, и ги въртяха и разглеждаха отново и отново. Бяха особено впечатлени, че разтъркването със слюнка и дори драскането с нокът не повреждаха линиите, които преминаваха през цялата дебелина на твърдото, полупрозрачно вещество. Калалек изчака всички да им се нарадват, преди да се наведе над тях и да започне да разучава подробностите.
	По-късно през деня вятърът се засили, буташе пред себе си черни облаци. Това вече приличаше на истинска буря. Керик гледаше небето неспокойно, но парамутаните бяха възбудени и щастливи, ровеха из нещата си. Докато бурята се разрази и започне да се излива дъжд, те бяха опънали голямо парче кожа, за да събират водата. Вятърът го подхващаше и се опитваше да им го издърпа, над тях бляскаха светкавици и отекваха гръмотевици. За всички беше тежка работа, но се оказа, че си е струвало — преди бурята да отмине, три от меховете за вода бяха напълнени и всички се напиха с прясна вода до пръсване.
	След бурята времето стана по-хладно, през повечето време беше облачно. Морската болест отслабна до постоянна, търпима досада, Керик имаше повече сили да учи езика на парамутаните. Армун го обучаваше, отговаряше на въпросите му, но той ходеше при самите парамутани, за да се упражнява. Нямаше никакви проблеми, те бяха големи приказливци и говореха сами на себе си, ако нямаше кой друг да ги слуша. Така времето минаваше лесно, докато една сутрин се събудиха сред голяма врява. Две бели морски птици, озарени в червено от светлината на изгрева, преминаха над главите им. Керик не беше впечатлен, но Калалек обясни:
	— Има земя в тази посока — и не може да е на много дни плаване!
	След това те всички се надвесиха над борда и се загледаха във водата, и бяха възнаградени, когато една от жените изписка и почти падна зад борда. Двама я хванаха за глезените и още един за опашката, която се беше измъкнала изпод дрехите й, а тя цопна с главата напред в океана. Издърпаха я цялата мокра и усмихната, хванала здраво парче водорасло.
	— Расте само близо до брега! — извика тя, радостно стискаше и пукаше плавателните му мехури.
	Но земята още не беше много близо. Имаше бури и насрещни ветрове, парамутаните бяха толкова ядосани, че свалиха платното и спуснаха една от лодките на вода. Завързаха я за носа с дълго въже от плетени кожени ремъци, и по четирима — мъже и жени наравно — се сменяха на греблата. Армун и Керик също даваха своя дял, задъхани и потни, докато теглеха големия икергак със скорост на охлюв през вълните. Те се радваха не по-малко от останалите, когато задуха лек западен вятър и с много викане лодката беше изтеглена обратно на борда, а платното — отново вдигнато.
	На следващия ден, точно преди залез, някой забеляза тъмна линия на хоризонта пред тях. Имаше много спорове на висок глас дали са облаци или земя, последвани от щастливи викове, когато видяха, че в края на краищата е земя. Платното беше спуснато и на дълго въже беше хвърлена плаваща котва, за да не бъдат избутани към брега от вълните.
	Призори всички се събудиха и видяха как слънцето се издига над гористи хълмове, вече много по-близо. Калалек се покатери по мачтата колкото можеше, за да огледа за ориентири, накрая извика и посочи на север към няколко малки островчета, едва видими край брега. Завиха натам, улавяйки бриза, и развиха добра скорост. Преди обяд островчетата бяха подминати, и зад тях, над пясъчен бряг, бяха черните кръгли куполи на паракаутите.
	— Аланивок! — извика силно някой и всички парамутани се развикаха в радостно съгласие.
	— Гора и храсталаци — каза Керик. — Тук трябва да има добър лов. Земя без мургу, никой от парамутаните не ги е виждал. Може би това е мястото, където ние ще живеем. Да забравим напълно за мургу и никога да не мислим за тях отново.
	Армун мълчеше — нямаше, което можеше да каже. Знаеше, че споменът за другите самади и мислите за това как мургу ги преследват няма да си отидат. Той не говореше за това, но тя виждаше по лицето му, че винаги е в мислите му. Те можеше да са в безопасност.
	Но всички други?


>	32

	{img:glava32.png}
	Както и всички събития при парамутаните, тяхното пристигане предизвика много врява, смях и ядене. Услужливи ръце издърпаха икергака им на брега, други парамутани се кискаха и си пречеха един на друг в бързането да го разтоварят, облажвайки се с остатъците от храната. След многото дни пътуване през морето се бяха развалили апетитно, така че бяха оценени високо и излапани бързо. Армун остана да помага на жените, но Керик беше нетърпелив да види тази нова земя и знаеше, че не може да помогне при издигането на паракаута на Калалек. Той взе копието и лъка си и тръгна покрай другите паракаути към гористите хълмове. Беше приятно да се чувства отново на твърда почва след безбройните дни в икергака, въпреки че понякога земята сякаш се люлееше под краката му. Когато стигна до дърветата, пое дълбоко мириса на листатия им разкош. Това беше добра земя.
	Студените зими обаче стигаха и тук. Макар и в средата на лятото, в дълбоките падини още имаше сняг. От дърветата се обаждаха птици, но в гората като че нямаше по-големи животни. Може би по-добър ловец щеше да види следите им, той не откри нищо. Освен това и се умори бързо, след многото дни в морето краката му бяха отвикнали от непрекъснато ходене. Въпреки това усещаше истинско удоволствие отново да е на устойчива земя и продължаваше, забравил умората. Помириса въздуха. Горски мъхове, трева… и слаб дъх на мърша, носен от вятъра. Чу слабо припукване.
	Керик спря, наведе се бавно и остави копието си на земята. Постави внимателно стрела на лъка си, отново взе копието и тръгна тихо напред с оръжие във всяка ръка. Пукането стана по-силно, той забеляза нещо да се движи на полянката отпред. Бавно, придържайки се към сенките, той тръгна натам и внезапно спря изумен.
	Мъртвото животно май беше елен, разкъсан и окървавен. Но създанието, което го ядеше, не приличаше на нищо познато. Беше високо, тънко и наведено, с глава заровена в трупа. Изправи се и издърпа парче месо. Окървавени глава и човка, опулени очи, някакъв вид мургу. Не — беше птица! По-висока от него, с крака по-дебели от неговите и мънички криле. Сигурно той помръдна, защото създанието го видя, изпусна месото, изграчи и запляска с криле. Той захвърли копието си, вдигна лъка, изпъна тетивата докрай и пусна стрелата.
	И не улучи. Птицата отстояваше плячката си и продължаваше да крещи, той вдигна отново копието си и бавно се отдръпна назад под защитата на дърветата. Имаше достатъчно време някой друг ден да намери и убие някое от тези създания. Обърна се и се върна към брега.
	Паракаутът им беше вече готов, Калалек седеше отпред на слънце с картата на илане, простряна в скута му. Той се усмихна, когато видя Керик, и разтърси картата към него:
	— Тук има нещо и скоро ще го разбера. Вече знам много. Виждаш ли всичкото това зеленото, като люспи, знаеш ли какво е това? Океанът. Скоро ще разбера.
	Армун се появи от палатката, когато ги чу. Той й разказа за гората и срещата си с голямата птица.
	— Това е нова земя, трябва да очакваме нови неща — заяви тя с твърда практичност. — И аз също ще отида да огледам. Там ще има растения и храсти, от които ти не разбираш нищо. В гората винаги се намира храна, ако знаеш къде да търсиш.
	— И опасности също. Не отивай сама. Трябва да вървим заедно.
	Изражението й се промени и тя го улови за ръката, сякаш хватката й щеше да го задържи тук.
	— Те просто са чакали нашият икергак да пристигне, преди да тръгнат на север на лов за уларуак. Само мъжете, дори порасналите момчета не ходят. Това е най-важното нещо за тях.
	Забеляза помръкналото й лице и страха в очите й.
	— Какво има?
	— Искат и ти да отидеш с тях.
	— Не съм длъжен.
	— Те са сигурни, че молбата им ще ти достави голямо удоволствие. Това е голяма чест и очакват да я приемеш. Но аз не искам да ме изоставяш.
	Разбираше чувствата й. Били са разделени твърде дълго. Опита се да й вдъхне увереност — а и на себе си.
	— Няма да отнеме много време, ще бъде просто лов. Ще видиш.
	След току-що завършилото пътуване Керик нямаше желание да потегля отново по море. Но нямаше начин да го избегне. Момчетата го гледаха завистливо, жените го потупваха, когато минаваше покрай тях, защото се смяташе за най-голям късмет да пипнеш някой, който отива на първия си лов за уларуак. Остатъкът от деня мина в подготвяне на икергаките, повечето от нощта в пируване със старото месо — знаеха, че на връщане ще докарат прясно.
	Тръгнаха на сутринта, Армун остана вътре в паракаута, не можеше да понесе да го вижда как отново я напуска, и се появи едва когато малката флота беше само размито петно на хоризонта.
	Плаваха на север и Калалек побърза да обясни на Керик причината за това, подтикван от любовта на парамутаните към приказките.
	— Ледът, плаваме към леда, там са уларуаките.
	Керик не можеше да разбере защо създанията стояха на север, близо до леда, Калалек използваше думи, които не бе чувал досега. Просто щеше да изчака, докато стигнат леда, и да разбере сам защо.
	Минаха много дни в плаване, преди на хоризонта да се покаже бялата линия на леда. Докато се приближаваха и замръзналата стена се извисяваше над главите им, имаше много викове и възбуда. Вълните бучаха и се разбиваха в стената, между тях можеха да се различат тъмни маси, увиснали от леда.
	— Кунгулек — каза Калалек и потърка стомаха си. — Уларуакът идва тук и го яде. Ние идваме и ядем уларуака. Весело, а?
	Когато завиха покрай леда, Керик успя да различи, че кунгулекът е някакво зелено водорасло с огромна дължина, прикрепено към леда и плаващо навътре в морето. Никога не беше виждал нищо подобно. С тази мисъл дойде и известно разбиране. Уларуакът е дошъл тук да яде кунгулек — и парамутаните го последваха. Той очакваше с въодушевление да види какви създания пасат тези студени северни ливади.
	Керик неволно се поддаде на вълнението от лова. Икергаките завиха на запад и тръгнаха до ледената стена. Когато стигнаха до първите айсберги, отчупени от нея, те се разпръснаха в редица, за да търсят около ледените блокове и в каналите между тях. Но никога сами. Това беше групова работа, винаги се виждаха по няколко от другите икергаки. Икергакът на Калалек беше близо до средата на редицата. Съседните вдясно и вляво се виждаха лесно, другите се бяха изгубили от разстоянието или в претърсване на още канали.
	На Калалек се падаше честта да стои на носа и да хвърля копието. Представляваше дълга дървена дръжка с резбован костен връх с много завити обратно куки, които щяха да се впият в плътта и да предотвратят измъкването му. Калалек седеше, смазваше дълго въже с мазнина и го навиваше на равномерна купчина до себе си. Всички други продължаваха да следят за плячка.
	Плаваха така на север пет дни, търсеха по цял ден и почиваха през нощта. Всяка сутрин потегляха веднага, щом станеше достатъчно светло, за да се вижда, разпръснати в ловната си формация. На шестия ден Керик тъкмо изтегляше спусната въдица и един от наблюдателите нададе силен радостен вик:
	— Сигналът, там, виж!
	Някой в икергака отляво махаше нещо тъмно над главата си. Калалек грабна една кожа и предаде сигнала нататък по редицата, докато завиваха, за да последват другия икергак. Стадото беше видяно и ловът започваше.
	Първите икергаки изчакаха останалите, всички потеглиха заедно на запад.
	— Ето ги там — провикна се Калалек. — Колко красиви са, никога не съм виждал нещо толкова красиво!
	За Керик бяха само тъмни туловища на фона на леда, но за парамутаните бяха храна и жилище, самият живот. Цялото им съществуване зависеше от уларуаките и за да ги открият, те бяха пресекли океана от континент до континент. Дойде време да успеят.
	Разстоянието намаляваше, Керик започна да различава големите тъмни гърбове на животните. Имаха затъпени глави и нещо като дебели устни. С тях улавяха кунгулека и откъсваха големи ивици. Напомниха му за урукетото, също толкова големи, само дето нямаха висока гръбна перка. От време на време някое от тях изскачаше над водата и рухваше обратно със страховит плясък. Икергаките се приближаваха, насочиха се към далечния край на стадото и започнаха да се разделят. Калалек кимна одобрително при маневрата.
	— Минават пред тях, оставят се да ги видят, карат ги да дойдат обратно към нас.
	Посочи към другия икергак, подобно на техния спуснал платното си, полюляващ се неподвижно по вълните.
	Другите бързаха напред, изпънали платната си докрай, за да стигнат до стадото колкото се може по-бързо, завиваха, за да заемат позиция. Огромните същества пасяха спокойно, на пръв поглед безразлични към икергаките, които се приближаваха все повече. Техният кораб се полюляваше напред-назад по вълните, платното висеше. Напрежението растеше, Калалек разтърси копието си и запристъпва от крак на крак.
	— Идват! — извика някой.
	После всичко сякаш се случи едновременно, Керик отскочи настрани, за да не пречи. Платното беше вдигнато и вързано здраво, докато кормчията — за пръв път с лице към носа — насочи кораба към стадото, което се беше изплашило и сега бягаше от другите икергаки. Калалек стоеше готов на носа, непоклатим и неподвижен, очевидно не слушаше всички викани към него съвети. Тъмните очертания на уларуаките се носеха срещу тях.
	— Сега! — викна Калалек. — Завъртай!
	С едно бясно движение кормчията натисна силно греблото си, другите увиснаха на въжетата, за да завъртят платното от другата страна на мачтата. То изплющя и се изду отново. Мигове по-късно вече се движеха в една посока с уларуаките, под остър ъгъл спрямо тях.
	Причината за тази маневра скоро стана очевидна. Икергакът не можеше да се сравнява по скорост с бягащото стадо и никога не би могъл да ги настигне. Но когато гигантските морски създания се изравниха с тях, Калалек можеше да си избере жертва. Той го направи спокойно, давайки с ръка знаци на кормчията в коя посока да завива, пренебрегнал всички съвети за размери и пригодност от останалите в екипажа. Сега бяха сред тях, издължени влажни тела, движещи се от двете им страни.
	— Сега! — изкрещя Калалек и заби копието си в мехур, който висеше на ремък от носа на икергака, точно до него.
	Острието се измъкна черно и ръсещо капки, от пукнатия мехур се понесе отблъскваща миризма. Икергакът подскочи при удара в гърба на уларуак. Калалек заби копието надолу с всичката си сила, дълбоко в кожата на животното, и отскочи настрани, когато намотаното въже, завързано за копието, започна бързо да се изнизва зад борда. Смрадта от пробития мехур беше просто невероятна, Керик се наведе и повърна във водата. През сълзи видя как Калалек прерязва ремъка, мехурът падна в морето и беше отнесен.
	После Калалек ритна през борда надутата кожа, точно в мига, когато се изхлузи и последната част от въжето. Кожата заподскача по вълните, привързана за въжето, икергакът зави и я последва.
	Калалек отново се покатери по мачтата и закрещя. Ако изгубеха от поглед надутата кожа, всичко щеше да се провали.
	Кормчията погледна към Керик и се разсмя.
	— Силна отрова, добра. Кара те да избълваш обратно всичката храна, само като я помиришеш. Дори уларуак не може да живее дълго с тази отрова в него, ще видиш.
	Беше прав — скоро стигнаха до надутата кожа, полюляваща се по вълните. Под нея едва се различаваше огромното, неподвижно тяло на уларуака. Останалите от стадото бяха изчезнали, но другите икергаки бързаха насам.
	— Добър удар, нали? — заяви Калалек, щом се спусна от мачтата, загледан доволно в улова си. — Да си виждал някога толкова добър удар?
	— Никога — отговори Керик.
	Скромността не беше сред добродетелите на парамутаните.
	— Скоро ще изплува, след това ще потъне, но ще видиш какво ще направим, преди да го изгубим.
	Докато гърбът на уларуака се показа на повърхността и вълните се запремятаха над него, останалите икергаки бяха пристигнали. Керик се изуми, когато един след друг парамутаните съблякоха кожите си и се гмурнаха в ледената вода, стиснали между зъбите си костени куки, подобни на много големи рибарски кукички, завързани в края на кожени ремъци. Изплуваха един по един и бяха вдигнати в икергаките, от козината им се стичаше вода. Те трепереха и викаха колко смели са, докато се изсушаваха и обличаха.
	Никой не им обръщаше внимание, всички бяха заети да теглят ремъците. Керик можеше да помогне, не се искаше умение, само сила. Целта стана ясна, когато тялото на уларуака се размърда във водата и бавно се претърколи. Куките бяха забити в перките му. Сега плуваше с по-светло оцветената си коремна част нагоре.
	Част от направения от преплетени опори под беше вдигнат, изпод него извадиха нещо навито. Оказа се дълго черво от някакво създание, запазено от дебел слой мазнина. На края му имаше прикрепена костна тръба с остър край. Калалек се съблече, захапа тръбата със зъби и скочи през борда. Ту плуваше, ту пълзеше по тялото на уларуака, дългото черво се проточи след него. На едно място коленичи, опита жилавата кожа с пръсти, заудря я с юмруци. Премести се, повтори същото, след това им махна и измъкна заострената кост измежду зъбите си. Вдигна я над главата си с две ръце и я заби с цялата си сила, за да промуши твърдата кожа на животното. След това я завъртя и дозаби в плътта, докато тя престана да се вижда.
	— Опитайте сега! — викна той и се изправи треперещ, обвил с ръце тялото си.
	Отначало Керик помисли, че двамата парамутани изпомпват вода от икергака. Видя обаче, че голямата помпа е прикрепена към края на червото и тласка въздух. Тръбата се загърчи и изправи. Калалек наблюдаваше и щом остана доволен от резултата, плъзна се във водата и се върна на икергака.
	Докато се сушеше и преобличаше, той се смееше на глас, опита се да говори, но зъбите му тракаха твърде силно.
	— Дай на мен, да се сгрея — каза той на един от двамата, които работеха бясно с помпата.
	Другият парамутан беше задъхан и изтощен, веднага му отстъпи ръчката.
	— Сега го… пълним… с въздух. Да плува — каза Калалек.
	Керик застана на мястото на другия парамутан и запомпа в същия бесен ритъм, скоро предаде ръчката на следващия доброволец.
	Малко по малко се убеждаваха, че усилията им са възнаградени — голямото тяло се издигаше във водата. Когато привършиха с това, ремъците на забитите в перките на уларуака куки бяха предадени на другите икергаки и завързани към тях. Платната бяха опънати и поеха на път, теглейки бавно огромното морско животно след себе си.
	— Храна — каза щастливо Калалек. — Това ще бъде добра зима и всички ще ядем много добре.


>	33

	{img:glava33.png}
	Връщаха се през едри парцали сняг — първият знак, че зимата е към края си. Парамутаните се радваха на това време, душеха въздуха щастливо и лижеха снега по товара в корабите си. Когато стигнаха до брега, валеше още по-силно и черните очертания на паракаутите едва се различаваха. Подминаха селището към скалистия бряг по-нататък — мястото, което толкова старателно бяха избрали, причината техните паракаути да са издигнати точно тук.
	Вълните се разбиваха върху наклонената, гладка скалиста повърхност, която се спускаше и изчезваше в морската вода. Нуждата от нея стана очевидна, щом ремъците от уларуака бяха предадени на жените на брега. Те бяха изскочили от паракаутите още когато малката флота беше забелязана, сега викаха и махаха от брега. Керик забеляза Армун, застанала на една страна и я повика. Всички бяха възбудени докрай, докато издърпат огромното туловище на уларуака към скалите и го привържат там с ремъците. С много викове и съвети беше обърнато така, че опашката сочеше към сушата, и го задържаха така, макар отливът да го теглеше към морето. Скоро заседнало наполовина във водата и наполовина извън нея. Сега ремъците бяха откачени от перките, завързани здраво за опашката и опънати към скалите.
	Керик се опита да си пробие път през щастливата тълпа към Армун, но преди да стигне до нея, група крещящи парамутани се провря между тях. Носеха на рамене Калалек, предаваха си го като вързоп и накрая го оставиха внимателно върху една от огромните перки. Той измъкна ножа си и успя да отреже кърваво парче от жилавата плът. Разтърка го по лицето си, докато почервеня като дланите му, и подаде месото на тълпата, която се бореше и дърпаше, смеейки се истерично, да си откъсне мъничко. Керик се провря и стигна до Армун. Посочи към великанското туловище:
	— Ловът беше успешен.
	— Повече от успешен — ти отново си тук.
	— Нямаше от какво да се боиш.
	— Не се боя. Тежи ми раздялата. Не бива да се случва отново.
	Не му разказа за всички дни, откакто той тръгна — как седеше на брега и гледаше към морето, мислеше си за него и за техния живот. Когато забеляза, че прикрива с кожи цепнатата си устна, точно както беше свикнала, тя разбра, че Керик е целият й живот, новият, а не животът на отхвърлена, каквато беше винаги. Отново се върна в миналото, когато се разделиха. Това не й харесваше, не искаше да го изпитва повече. Отидоха заедно до паракаута, Керик се съблече и тя изми мръсотията от пътуването от тялото му. Той легна под топлите кожи, Армун свали дрехите и се мушна при него. Нямаше кой да ги смущава, всички парамутани бяха на брега. Прегърнаха се, диханието им се смеси и нейните звуци на радост се сляха с неговите.
	По-късно тя стана, облече се и донесе храна за двамата.
	— Направих огън и опуших тези риби веднага щом ги улових. Омръзна ми вече това развалено месо. А корените са от гората, имат същия вкус като тези, които винаги съм изкопавала. — Забеляза загриженото му изражение, пресегна се и докосна устните му усмихната. — Не ходих в гората сама. Отиваме много жени заедно, има и момчета с копия. Виждахме големите птици, но никога не ги доближавахме.
	Парамутаните се върнаха в паракаутите едва по тъмно, ядоха и веднага легнаха да спят, защото следващият висок прилив щеше да бъде през нощта. Когато настъпи времето, момчетата останали да наблюдават океана, дотичаха и се развикаха между паракаутите. Всички излязоха под ярките звезди, дъхът им като облаци в нощния въздух, за да се заловят за ремъците отново. Този път, дърпайки всички заедно опашката на създанието, те го изтеглиха още по-нагоре по наклонената скала. Вече нямаше как да бъде отнесено обратно в морето.
	На сутринта започна разфасоването. Сваляха се големи ивици кожа и мазнина, месото се изрязваше от костите. Скалата почервеня от кръв. Калалек не участваше в тази работа, само наблюдаваше, и когато рязането доста напредна, той се върна в паракаута и взе картите. След това повика Керик.
	— Докато плавахме да търсим уларуак, аз мислех за тези неща. Гледах към водата и към небето, мислех за тях. И започнах да разбирам. Те плават различно от нас, тези мургу, правят всичко иначе, но някои неща в океана трябва винаги да са еднакви. Нека ти покажа и ти ще ми кажеш има ли нещо вярно в мислите ми.
	Той подреди картите на илане на земята, след това ги заобиколи, хванал собствената си навигационна конструкция от кръстосани кости. Повъртя я в ръце, коленичи и внимателно я постави върху картата, след това я донагласи, за да застане точно както той искаше.
	— Спомняш си как пресякохме океана, следвайки неподвижната звезда. Това е пътят ни — и ето тук сме сега. Ето земята, ледът, брегът, където те срещнахме, това е мястото.
	Керик проследи кафявия пръст по завързаните костици, но не можеше да види нищо от толкова очевидното за парамутана. За него това си бяха просто кости. Но кимна в знак на съгласие, не искаше да прекъсва Калалек. Парамутанът продължи:
	— Ето тук започнах да разбирам. Мургу плават само на юг, ти си ми казвал, че не могат да живеят в снега. Ние живеем в снега и леда, живеем само на север. Но нещата отиват от юг на север и от север на юг. Тук, точно на това място, има река от топла вода в морето, идва от юг, и ние сме ловили риба в нея. Тя е богата на храна и отива много на север, мисля си, че много риби плуват в нея заради храната. Но откъде идва тя? Можеш ли да ми кажеш?
	Той се усмихна и поглади козината по бузите си, докато очакваше отговор.
	— От юг? — Отговорът не изглеждаше особено труден, но Калалек се развълнува.
	— Да, да. И аз мисля така. И ти си съгласен с мен. Погледни картата на мургу. Ако това е земя, и това е вода, тогава този оранжев цвят може да е топлата вода, която тече от юг на север. Нали може?
	— Може.
	Насърченият Калалек се забърза:
	— И то свършва тук, в края на картата, защото мургу никога не ходят на север, трябва да е север. Но преди да свърши, това място на тяхната карта, мисля, че е ето това на моята! И ако е вярно, тогава тук на тяхната е тук на моята — където стоим сега!
	Керик не можеше да разбере нищо от костите на парамутана, но в картата на илане имаше някаква логика. Оранжевото снопче можеше да е топла вода, в това имаше смисъл — но какво бяха например сините снопове, които го пресичаха, той не можеше да каже. Беше ли цялата тази зелена маса океан? А по-тъмното зелено — земя? Вероятно. Прекара пръста си по тъмнозеленото отляво, проследи го надолу, където то преминаваше в светлозеленото на морето. Като че приличаше мъничко на модела, който той беше виждал в Деифобен. А тези люспици златист метал, запечатани под повърхността, в океана, какво ли означаваха те?
	Алакас-аксехент. Ръцете и кракът му се раздвижиха леко, когато си спомни името. Алакас-аксехент.
	Редицата златни, разсипани камъчета. Те му бяха показани, докато минаваха покрай тях с урукетото. На връщане към Алпеасак. Пръстът му проследи курс през светлозеленото, докато си мислеше това, и стигна до по-тъмното зелено на земята. До двете мънички жълти очертания там. Алпеасак.
	Красивите брегове.
	— Калалек, ти си прав. Аз разбирам тези карти, схващам смисъла им. Ти си много мъдър парамутан и познанието ти е по-голямо от това на целия останал свят.
	— Това е вярно! — провикна се Калалек. — Винаги съм го знаел! Ако си разбрал нещо, разкажи ми повече за тези странни знаци.
	— Ето тук е мястото, където беше изгорен онзи град. Ние се присъединихме към вас тук, ти сам го каза. И пресякохме океана до това място, почти в горния край на картата. Да, тук — виждаш ли къде това тясно място на океана се разширява? Това е Генагле. Където тази земя на север достига до Исегнет. Тогава цялото това на юг е Ентобан.
	— Много голяма земя. — Калалек беше впечатлен.
	— Наистина, но цялата е на мургу.
	Калалек се наведе с възхищение и почуда и проследи с пръст очертанията на континента на юг. След това се върна по брега обратно на север, за да посочи мястото им, продължи още по на север чак до нещо като голям остров на известно разстояние от брега.
	— Това не е вярно. Там има лед и сняг, които не се топят. Не знам да има остров.
	Керик си спомни за студените зими, всяка година все по-мразовити, снеговете, стигащи всяка година все по на юг… и разбра.
	— Картата е много стара или е копирана от стара. Това тук е земя, която сега лежи под леда. Мургу сигурно са стигали дотук някога. Виж, има едно от техните кръгчета тук в тази земя.
	Калалек се вгледа внимателно и се съгласи. Проследи брега обратно до тяхното място.
	— Нашите паракаути са тук. И по` на юг по брега, не много далеч, виждаш ли този червен белег? Изглежда като онзи там горе на север. Не мога да разбера.
	Керик се вгледа с нарастващо чувство на отчаяние. Не беше далеч, на брега, доста на север от Генагле, където изтъняваше морето. И двата червени маркера имаха една и съща форма.
	— На това място има мургу, ето какво означава. Мургу тук, не много далеч от нас. Избягахме от тях, но те са тук преди нас!
	Керик отново потъна в слабостта на отчаянието. Нямаше ли спасение от илане? Бяха ли изминали целия този път през студеното северно море само за да ги намерят, да ги чакат? Изглеждаше невъзможно. Нямаше как да живеят толкова далеч на север, надалеч от топлото. И все пак червеният белег беше там… дори два. Онзи на север лежеше сега под вечния лед. Но на юг от тях… Той вдигна глава и срещна погледа на Калалек.
	— За едно и също ли мислим? — запита парамутанът.
	Керик кимна.
	— Така е. Ако мургу са толкова близо, тук не сме в безопасност. Трябва да отидем там и да открием какво означава този червен белег. И то по-скоро. Преди да започнат зимните бури. Нямаме много време.
	Калалек събра картите и щастливо се ухили:
	— Искам да видя тези мургу, за които говориш. Ще бъде хубаво пътуване, чудесно прекарване.
	Керик не споделяше радостта му. Беше ли дошъл толкова далеч, само за да започне битката отново? В ума му изплува една пословица на илане и тялото му се раздвижи, докато си я припомняше. „Колкото и далеч да стигнеш, колкото и дълго да пътуваш, никога няма да намериш бащата отново.“ Енге му я каза и той не я разбра, дори след като му обясни. Докато си в яйцето, ти си в безопасност — но напуснеш ли веднъж защитата на бащата и навлезеш ли в морето, вече никога няма да намериш тази защита отново. Пътешествието на живота винаги завършва със смърт. Трябва ли в края на всички пътешествия да среща очакващата го смърт?
	Армун споделяше отчаянието му, когато й разказа за страховете си.
	— Сигурен ли си, че там има мургу, толкова близо? Затова ли оставихме Арнуит и прекосихме океана, затова ли?
	— Не съм сигурен в нищо, трябва да отида до онова място на картата и да видя какво има там.
	— Ние трябва да отидем. Заедно.
	— Разбира се. Заедно. Винаги.
	Калалек можеше да напълни много пъти икергака си с доброволци. След като ловът на уларуак свърши, тежката работа по рязането и консервирането на огромното създание не беше толкова интересна. За разлика от пътешествието. Калалек избра екипажа си, припасите бяха натоварени на борда и само след ден те отново бяха в морето.
	Керик стоеше на носа и гледаше към брега, след това към картата. Какво ли ги очакваше?


>	34

E>
	Мареедеге мареедегеб деемариси.
	Яж или ще бъдеш изяден.
@	Пословица на илане
E$
	{img:glava34.png}
	Вейнте беше обкрачила шията на таракаста, цялото й тяло изразяваше сила и власт. Държеше здраво живите юзди, които растяха от устните на създанието. Ездитното й животно беше неспокойно, уморено от чакане. То изви дългия си врат, за да погледне към нея, изсъска и щракна с острата си човка. Със силно дръпване на юздата тя потвърди командата си. Щеше да стои тук цял ден, ако тя пожелаеше. Под склона, на брега на широката река, последният уруктоп джапаше към брега, за да се присъедини към останалите. Осемте му крака се движеха бавно, беше плувал дълго и се измори. Единственият ездач, яхнал раменете му, го подканваше да бърза. Когато си починеше, щеше да носи товара си от фарги. Те вече бяха прекосили реката с лодка. Всичко вървеше по план. Широката равнина край реката гъмжеше от живот, докато фаргите, които бяха прекосили реката вчера, събираха нощния си лагер. Трънените лози, деактивирани сега от дневната светлина, бяха навити, светещите създания и големият хезотсан — прибрани. Скоро щяха да са готови за тръгване. Пътуването им беше доста напреднало.
	Вейнте се обърна и хвърли поглед над вдигащата омара равнина към хълмовете, пропътува в представите си още по-нататък, към долината, където се криеха устузоу. Тя щеше да стигне чак там, при тях, въпреки всички пречки, щеше да ги намери. Тялото й се сгърчи от силата на омразата, устните й се отдръпнаха и оголиха зъбите и. Таракастът се размърда под натиска на краката й и тя го укроти с жестоко дръпване на юздите. Устузоу щяха да умрат — всички. С рязък ритник тя подкара животното си надолу по склона, към лагера на предните сили.
	Когато видя Вейнте да се приближава, Меликеле се извърна настрани от фаргите, които наблюдаваше, и изобрази с ръце приветствие, топлина от посрещането, от най-низша към най-висша. Чувстваше това искрено и не можеше да прикрие удоволствието си от приближаването на Вейнте. Вече изобщо не я беше грижа за мореопасания Икхалменец, нито пък за неговата ейстаа, която бе виждала само отдалеч. В този град беше само една фарги, неизвестна и нежелана, въпреки умението й да говори. Вейнте промени това, позволи на Меликеле да се издигне в нейно подчинение толкова бързо, колкото изобщо беше възможно. Вейнте унищожаваше некадърните, но богато възнаграждаваше умните си последователю. И тези, които й се подчиняваха. Меликеле й се подчиняваше винаги и не искаше нищо, освен да служи на Вейнте с всичко, на което беше способна.
	— Готово е — отвърна тя на обозначения въпрос.
	Вейнте се плъзна умело от шията на животното и огледа подреденото суетене на работните групи фарги.
	— Справяш се добре, Меликеле — отвърна тя с подсилващи жестове.
	— Изпълнявам заповедите, най-висша Вейнте. Моят живот е между пръстите ти.
	Вейнте прие дължимото й, защото Меликеле говореше с категоричност в силата на задълженията. Така й се искаше да има повече непоклатими подчинени като тази. Верността и умът се намираха трудно дори сред подбраните последователки на Ланефенуу. Всъщност множеството бяха блюдолизци, избрани повече заради ласкателствата им към ейстаа, отколкото заради някакви способности. Ланефенуу беше твърде силна и независима, за да позволи каквото и да било съперничество от подчинените си. Вейнте предусещаше, че един ден между тях може би се появят затруднения. Но този ден беше много далеч. Докато Вейнте насочваше всичките си сили и умения в унищожаването на устузоу, властта на Ланефенуу над града нямаше да бъде заплашена. Разрушение… крайниците й се размърдаха от силата на чувствата й, и тя ги изрази на глас:
	— Тръгвай сега, силна Меликеле, вземи твоите фарги, аз ще те следвам на един ден път с основните сили. Предните разузнавачи са на един ден път преди теб. Те са с таракасти, ще могат да претърсват и от двете страни на пътя ни, докато напредват. Ако забележат устузоу, ще спрат и ще изчакат по-силната ти група да ги настигне. Знаеш ли местата за вашия следващ лагер?
	— Изучавала съм изображенията много пъти, но няма как да бъда сигурна, докато не видя мястото с очите си. Ако имам съмнения, ще разчитам на двете водачки.
	— Направи го, защото и предишния път бяха тук с мен. — Вейнте оценяваше честността на Меликеле при признаването на слабост чрез липса на познание — тя познаваше добре собствената си сила и разбираше също кога е необходимо да разчита на други. — Знаеш ли къде ще ни изчакаш?
	— Да. На брега на жълтата-извита река. — Тя вдигна нагоре пръстите на двете си ръце. — Това ще бъде десетият ни лагер, броено оттук, и ще запомня броя на дните.
	— Бъди нащрек непрекъснато. Устузоу са хитри като зверове, щом се стигне до убиване. Бъди готова за капани и уловки, спомни си как ни нападнаха на острова, после се измъкнаха през нощта, когато валеше силно. Не бива да се измъкнат отново. Трябва да ги намерим и да ги избием — но трябва и да внимаваме непрекъснато, иначе ще бъдем избити.
	— Яж или ще бъдеш изяден — изрече мрачно Меликеле, сви силните си ръце в юмруци и изрази безкрайна-агресия. — Моят апетит е най-големият!
	— Добре казано. Ще се срещнем след десет дни.
	Вейнте заби ноктите си в страните на животното. То изрева и изсъска от гняв, хукна бързо. Меликеле се зае отново с работата. След като защитните прегради бяха разглобени, уруктопите бяха натоварени бързо, фаргите стояха готови и подаваха оръжията си, за да може тя да ги огледа за последно. При дългото пътуване от града дотук набеляза тези, които показваха признаци на разсъдливост и умение да говорят. Така беше сигурна, че на всеки уруктоп има по една, чиято отговорност е да следи всичко да е наред. Подходящите товари на правилните места. Сега всичко беше както трябва. Тя изтича бързо до най-предния уруктоп и се покатери на него, махна на разузнавателния таракаст да тръгва напред. Вейнте предложила и тя да язди таракаст, но Меликеле не умееше. Това изобщо не я тревожеше. Можеше да води другите и да изпълнява заповедите на Вейнте, беше извънредно щастлива да го прави. Даде сигнал и преходът започна.
	Уруктопите трополяха напред на осемте си силни, с големи мускули крака мудно, но непрекъснато. Не бяха бързи, затова пък можеха да вървят от зори до мрак без почивка. Нямаха почти никакви зачатъци на ум и ако не им се наредеше да спрат, щяха да вървят докато умрат. Меликеле знаеше това и се грижеше за здравето на огромните същества, проверяваше дали са заведени на водопой в края на деня, дали има наблизо блато или млади дръвчета, от които да пасат. Още в началото на това дълго пътуване беше забелязала, че тежките нокти на задните два чифта крака лесно се напукват и след това падат. Ако това станеше, краката щяха непрекъснато да кървят, докато глупавото създание не отслабнеше и не умреше. С разрешението на Вейнте тя обучи при Акотолп две от най-умните си фарги в изкуството на превързване и лекуване на раните. Въпреки това преглеждаше лично уруктопите всяка вечер.
	Денят мина като всички други, в блудкавата мъгла на постоянното движение. Таракастите разузнаваха от двете страни, след това ги изпреварваха, скучният пейзаж бавно се точеше покрай тях. В средата на следобеда внезапна дъждовна буря ги охлади, но силното слънце скоро проби облаците и загря кожите им. Вече беше пред тях и се спускаше към хоризонта, когато настигнаха групата таракасти, чакаща ги при широката река. Земята тук беше равна, храсталаците — изпочупени и редки. Личеше, че на това място преди са лагерували големи групи. Беше правилното място. Тя размени с разузнавачите знаци на съгласие и издаде заповед за разполагане на лагера.
	В строго изпълнение на заповедите й, в добре отработен ред ездитните животни бяха напоени и заведени да пасат. Таракастите трябваше да бъдат наблюдавани, за да не избягат, но уруктопите нямаха нужда от това. Те нямаше дори да ядат, докато не ги подканеха и не им подадяха първите хапки листа. След това те щяха да продължат, докато не ги спре някой. Невероятно глупави същества.
	Едва след като повечето от преградните лози бяха размотани и изправени, фаргите имаха време да ядат. Точно преди падането на мрака последните животни бяха вкарани вътре и завързани, последните лози поставени. Нощем ставаше студено и всички фарги имаха спални наметала. Меликеле разви своето, но не се омота в него, докато не угаснаха и последните лъчи светлина. Тогава тръните на лозите се изправяха. Тя чакаше именно този момент и гледаше с удоволствие как отровните бодли щръкват във въздуха, знаейки, че денят е изтекъл, че защитата им е сигурна и работата й е свършена. Едва тогава легна и се уви в наметалото си, удовлетворена от това, че е изпълнявала предано заповедите на великата Вейнте още един ден. Очите й се притвориха и тя мигновено изпадна в дълбок сън.
	Около нея, сигурно защитени от кръговете отровни бодли, създанията-светилници и нощния хезотсан, който щеше да стреля при всяка тревога, фаргите също спяха. Някои от таракастите се размърдваха и съскаха гневно един срещу друг, но скоро и те легнаха да спят с глави, мушнати под навитите им опашки. Илане и техните животни спяха.
	По-голямата част от лагера беше върху равна земя, само откъм едната страна имаше малко възвишение, където купчина скали беше събрала навята от вятъра почва и образувала малко хълмче. Повечето от скалите бяха наполовина заровени, само в основата на хълма имаше натрупани по-малки, които дъждът беше оголил.
	Една от тези скали се размърда и претърколи с пукот.
	Няколко от спящите наблизо фарги отвориха очи мигновено. Не чуха нищо повече и видяха само ярките звезди, отново затвориха очи и заспаха. И без това нощното им зрение беше толкова лошо, че нямаше да различат, когато се отмести друга скала, този път тихо.
	Бавно и предпазливо Херилак надигна глава над струпаните камъни.
	Едрият ловец огледа лагера. Тънкият сърп на луната тепърва се издигаше, но в безоблачната нощ звездната светлина очертаваше спящия лагер достатъчно добре. Високо издигащите се очертания на животни с по осем крака, по-малките тъмни купчинки на спящите мургу. Вързопи месо, приготвено от мургу, на една страна, натрупани един върху друг мехури.
	Внезапно проблесна светлина и се чу острото изпукване на хезотсана. Някакво пустинно създание беше докоснало отровните лози. Херилак замръзна неподвижно. Най-близките до светлината мургу седнаха и се загледаха към оградата. Светлината бавно отслабна и изчезна. Те отново легнаха да спят. Сега внимателно и тихо Херилак размести камъните настрани, за да изпълзи изпод тях.
	Просна се на земята, обърна се и подвикна към черния отвор:
	— Сега. Тихо. Идвайте.
	Изпълзя и от пещерата се появи друг въоръжен ловец. Зад него имаше още немалко. Те бяха изкопали дупката — изсипаха пръстта в реката, покриха я с дебели стволове и я замаскираха отново с камъните, които с такъв труд бяха изтърколили настрани. Копането започна сутринта, веднага щом мургу, прекарали предишната нощ тук, се скриха от погледите им. Ловците се появяваха един по един, пълнеха дробовете си със свежия нощен въздух. Бяха затворени тук още от средата на деня, беше горещо и въздухът не стигаше. Никой обаче не се оплакваше, всички бяха доброволци.
	— Точно както ти каза, Херилак — прошепна един от ловците в ухото му. — Те винаги нощуват на едно и също място.
	— Така е. И сега ние ще направим каквото трябва. Убивайте.
	Те бяха безмилостни в тази касапница, опитни убийци на мургу. Само от време на време се чуваше стон на болка, когато мушкаха с копия и ножове, убивайки спящите една по една. Едва когато и последната беше мъртва, те използваха пленените пръчки на смъртта, за да убият ездитните животни. Някои от тях скачаха и крещяха, когато усетеха миризмата на смъртта, опитваха се да побягнат и се натъкваха на смъртоносните лози. Едно по едно всички бяха убити. Клането беше привършено.
	Никой от ловците не можеше да спи. Те избърсаха кръвта от лицата и ръцете си колкото можеха, след това седнаха и тихо разговаряха до зори. Когато просветля достатъчно, за да се вижда, Херилак се изправи издаде заповедите си:
	— Искам да ми помогнете. Искам да запечатаме пак тази дупка, в която се бяхме скрили, така че нищо да не се вижда. Примъкнете някои от телата върху скалите. Може и да намерят дупката, не знам, но ако не успеят, това ще им е още една грижа. Тогава ще се чудят как е станало това, как сме преминали през тяхната защита, и това ще ги забави.
	— Ще се откажат ли? — попита Нене.
	— Не, това няма да стане — отвърна Херилак и усети как в него се надига гняв. — Те ще продължават да идват. Но ние можем да ги забавим, да ги убиваме. Това го можем. Останалите изчакайте докато просветлее напълно и тръните се приберат. Не докосвайте нищо, използвайте копията си, за да избутате лозите настрани. Оставете всичко друго както си е. Дръпнете лозите обратно на мястото им, когато си тръгнем. Това ще бъде зрелище, което ще направи мургу много, много нещастни. Искам да бъде така.


>	35

	{img:glava35.png}
	Плаваха на юг край брега. Парамутаните бяха възбудени от това пътешествие към неизвестното, сочеха всеки нов нос и част от брега с викове на изумление. Керик не споделяше вълнението им и потъваше в мрачните си мисли все повече. Армун виждаше това и можеше единствено да сподели отчаянието му, защото знаеше, че не може да му помогне с почти нищо. Докато пътуваха на юг, времето се подобри, но не и настроението му. Тя почти се зарадва на лошото време, което последва, защото той трябваше да работи заедно с останалите, да навива платната и да изпомпва водата, и нямаше достатъчно време, за да мисли за бъдещето.
	Брегът завиваше на това място, те го виждаха и на картата. Поеха на запад. Въпреки че слънцето беше топло, зимните бури ги шибаха откъм север, носеха пориви дъжд. На осмия ден от плаването минаха под няколко облачни купове, струпали се скоро след изгрев, но към средата на следобеда и последният отмина, дъждът беше отнесен към брега.
	— Виж дъгата — обади се Армун и посочи към голямата арка, извисила се в небето, протегната далеч навътре в сушата. Сякаш свършваше в скалисти хълмове. — Баща ми винаги разказваше, че ако намериш мястото, където дъгата свършва, ще откриеш голям елен, който ще ти проговори. Намериш ли го там, на края на дъгата, той няма да се измъкне и ще трябва да отговаря на всички въпроси, които му зададеш. Така разказваше баща ми.
	Керик мълчеше, загледан към брега, все едно не я чу.
	— Мислиш ли, че това е възможно? — попита тя.
	Керик поклати глава.
	— Не знам. Никога не съм чувал елен да говори. Те са добри за ядене, но не мисля, че бих приел съвета им.
	— Но той е особен елен. Има го само там, на края на дъгата. Аз вярвам, че наистина го има.
	Керик не възрази, беше потънал отново в унинието си.
	Вятърът отслабна и спря след бурята, слънцето огря. Армун обърна лице към него и прекара пръсти през косата си, за да изсъхне. Само парамутаните бяха нещастни, сваляха дрехите си и се оплакваха от горещината. Те бяха създания на севера, и не се радваха на твърде топлото време. Калалек стоеше на носа, вятърът рошеше дългата козина на гърба му. Взираше се в сушата.
	— Там! — викна той внезапно и посочи. — Това е ново нещо, което не съм виждал преди.
	Керик застана до него, примижа към далечното зелено петънце на брега и изчака да се убеди.
	— Завийте, отидете на брега — каза накрая. — Знам какво е. Това е… — Езикът му изневери, той се обърна към Армун и продължи на марбакски: — Няма дума за това, но е мястото, където мургу спират техните същества, които плуват. Мургу са там.
	Армун бързо заговори на парамутаните и очите на Калалек се разшириха.
	— Наистина са там — промълвиха и наблегна на кормилното гребло, докато другите избързаха към въжетата.
	Поеха под ъгъл към брега, встрани от дока на илане. Керик разглеждаше картата и проследяваше очертанията по нея с пръст.
	— Ето го, това трябва да е. По-добре да излезем на брега и да се приближим към него по суша. Трябва да разберем защо са тук.
	— Мислиш ли, че там има мургу? — попита Армун.
	— Няма как да се разбере оттук, но може и да има. Но трябва да се промъкнем предпазливо, само няколко души.
	— Ако ти отидеш, отивам и аз.
	Той отвори уста, но усети непреклонността в гласа й и само кимна.
	— Тогава ние двамата. И най-много един-двама от парамутаните.
	Калалек включи и себе си в разузнавателната група, след много викане и спорене беше прибавен и Ниумак, известен като отличен следотърсач. Те приближиха икергака към брега. Въоръжена с копия, малката група слезе.
	Пясъкът свършваше до високи скали, които ги принудиха да навлязат навътре между дърветата. Гората беше почти непроходима, между живите дървета имаше приклещени рухнали, дебелите стволове бяха заобиколени от по-дребни дръвчета и храсталаци. Веднага щом стана възможно, те си пробиха път обратно към океана, към звука на плискащи се вълни в скала.
	— Умирам, жегата убива — изхърка Калалек. Той се препъваше от умора.
	— Сняг и лед — обади се Ниумак. — Там е мястото на истинските хора. Калалек говори вярно, смъртта от топлина е близо.
	Напред се виждаше синьо небе, усетиха приятен бриз. Парамутаните оцениха високо разхлаждащия му допир, а Керик разтвори листата и погледна към скалите и разбиващите се в тях вълни надолу. Бяха вече много близо до дока. Зад него имаше някакви закръглени купчини, но оттук разстояние не можеше да различи какво са те. Нищо не помръдваше, мястото изглеждаше изоставено.
	— Ще отида по-близо…
	— Идвам с теб — заяви Армун.
	— Не. По-добре да вървя сам. Ако мургу са там, ще се върна веднага. Аз ги познавам, знам как постъпват. Заедно с теб ще бъдем в много по-голяма опасност. Парамутаните също ще искат да дойдат, ако могат да ходят толкова далеч. Остани с тях. Ще се върна веднага щом мога.
	Тя искаше да спори и да тръгне с него, но разбираше, че той предлагаше единствено възможно. За миг го обгърна с ръце и притисна глава до гърдите му. След това се отдръпна и се обърна към дишащите тежко парамутани:
	— Ще остана с тях. Върви сега.
	Беше трудно да се движи тихо през гората, трябваше да разтваря твърде много клони, под краката му непрекъснато пукаха сухи съчки. Тръгна по-бързо, когато откри животинска пътечка, водеща надолу по хълмовете. Завиваше, накъдето му беше нужно, към брега, и той я следваше внимателно. Когато стигна до последните дървета, той спря и предпазливо заоглежда иззад закриващите го листа. Празният док беше точно отпред, край него бяха високите, заоблени могили. Бяха твърде гладки и правилни, за да са естествени образувания, и имаха отвори като врати.
	Трябваше ли да се приближи още? Ако вътре имаше илане, как би могъл да го разбере? Край дока нямаше урукето, но това не означаваше нищо, защото илане можеше просто да са оставени на това място.
	Острото изпукване на хезотсан не можеше да бъде сбъркано с нищо. Той се хвърли настрани и падна тежко, ужасно изплашен. Стреличката не го улучи. Трябваше да се маха.
	Чу се тупането на тежки крака и докато се бореше да се провре през стената от млади дръвчета, той видя как една илане се приближава на бегом с хезотсан в ръка. Тя внезапно спря, когато го видя, и ръцете й се извиха в жест на изненада. След това вдигна и насочи оръжието.
	— Не стреляй! — изкрещя той. — Защо искаш да ме убиеш? Аз съм невъоръжен, приятел съм.
	Беше изпуснал копието от ръка, и сега го бутна по-навътре в храсталаците с крак.
	Въздействието на думите му беше зашеметяващо. Илане отстъпи назад и проговори невярващо:
	— Това е устузоу. То не може да говори — но говори.
	— Мога да говоря, и то добре.
	— Обяснение за присъствието тук: незабавно и спешно.
	Оръжието беше готово за стрелба, но не сочеше към него. Това можеше да се промени само за миг. Какво да каже? Каквото и да е, само да я накара да го слуша.
	— Дойдох отдалеч. Бях научен да говоря от много умна илане. Тя беше добра към мен и ме научи на много неща. Аз съм приятел на илане.
	— Чувала съм веднъж за устузоу, който говори. Защо си тук сам? — Тя вдигна и насочи оръжието, без да чака обяснение. — Избягал си от собственичката си, измъкнал си й се, това е, което си направил. Стой там и не мърдай.
	Керик направи каквото му беше наредено, нямаше друг избор. Стоеше мълчаливо, чу още стъпки и видя две фарги да се спускат по пътеката от гората, понесли тялото на една от големите птици. Той се наруга мислено — не разбра, че върви по добре утъпкан път, а не по прокарана от животни пътечка. Все пак тук имаше илане. И тази изглеждаше агресивна, ловец точно като Сталан. Сигурно беше излязла на лов за прясно месо и направо се беше спънала в него. Трябваше да се досети, един ловец веднага да би забелязал, че това не е животинска пътечка, и да прояви предпазливост.
	Фаргите се приближиха, всяка го изгледа с по едно око, докато минаваха, и изказаха фъфлещи забележки на почуда — товарът им правеше говоренето трудно.
	— Върви след тях — заповяда илане с хезотсана. — Побегнеш ли, ще умреш.
	Керик нямаше друг избор. Той се запрепъва по пътя, смазан от отчаяние, към облите постройки на брега.
	— Занесете месото на месарите — нареди преследвачката. Двете фарги подминаха първия купол, но илане му направи знак да влезе.
	— Тук. Мисля, че Еспелей ще иска да те види.
	В страната на купола имаше кожена врата, раздели се на две и се отвори, когато преследвачката натисна покрито с точки място. Имаше къс коридор и още една врата в другия му край, едва видима в светлината на фосфоресциращите петна по стените. Пазачката му нареди да върви напред. Той докосна втората врата и беше облян от вълна топъл въздух, когато влезе в стаята зад нея. Фосфоресциращите петна тук бяха по-големи, светлината по-силна. По рафтовете имаше много странни създания, използвани за научни цели, доколкото той можеше да разбере. По стените имаше карти, над един от инструментите се беше навела илане.
	— Защо ме смущаваш, Фафнеге? — попита тя с известно раздразнение и се обърна. Жестовете й мигновено се промениха към изненада и страх.
	— Мръсно устузоу! Защо не е мъртво, а си го докарала тук?
	Фафнеге изрази първостепенност на познанието и подигравка към страха. Тя приличаше много на Сталан.
	— Ти си в безопасност, Еспелей, така че не показвай изплашеното си треперене. Това е много необикновено устузоу. Гледай какво става, когато му заповядам да говори.
	— Ти не си в опасност — каза Керик. — Но аз съм. Заповядай на това отблъскващо създание да остави оръжието си. Аз не съм въоръжен.
	Еспелей беше като вкаменена от изненада. Мина време, преди да проговори.
	— Чувала съм за теб. Говорих с една, която е чула от Акотолп за устузоу, който говори.
	— Познавам Акотолп. Тя е много-много дебела.
	— Тогава ти трябва да си това устузоу, защото Акотолп наистина е дебела. Защо си тук?
	— Това нещо е избягало — отсече фафнеге. — Не може да има друго обяснение за присъствието му. Виждаш ли пръстена около шията му? Виждаш ли къде поводът е бил отрязан? Избягало е от господарката си.
	— Така ли е? — попита Еспелей.
	Керик мълчеше, обърка се. Какво да им каже? Все нещо щеше да свърши работа. Илане не умееха да лъжат, защото мислите им си личаха по движенията на телата им. Но той можеше.
	— Не съм бягал. Имаше… катастрофа, буря, урукетото пострада. Аз паднах в морето и изплувах на брега. Останах сам. Гладен съм. Радвам се, че мога отново да говоря с илане.
	— Това е много интересно — каза Еспелей. — Фафнеге, донеси месо.
	— То отново ще избяга, ако му позволим. Ще заповядам на някоя фарги.
	Тя излезе, но Керик знаеше, че не се е отдалечила много. Щеше да избяга, когато можеше, но отначало трябваше поне да извлече някаква полза от залавянето си. Искаше да разбере какво търсят илане толкова далеч на север.
	— От много глупав към върховно интелигентна, уважителна молба за информация. Какво е довело илане на това студено място?
	— Информация — отвърна Еспелей, без да се замисля, удивена от присъствието на това илане-устузоу. — Тук е място за наука, където изучаваме ветровете, океана и времето. Неразбираемо за теб, разбира се. Не знам защо си правя труда да обяснявам.
	— Благородство на духа, от най-висша към най-низша. Дали вие измервате студа на зимите, студените ветрове, които духат все по-силно от север?
	Еспелей изрази изненада и някаква отсянка на уважение.
	— Ти не си фарги, устузоу, и можеш да говориш с някаква искрица интелигентност. Ние изучаваме зимите, защото познанието е наука, а науката е живот. Това е, което изучаваме.
	Тя посочи към натрупаните инструменти, картите по стените, и в речта й имаше нещастни движения. Говореше повече на себе си.
	— Всяка година зимите са все по-студени, всяка зима ледът стига все по на юг. Ето ги мъртвият Соромсет и мъртвият Инегбан. Мъртви градове. И студът продължава да наближава. Ето го Икхалменец, който ще бъде следващият мъртъв град, когато студът наближи още.
	Икхалменец! Керик потрепери от силата на емоциите си и не проговори веднага, за да не издаде треперещият глас интереса му. Икхалменец, градът, за който Ерефнаис му спомена на брега, преди да умре, градът, беше помогнал на Вейнте, градът, изпратил нападателите, превзели отново Деифобен. Икхалменец, врагът.
	— Икхалменец ли? В глупостта си никога не съм чувал за град на име Икхалменец.
	— Глупостта ти наистина е прекалена. Мореопасаният Икхалменец, бляскав остров в океана. Не може да си илане и да не знаеш за съществуването му.
	Докато казваше това, тя се протегна и потупа леко с пръст по окачената карта, за да подчертае думите си.
	— Толкова съм глупав, че се чудя как съм жив — съгласи се Керик. Наведе се напред и се вгледа къде точно пръстът докосваше картата. — Какво благородство от най-висша към най-низш е, че изобщо разговаряш с мен, и още повече — губиш невероятно ценното си време, за да увеличаваш знанията ми.
	— Говориш вярно, илане-устузоу. — Вратата се отвори и влезе фарги с мехур месо. — Сега ще ядем. После ще отговаряш на въпросите ми.
	Керик яде мълчаливо, изпълнен с могъщо, внезапно щастие. Нямаше повече въпроси, знаеше нужното.
	Знаеше къде се намира вражеският Икхалменец сред океана, сред целия този свят.


>	36

	{img:glava36.png}
	Керик тъкмо дояде консервираното месо и бършеше пръстите си в кожите, когато вратата се отвори отново. Този път обаче не беше зяпнала фарги. Влезе възрастна и властна илане, оглеждаше го със знаци на съмнение и подозрение. Еспелей застана в поза на подчинение, Керик мигновено направи същото. Новодошлата имаше масивна челюст, дебелите й ръце бяха изрисувани дори тук, толкова далеч от градовете. Явно тя командваше. След нея влезе Фафнеге, все още въоръжена с хезотсана си, и също изрази уважение към високопоставената. Керик знаеше, че няма да излъже тази илане лесно като другите. Тя се вторачи в лицето му с едно око, в същото време го изучаваше внимателно от горе до долу с другото.
	— Какво е това мръсно устузоу? Какво прави тук?
	— От най-низшата Еспелей към най-висшата Арагунукто — размърда се коленопреклонно Еспелей, — преследвачката го намерила в гората. То е илане.
	— Така ли? Наистина ли си?
	Недвусмислена заповед, на която Керик отвърна с всички възможни знаци на подчинение.
	— Удоволствие е за мен да говоря и да не бъда глупав като останалите устузоу.
	— Срежете тия отблъскващи покрития, животното е трудно за разбиране.
	Еспелей забърза и Керик не се възпротиви. Стоя в поза на покорство, докато тя сряза кожите му със струнния си нож. Няколко порязвания започнаха да кървят, когато дрехите му се струпаха в купчина на пода.
	— Розово-грозно, отвратително — заяви Арагунукто. — И очевидно мъжкар. Не допускайте фарги, за да не предизвика това зрелище неприемливи мисли. Обърни се! Знаех си, няма и опашка. Виждала съм изображения на твоя вид, безопасно мъртви, в далечния мореопасан Икхалменец. Как е стигнало дотук?
	— Паднало е от урукето по време на буря и е изплувало на брега — каза Еспелей.
	Съобщи го като факт — щом той го беше казал, трябваше да е така. Чертите на Арагунукто потъмняха от гняв.
	— Как е възможно? Осведомена съм несъмнено, че има само едно илане-устузоу, то е избягало и е опасно. Ти ли си?
	— Аз съм, велика. Бях уловен отново, изпратен с урукето през океана, след това отнесен от вълна зад борда.
	— Какво урукето? Коя го командваше? Коя те залови?
	Керик започваше да се заплита в мрежата на собствените си лъжи. Арагунукто беше твърде строга, за да бъде объркана, но вече нямаше как да се измъкне.
	— Това познание не е мое. Бях ударен по главата, бурята, нощта…
	Арагунукто се обърна настрани и изрази към Фафнеге внимание-за-заповед.
	— Това създание на отвращението говори, като че е илане. Но не е. В говора му има тъмнина, която разкрива природата му на устузоу. Усещам се омърсена от тази комуникация. Убий го, Фафнеге, и да приключваме с него.
	С жест на удовлетворение и радост Фафнеге вдигна хезотсана си и го насочи.
	— Не, нямате причини — изкрещя Керик хрипливо.
	Заповедта обаче беше дадена и щеше да бъде изпълнена. Той отскочи от оръжието и се блъсна в стъписаната учена. В страха си стисна здравите й ръце и я дръпна пред себе си, присвит така, че тялото й да го пази от стреличките.
	— Мога да ви помогна, да ви дам важна информация!
	Но те не го разбираха, чуваха само звука на гласа му, защото масивното тяло на Еспелеи прикриваше крайниците му от тях.
	— Убий го! Веднага-веднага! — разгневи се Арагунукто.
	Фафнеге се присви с готово оръжие, дебнеше го като дивеч. Еспелей се бореше и дърпаше. Откриеше ли се тялото му, той беше мъртъв. Хвърли поглед над рамото на учената и усети как тя се измъква от хватката му и пада напред. Видя как вратата се отваря.
	И се появи слисаното, покрито с кафява козина лице на парамутан.
	— Убий онази с пръчката на смъртта! — изкрещя Керик силно. Тялото му беше изложено на вдигнатото оръжие.
	Веднага осъзна, че го е казал на марбакски. Хвърли се на пода в мига, когато хезотсанът щракна силно. Стреличката мина толкова близо до лицето му, че усети повея от прелитането й. Фафнеге завъртя оръжието към него.
	— Убий! Тази с пръчката!
	Именно ръката на Калалек беше забила смъртоносния харпун в гигантския уларуак. Сега той запрати копието си със същата точност и сила. Улучи Фафнеге и я преви на две с мощта на удара. Хезотсанът стреля в пода, докато тя падаше.
	Ниумак се промуши през входа с насочено копие, след него — Армун. Керик се надигаше, когато тя изтича към него.
	— Не, не тази тук! — изкрещя той.
	Твърде късно. Еспелей изпищя от болка, стисна копието на Армун, забито в шията й, падна на пода, бълвайки мехури от кръв, и умря.
	— Тя беше учена, исках да говоря с нея — промърмори Керик и се огледа. Армун беше измъкнала копието си и се обръщаше, за да го защити.
	Нямаше нужда. Арагунукто също беше мъртва, Калалек се изправяше над тялото й. Парамутанът трепереше от силата на преживяването и очите му бяха кървавочервени.
	— Още? — запита той. — Има ли още?
	— Да, в другите постройки. Но…
	Изчезнаха преди той да започне обясненията си за фаргите. Уморено вдигна срязаните си кожи и ги загледа. Армун докосна нежно кръвта по тялото му и заговори тихо:
	— Когато ти не се върна, страхът ме завладя. И парамутаните също. Ниумак намери следите ти и копието ти, намери мястото, където твоите следи се смесваха с тези на мургу. Последвахме ги дотук. Раниха ли те?
	— Не. Само тези леки порязвания. Нищо друго.
	Докато събираше накълцаните кожи, той се опита да събере и мислите си. Сигурно всички илане вече са мъртви. Така да е. Арагунукто беше заповядала смъртта му просто защото не хареса начина как той говореше. Отново всичко опираше до смърт — мирът беше немислим. Може би така е по-добре. Той вдигна поглед към влезлия Калалек, който дишаше тежко, копието му беше окървавено и ръцете му бяха покрити с кръв.
	— Какви странни и ужасни създания! Как се гърчеха, пищяха и умираха на копията ни!
	— Всички ли са мъртви? — попита Армун.
	— Всички. Влязохме във всеки от тези големи паракаути и ги намерихме, и ги промушихме. Някои бягаха, но и те също умряха.
	— Ето какво трябва да бъде направено — каза Керик, насилвайки се да мисли. — Не бива да оставим никаква следа от присъствието си тук. Ако мургу предположат, че ние сме на тази страна на океана, ще ни намерят и ще ни убият.
	— Да хвърлим телата в океана — предложи разсъдливо Калалек. — Да избършем кръвта.
	— Ще дойдат ли други? — сети се Армун.
	— Да, в техните лодки, които плуват, докът е тук. Ако открият, че всички липсват, това ще е загадка, но няма да заподозрат нас. Не взимайте нищо, не пипайте нищо.
	— Не искаме нищо! — викна Калалек и разтърси копието си. — Нищо, което принадлежи на тези твари. Трябва грижливо да измием кръвта им от копията си или ще ни настигне най-лошият лош късмет. Ти разказваше колко ужасни и силни, различни от нас са тези мургу и аз се чудех. Но не ми каза как ще треперя от гняв и омраза при вида им. Това е нещо много странно, не го харесвам. Да ги хвърлим в океана, след това се връщаме към приятния студен север.
	„Не, на юг…“ — помисли си Керик, но не изговори думите на глас. Моментът не беше подходящ. Но се обърна да погледне към картата още веднъж, преди да излезе. Протегна се и я докосна леко, точно върху неправилното тъмнозелено кръгче, поставено сред светлозеленото море. Мореопасаният Икхалменец.
	Армун видя как тялото му се размърда при споменаването на името и го хвана за ръката:
	— Трябва да тръгваме. Ела.
	Преди да свършат, падна мрак. Морето прие телата и изцапаните с кръв парчета от кожите му. Тъкмо започваше отлив, труповете щяха да бъдат отнесени навътре. Рибите щяха да се погрижат за тях.
	Ниумак не се затрудни особено да ги отведе обратно в мрака. Пътеката обаче беше стръмна и те всички се умориха, преди да видят накрая светлината на огъня да премигва между листата. Щом тръгнаха по пясъка, се чуха приветствени викове:
	— Вие сте тук? Наред ли е всичко?
	— Станаха много неща, ужасни неща!
	— Смърт и кръв, невероятни твари.
	Керик се отпусна на пясъка и жадно изпи студената вода, която Армун му донесе.
	— Ти си в безопасност — каза тя, докосвайки лицето му, като че да убеди и себе си. — Уловиха те, но са мъртви. Ти си жив.
	— Аз съм в безопасност, но другите?
	— Ще се върнем през океана към тях. Те са на сигурно място край езерото. Не се бой за Арнуит.
	— Не тях говоря. Какво ще стане с другите самади, със саску?
	— Не знам нищо за тях и ми е все едно. Моят самад си ти.
	Разбираше я и му се искаше и той да се чувства така. Бяха на сигурно място тук при парамутаните, далеч на север, стига да избягват този опасен бряг. През пролетта щяха да прекосят океана отново и да доведат останалата част от малкия им самад тук. Тогава всичките щяха да са в безопасност. Щяха да го постигнат. Останалите самади бяха силни, можеха да се защитят и сами, да се бият с илане, ако бъдат нападнати. Оцеляването им не беше негова грижа.
	— Не мога да го направя — едва изрече той със стиснати зъби и юмруци, треперещ от силата на емоциите. — Не мога да го направя, да ги оставя всички да умрат.
	— Можеш. Ти си сам, а мургу са много. Не е твоя работа. Битката никога няма да свърши. Ние ще стоим настрани от нея. Имаме нужда от силата на ръката ти и копието ти. Арнуит има нужда от тях. Трябва да мислиш най-напред за него.
	Той се разсмя, но смехът му не беше весел.
	— Права си, не трябва да мисля за нищо друго. Но не мога да спра мислите си. Открих нещо в лагера на мургу, видях една карта, много подобна на онези, които имаме, и видях на нея града на мургу, откъдето идват убийците.
	— Уморен си, трябва да спиш.
	Той сърдито бутна ръцете й, изправи се и вдигна юмруци към небето.
	— Ти просто не разбираш. Води ги Вейнте и тя ще следва самадите, докато не ги унищожи напълно. Но аз знам къде е Икхалменец. Сега знам откъде тя получава оръжията си, силата си и своите фарги.
	Армун се опитваше да овладее страха си, не разбираше невидимите болки, които го измъчваха.
	— Ти знаеш, но нищо не можеш да направиш. Ти си един ловец срещу цял свят мургу. Нищо няма да постигнеш сам.
	Думите й го обезоръжиха, отново седна до нея. По-тих и замислен. Голият гняв нямаше да отблъсне Вейнте.
	— Права си, разбира се, какво мога да направя? Кой би ми помогнал? Всички самади на света няма да бъдат от полза срещу този далечен град на остров в морето.
	Самадите нямаше с какво да му помогнат — но други можеха. Той погледна към тъмните очертания на икергака, към парамутаните, които възбудено говореха около огъня и късаха суровото месо с острите си бели зъби. Спомни си как изглеждаше Калалек, колко завладян беше от омразата към илане, мургу, новите, отблъскващи и непознати същества.
	Можеше ли тази омраза някак да бъде използвана?
	— Уморени сме, трябва да спим — каза той и прегърна силно Армун.
	Но колкото и да беше уморен, той не заспа веднага, чуваше я да диша тихо и равномерно до него, гледаше невиждащо нагоре към звездите и мислите му се въртяха в кръг.
	На сутринта седна мълчаливо, загледан в картата на илане, а парамутаните товареха икергака за отпътуване. Когато бяха готови, той повика Калалек.
	— Познаваш ли тази карта?
	— Трябва да бъде изхвърлена в морето като останалите неща на мургу.
	Гневът му отслабна през нощта и очите му не бяха кървясали от бяс, но тревогата личеше. Керик поклати глава.
	— Тя е прекалено ценна. Казва ни неща, които трябва да знаем. Нека ти ги покажа. Ето ги нашите паракаути, тук сме ние сега. Погледни обаче на юг по този бряг, към тази земя от другата страна на тясната ивица океан…
	— Земя на мургу, ти си ми казвал така. Не ми харесва да мисля за нея.
	— Виж тук, точно край брега са тези острови. Тук са мургу, които убиват братята ми. Искам да убия тези мургу. Този икергак може лесно да стигне до острова.
	Калалек отстъпи назад и вдигна ръце пред себе си.
	— Този икергак може да плува само в една посока. На север. Този икергак бързо се отдалечава от мургу, а не се приближава към тях. Не ми говори повече за такова нещо, защото то не е дори за мислене. — След това се разсмя и се завъртя. — Ела, връщаме се в паракаутите. Помисли за всичкото развалено месо за ядене, всичката мазнина за близане. Какъв разкош! Не мисли за тези мургу. Никога повече не мисли за тях и не ги виждай.
	Ако можеше. Само ако можеше.


>	37

E>
	Ардлерпок, тингавок, мизугпок, мулувок — накойоарк!
	Ловувай, чукай, яж, умри — какво веселие!
@	Поговорка на парамутаните
E$
	{img:glava37.png}
	Беше чудесен празник. Не, още по-хубав от чудесен. Много по-хубав, разбра Калалек, когато се позамисли.
	Най-хубавото празненство, което бяха виждали парамутаните. Победно пиршество в чест на смъртта на нов и ужасен враг. Какви истории разказаха за битката! Какви удари с копия и отвратителни чужди смъртни викове показаха. А само какви викове на ужас и удоволствие издаваха жените. След това празнуваха. Ядоха и охкаха от болка от разтягането на кожата над коремите си, спаха, пак ядоха, пак спаха. В паракаута беше горещо, всички се бяха натъпкали заедно и кожите бяха захвърлени настрани. Когато Калалек се събуди следващия път, се оказа притиснат здраво в топлото, сочно тяло на Ангайоркак. Пое дълбоко аромата на меката кафява козина на гърдите й, после ги лизна. Усещайки смътно вниманието му, тя изстена насън и го възбуди силно. Дръпна я върху кожите и я облада там пред всички, които бяха будни. Гръмкото им насърчаване събуди и спящите, докато се възбудиха всички, а жените запищяха с престорен ужас и побягнаха, но не прекалено далеч. Беше славно, невероятно удоволствие! Той изпъшка силно при щастливия спомен, изпъшка отново, щом усети как го боли главата. Боят, разбира се! И той също беше славен.
	С кого ли се би? Нямаше спомен. Но знаеше, че боят беше славен. Как започна? Да, това си го спомняше. Мъжкият еркигдлит го започна, така стана. Той беше толкова глупав. Калалек само отвори кожите на женската му. Ей така, на майтап. Тогава онзи го удари и той се възбуди, и удари Нануак, който пък му отвърна. Страхотен кеф.
	Калалек се протегна и прозя, разсмя се от болката в натъртените си мускули. Ангайоркак още спеше и си сумтеше тихичко, Кукуюк беше само издутина под кожите. Калалек ги прекрачи и се измъкна от паракаута, прозя се и се протегна отново на сутрешното слънце. Нануак, който също стоеше край паракаута си, се приближи, когато видя Калалек да излиза, и вдигна големия си юмрук:
	— Аз те ударих здраво с това!
	— И аз те ударих здраво.
	— Беше истински празник.
	— Наистина беше.
	Нануак се разсмя, прикрил уста с длан. Челото на Калалек се набръчка, щом видя това, защото смехът, прикрит с длан, означаваше някаква тайна. Още удоволствия.
	— Казвай, трябва да ми кажеш! — развика се силно. — Трябва.
	— Ще ти кажа. Еркигдлитът е изчезнал. Сигурно е изчезнал, докато ти още спеше. Заедно с лодката ти!
	При тези думи и двамата се разсмяха неудържимо, накрая паднаха в снега и се затъркаляха. Хълбоците ги боляха от смях.
	— Харесват ми тези еркигдлити — изхърка накрая Калалек. — Правят неща, които на нас никога не ни хрумват.
	— Събуди другите и те да се повеселят. Да взимаме икергака. Ще трябва да бързаме, за да го стигнем, преди да е мръкнало.
	Виковете отвън разбудиха Армун. Видя завесата на входа отметната, парамутаните бързаха и се викаха един друг. След боя предната нощ Керик беше прострял кожите си между нея и останалите, за да не привлича повече нежелано внимание. Сега бяха отметнати. Той сигурно беше навън с другите. Придърпа дрехите си и се облече под кожите. Парамутаните смятаха гледката на гладката й безкосмена кожа за твърде интересна и възбуждаща, не искаше повече главоболия. Излезе и ги видя да бутат един икергак към водата. Ангайоркак забърза към нея, козината на лицето й разделена от широка усмивка.
	— Твоят Керик е такъв веселяк. Докато спяхме, той е отплувал с една лодка, за да ни накара да го преследваме.
	Страхът сграбчи Армун. Не беше смешно, поне за нея, нито пък щеше да е смешно за Керик. Той не се смя с другите през нощта, едва ги забелязваше, беше студен и мрачен, мислите му другаде, и се върна към действителността само когато един от парамутаните задърпа дрехите й. Тогава го удари с бесен гняв, щеше да го убие, ако тя не го беше дръпнала настрани. Това не беше шега. Ако е взел лодката, можеше да има само една причина. Той ще плава на юг. Ще се опита да намери острова, той не говореше за нищо друго.
	— Идвам с вас! — развика се тя, докато икергакът се плъзваше във водата. — Изчакайте ме, трябва да ме изчакате!
	Парамутаните се разкряскаха щастливо, докато й помагаха да се качи на борда и се опитваха да докоснат тялото й през дебелите кожи. Когато ги плесваше по ръцете, те се смееха още по-силно. Не можеше да им се разсърди, защото бяха толкова различни от тану, смееха се на всичко и споделяха и жените си.
	Армун гледаше да не се пречка при вдигането на платното. Нануак насочваше икергака напречно на вятъра. Калалек погледна, отхлаби едно въже и го завърза в друго положение.
	— Как ще го намерите? — попита Армун, оглеждайки сивия безкрай на празното, покрито с бели гребени море.
	— Той не може да тръгне на запад в океана, на север има само лед, ние ще потеглим на юг и ще го намерим бързо, защото плаваме по-добре.
	Той завърза бързо въжето, след това се опита да бръкне под кожите й. Тя се дръпна настрани и отиде на носа, по-далеч от всички.
	Там беше студено, вятърът носеше пръски в лицето й, но стоя така по-голямата част от деня. Брегът се движеше бавно покрай тях, морето оставаше празно. Защо го е направил? Наистина ли мислеше, че може да отплава сам до далечния остров на мургу? И дори ако можеше, какво щеше да направи сам? Това беше налудничава постъпка.
	И той беше луд, щом изобщо го мислеше. Трябваше да приеме тази мисъл, макар да я избягваше отдавна. Керик беше различен от другите ловци, тя го знаеше. Но твърде дълго време се беше оставяла тази разлика да замъглява мислите й. Дойде време да приеме истината. В него имаше нещо много сбъркано, нещо и в сегашните му постъпки. Понякога й напомняше за един старец, тъй и не научи името му, един от самада, когато тя беше много малка. Онзи разговаряше само със себе си и не чуваше другите, а слушаше гласове, които говореха само на него. Даваха му храна заради това и го слушаха, когато той говореше, но накрая един ден той отиде в гората сам и не се върна повече. Керик не чуваше гласове на духове, но е отишъл сам в морето точно като онзи старец. И той ли е такъв? Можеше ли да му се помогне?
	Страхът я задържа на носа на икергака целия ден, загледана в празното море. Калалек й донесе храна, но тя я бутна настрани. Лодката не се виждаше никъде. Може би бяха сбъркали — той е тръгнал на запад, навътре в неоставящия следи океан, и е изгубен за нея завинаги. Не, не искаше да мисли за това, не можеше. Той е тръгнал на юг, търси онзи остров на мургу, това беше. И все пак страхът оставаше вътре в нея, растеше все повече с потъмняването на небето пред идващата нощ.
	— Виж! — викна Ниумак.
	Той се беше покатерил до средата на мачтата и се държеше за нея с една ръка, сочеше към морето с другата. Мъничка черна точица се издигна на гребена на една вълна и пак изчезна между вълните. Калалек натисна кормилото.
	— Колко хитри са тану! — провикна се той. — Стои навътре в морето, а ние търсим край брега.
	Те завикаха Керик силно, икергакът настигаше бързо малката лодка, смееха се и крещяха похвали. Той сигурно ги чуваше, но не се обръщаше. Просто гледаше напред и продължаваше в същата посока. Когато го задминаха, не им обърна внимание. Едва когато икергакът зави пред него, пресичайки пътя му, той вдигна глава. Натисна кормилното гребло и седна отпуснато, платното увисна и лодката спря. Ръцете му положени на коленете, брадичката опряна в гърдите, не помръдваше и с нищо не издаваше, че чува виковете им. Някой му хвърли въже, но Керик не го погледна и то се изхлузи в морето. Доближиха и хванаха лодката. Когато корпусите се удариха един в друг, Армун усети шанса си, покатери си през борда и почти падна в лодката.
	— Керик — повика го меко. — Аз съм Армун. Тук съм.
	Той се размърда и вдигна очи към нейните, тя видя сълзите, набраздили лицето му.
	— Те ще умрат, всички те ще умрат. Можех да не позволя това, можех. Сега те ще умрат и вината е моя.
	— Не! — извика Армун и го прегърна здраво. — Не можеш да се обвиняваш. Ти не си направил този свят такъв. Ти не си създал мургу. Ти не си виновен.
	Той губеше разсъдъка си, вече беше сигурна. Това не беше Керик, който се сражаваше с мургу, без да се уплаши, и тръгна след нея към замръзналия север. С него се беше случило нещо ужасно и тя не знаеше какво да прави. Беше такъв в лагера при езерото, макар и не чак толкова зле, а изглеждаше много по-добре, когато тръгнаха. Но болестта в главата му се беше върнала, по-силна от когато и да било.
	Керик я прегръщаше силно цяла нощ, изтощен и заспал дълбоко, докато плаваха на север.
	На сутринта изглеждаше по-спокоен, яде и пи малко вода. Но не отговаряше и парамутаните се нацупиха, защото мислеха, че той им разваля удоволствието. Само че бързо забравиха това и се развикаха щастливо, когато паракаутите се показаха в далечината скоро след изгрева. Армун не можеше да забрави случилото се. Тя се вглеждаше в мрачното му мълчаливо лице и усещаше как надеждата й си отива. Едва когато най-сетне останаха сами, той й отговори:
	— Да, отивах към острова. Нищо друго не мога да направя. Те зависят от мен.
	— Но какво ще направиш сам, дори да го откриеш?
	— Не знам! — изкрещя той от болка. — Знам само, че трябва да се опитам.
	Армун нямаше какво да отговори, какво да каже, за да му помогне. Само го прегърна силно и остави тялото й да каже това, което устните не можеха.
	Снегът започна да вали същия ден. Първо леко, после все по-силно, докато зад всеки паракаут не се проточи дълга пряспа, и те разбраха, че зимните виелици са започнали.
	Имаше предостатъчно храна и парамутаните бяха свикнали да дремят през дългите зимни нощи. През късите дни между бурите те отиваха на лов и риболов, но никога не се отдалечаваха. Керик не тръгваше към тях, оставаше в паракаута насаме със себе си. Армун се боеше за бъдещето, защото колкото и да се опитваше, не можеше да го освободи от мрака на мислите му.
	Накрая силата на безумието му победи.
	— Не издържам повече да те виждам така — плачеше Армун.
	— Нямам друг избор. Няма друг начин. Трябва да намеря този остров. И да спра Вейнте. Няма да имам мира, докато това не стане.
	— Вече ти вярвам. Ще дойда с теб.
	Той кимна сериозно, все едно нейният вик на болка беше разумно решение.
	— Това е добре. Значи съм наполовина вече там. Двамата не можем да се справим сами, ще имаме нужда от още един. Парамутан, който умее да плава. Това ще е достатъчно. Тримата ще можем да го направим — премислил съм внимателно как да стане.
	— Как?
	Той се огледа подозрително, сякаш се боеше да не го подслушат, и поклати глава:
	— Още не мога да ти кажа. Трябва да го измисля съвършено точно, преди да споделя с някого. Сега трябва да помолиш Калалек да дойде с нас. Той е силен и не се бои, от него имаме нужда.
	— Той отказа предишния път, когато ти го помоли.
	— Това беше предишния път. Помоли го пак.
	Калалек лежеше под кожите си и предъвкваше лениво парче стара риба, но когато Армун се приближи, той седна и се усмихна.
	— Много дни буря, много повече дни зима.
	Той надигна кожите и се протегна към нея, тя бутна ръката му настрани.
	— Защо не изоставиш зимата и не отплуваш на юг към лятото?
	— Не се прави така. Парамутаните са от севера и умират, когато всичките дни са горещи.
	— Не отивай толкова далеч, не чак до лятото, което никога не свършва. Само част от пътя. Отплавай до острова на Керик, след това се върни. Помогни ми.
	— Островът ли? Той още ли мисли за него?
	— Трябва да ми помогнеш, Калалек, да помогнеш и на него. В главата му стават странни неща и се боя.
	— Това е вярно! — провикна се Калалек възбудено, след това прикри уста с ръка, когато и Ангайоркак, и Кукуюк се огледаха към него. Мълча, докато те отново не загледаха другаде, и продължи шепнешком: — И аз си го мислех, като го слушам как говори, но не знаех, че е вярно. Колко щастлива трябва да си!
	— Щастлива ли? Как тъй?
	— Да имаш такъв хубав късмет. Да имаш свой ловец, на когото говорят духовете на океана и ветровете. Те говорят на малцина, и то рядко. А тези, които чуват техните гласове, могат после да говорят с останалите като нас. Така е научено всичко. Така сме се научили да правим нещата, които правим. Те са ни казали как да строим икергаките, за да ловим уларуак и да дебелеем. Сега говорят на Керик и той ще ни предаде какво казват те.
	Армун не знаеше да плаче ли или да се смее.
	— Не знаеш ли какво му казват? Те повтарят все едно и също. Върви на юг към острова. Това е всичко, което казват.
	Калалек кимна и захапа устната си.
	— Това ли казват? Добре тогава, така трябва да стане. Значи просто трябва да отидем на юг до острова.
	Армун само клатеше глава и не вярваше на ушите си.


>	38

E>
	Иланехесн фариги ниндасиги нинбан •
	Докато фарги не стане илане, тя няма свой град.
@	Мъдрост на илане
E$
	{img:glava38.png}
	Новият град беше преди всичко друго, Амбаласи знаеше това, но съжаляваше за всеки миг, през който не изучаваше сорогетсо. Така нарече откритите близки сродници на илане — мълчаливите — защото въпреки че бяха способни да общуват, като че можеха да го правят само с най-прости термини, сякаш още бяха млади елининиили в морето. Дори и това си оставаше предположение, направено след първите й контакти с тях. Този успех не беше повторен. Сорогетсо не припарваха до оголената земя на полуострова, стояха скрити в джунглата. И тя беше твърде заета с безкрайните проблеми около отглеждането на града, с безразличната помощ на Дъщерите на отчаянието, нямаше възможност да ги потърси. И вече усещаше възрастта си.
	Сега лежеше в сянката на бързорастящ храст и разглеждаше културалните проби със сандууто си. Очната леща на силно мутиралото същество беше на слънце, прожектираното изображение — отчетливо в сянката. Повечето от микроскопичния живот й беше познат. Не се виждаха никакви патогени, нито пък в стерилизираната почва имаше вредни гъбички. Добре.
	— Прати да повикат Енге — нареди тя на помощничката си Сетесей, която й сменяше пробите.
	Изтегна се на дъската за почивка и въздъхна. Животът беше твърде кратък за всичко, което искаше да направи. Саагакел беше щедра към нея и животът в далечния сега Йебеиск беше удоволствие от спокойна научна работа. Колко години остана там? Изгуби сметката им. И още щеше да е там, ако не беше започнала да се интересува от биологичните аспекти във философията на Дъщерите. По внезапно хрумване захвърли всички удобства, за да ги замени с тази груба дъска под бодлив храст. Не! Тялото й се размърда от силата на мислите й. Може изучаването на Дъщерите на отчаянието и да беше грешка, не и пътуването. Какво богатство от нови материали откри, как щяха да я почитат за довеждането им до вниманието на още неродените учени в далечния Ентобан! Тя се порадва на тази мисъл. Дори само гигантските змиорки бяха важни, да не говорим за целия нов континент. И още нещо с голяма важност, с много-много-много голяма важност.
	Сорогетсо. Търпение, трябва да има търпение. Да напредва стъпка по стъпка. Имаше нужда от осигуреност, мир, спокойствие, за да работи. Имаше нужда от града, за да работи в него, от безполезните сестри, за да я снабдяват с необходимите й неща и удобства, докато тя изучава сорогетсо. Дори само по тази причина, ако не по друга, градът трябва да бъде отгледан бързо и безпогрешно. Въздъхна отново, беше се връщала към тази посока на мислене твърде често. Харесваше го или не, това трябваше да направи.
	Някаква сянка й се мярна и тя забеляза, че Енге е чакала търпеливо тя да завърши разговора със самата себе си. Амбаласи завъртя едно око към нея и направи знак за старателно внимание:
	— Стигнали сме до важен момент в развитието на този нов град. Оградата е здрава, ненужните растения са почистени, храсталаците за сянка растат вече. Това място край мен е копано и прекопавано, стерилизирано и оплодено, и е толкова готово, колкото няма как да бъде повече. Има само още едно нещо за вършене. Да се посади семето на града.
	Тя го взе от опаковката му и го вдигна. Енге коленичи в мълчаливо възхищение. Гледа дълго, преди да заговори:
	— Първо и най-важно в моя живот беше откриването ми на Угуненапса. Това сигурно е следващият по значение момент от съществуването ми. За това ние сме благодарни единствено на теб, велика Амбаласи, и сме нарекли цялата тази нова земя на твое име, за да ти отдадем уважение. Ти ни донесе свобода, преведе ни през океана, доведе ни в Амбаласокей, където ще отгледаш нашия град за нас. Мога ли да повикам другите, за да присъстват на посаждането?
	— Важно е саденето, а не самият момент. Те трябва да работят.
	— Те ще искат да уважат посаждането. Да почетат теб.
	— Добре… щом настояваш. Но това ще е отвратително пропиляване на време.
	Вестта се разпространи бързо и Дъщерите заприиждаха от работните си места. Устите им бяха широко отворени в обедната жега. Събраха се мълчаливо около Енге, бутаха се по-напред, за да видят вдлъбнатината, която тя изкопа в меката почва. Сега я поливаше с вода под наставничеството на Амбаласи.
	— Това е достатъчно, нали не искаш то да се удави или да изгние? — каза старата учена. Вдигна семето и Дъщерите се залюляха в мълчаливо преклонение. — Коя от вас ще го посади?
	За неудоволствие на Енге веднага започнаха разгорещени дискусии, ръце се движеха бързо и по дланите проблясваха цветове:
	— Трябва да обсъдим…
	— Какво би искала Угуненапса да се направи?
	— Въпрос на първенство. Тези, които са се присъединили към Угуненапса първи, трябва да са и най-мъдри. Трябва да избираме по първенство, да попитаме всички…
	— Уважителна молба за тишина — обади се Енге и го повтори няколко пъти с модификатори за важност и спешност, накрая те млъкнаха. — Има една-единствена илане, подходяща за точно този момент: тази, която ни доведе тук и донесе семето на града, тя трябва да го посади.
	— Глупаво прахосване на време — заяви Амбаласи и изпъшка, докато се надигаше на крака.
	Все пак се зарадва на възхвалата въпреки външно изразеното неудоволствие. Дъщерите може и да бяха свадливи и приказливи, но поне умееха да уважават ума и способностите. Тя се довлече до ръба на влажната дупка в почвата, стиснала семето в ръка.
	— С тази церемония… — започна Енге и спря стъписана.
	Учената просто пусна семето в дупката, нарита малко почва отгоре и се върна към дъската за почиване, давайки гърбом съвет:
	— Полейте го още малко и се връщайте всички на работа.
	Енге първа се съвзе в ужасената тишина, излезе напред и затърси подходящи изрази:
	— Благодарности, огромни благодарности към Амбаласи, най-висша сред висшите. Тя ни оказа честта да посади семето на нашия град, първият град на последователите на Угуненапса. Както сме обсъждали много и много пъти…
	— Убедена съм в това!
	— … този град може да носи само едно име. Той ще се нарича Угуненеб, Градът на Угуненапса, и ще бъде винаги почитан чрез това име.
	Движения на удоволствие, викове на радост. Гърч на пренебрежение откъм Амбаласи, която се обади:
	— Достатъчно. На работа. Има много за вършене. Ти, Енге, остани. Но заповядай на тези създания да се захващат на работа.
	— На тях не може да се заповядва… — Тя видя растящия гняв на учената и бързо се обърна към тълпата. — В чест на Амбаласи и в чест на Угуненапса, която води всички нас, трябва да отгледаме този град добре, сега да се върнем към избраните от нас задължения. Напомням ви за нашето общо решение. Ще правим необходимото.
	Тя се обърна към Амбаласи, която направи жест на важност към джунглата и заговори:
	— Мисля, че трябва да започнем нашата работа със сорогетсо. Наблюдават ли ни те?
	— Наблюдават ни. Както ти поиска, всички случаи, когато са ги забелязвали, са ми съобщени. Те ни гледат от сянката на дърветата много често, идват и по-близо край брега на реката.
	— Да не е отивала някоя при тях?
	— Не, както ти заповяда. Но бяха наблюдавани. Три от тях ни следят в момента.
	— Какво? Защо не ми каза веднага?
	— Ти нареди да се наблюдава и запомня, не да се действа.
	— Понякога е нужно и самостоятелно мислене. Изненадана съм от липсата на предприемчивост у теб.
	Енге не беше чак толкова глупава, че да отговори на това противоречие. Учената се изправи.
	— Къде са те? Не виждам нищо.
	— Това е, защото гледаш в погрешна посока. Зад теб, край брега на реката, има склон, по който растат новите храсти. Те доплуват там денем и ни наблюдават скрити.
	— Смущавали ли сте ги?
	— Не, разбира се, че не.
	— Понякога, вероятно по чиста случайност, последователките ти правят и по нещо полезно. Сега ще се опитаме да установим контакт със сорогетсо. Ще отида и ще започна комуникацията.
	— Не — заяви Енге със знаци на сила и заповедност.
	Амбаласи отстъпи назад смаяна — откакто се помнеше, никой не й беше говорил така. Енге бързо заговори отново, преди вулканът на гнева на учената да я е издухал нанякъде:
	— Казах ти по-рано за моите изследвания върху общуването. Ще ти кажа сега, че съм развила теория за звук-цвят-движение, която ще ти обясня с удоволствие. Работих дълго, за да изучавам общуването на елининиилите и фаргите, също и на мъжкарите в ханалето. Проверих за записи и открих, че съм единствената, която се е занимавала с това от много дълго време. Тъй като съм специалист, зная, че ти ще се вслушаш в предложенията ми. — Тя забеляза, че Амбаласи настръхва, готова да избухне, и добави бързо: — Ти не ругаеш Елем за упражняването на специализираните й познания, за да нахрани урукетото.
	Амбаласи отстъпи назад, след това направи спокойно движение на оценяване.
	— Погледнато като цяло, не можеш да се сравняваш с мен, Енге, но на моменти имаш проблясъци, които ми доставят удоволствие. Много съм уморена, ще използвам тази възможност да си почина на сянка и да слушам, докато обясняваш.
	— Първо — започна Енге, вдигайки палец в утвърдителен жест, защото бе умувала дълго и упорито над това, — трябва някоя да отиде сама, както ти отиде с рибата.
	— Съгласна съм. Стига аз да съм тази някоя.
	Енге реши да не прекъсва за спор.
	— Второ, трябва да бъде установена връзка. Те приеха храна от нас, символ на споделянето, но сега трябва да бъдат задоволени на друго равнище. Те ще се чудят що за създания сме ние, какво точно правим тук, но не бива да им се отговаря на всичко веднага. Познанието трябва да се споделя. Ако им дам нещо, ще искам нещо в замяна.
	— И как ще стане това?
	— Ако гледаш, ще видиш.
	Енге се обърна, преди сприхавостта на Амбаласи да се стовари върху нея. Тръгна бавно към храсталаците, които прикриваха наблюдаващите ги сорогетсо.
	Когато забеляза загрижените им движения, тя още забави крачките си, накрая спря и седна удобно на опашката си. Достатъчно близо, за да я разбират, но не чак толкова, че да бъде смятана за опасност. Показа дланите на ръцете си.
	— Приятел.
	Повтори го отново и отново, по най-простия възможен начин, само с цветове без вербализация. Спря и хвърли поглед към храстите. От скритите наблюдатели не последва никаква реакция, тя повтори пак. Тялото и беше отпуснато, излъчваше спокойствие и мир.
	— Приятел.
	Казваше само това. Сега беше техен ред.
	— Приятел.
	Слънцето пълзеше по небето и сорогетсо се размърдаха неспокойно. Накрая една се провря през храстите и застана пред тях, с очи като отвесни цепки срещу слънчевия блясък. Не беше същата, която бяха срещнали в джунглата, а по-висока и мускулеста, стоеше с арогантно вдигната брадичка. Когато Енге не помръдна, новодошлата заби нокти в пръстта в единично агресивно движение.
	— Не се бой — отвърна Енге. — Не се бой от мен.
	Сорогетсо изглеждаше изненадана и Енге го повтори по няколко различни начина, колкото се може по-просто, докато сорогетсо я разбра и гребенът й щръкна от гняв:
	— Аз… страх… не! Ти… страх.
	Вече имаше връзка, но Енге не позволи на удоволствието й да проличи. Просто показа отново цветовете на приятелството. След това името си.
	Амбаласи наблюдаваше от разстояние, не можеше да различи подробностите на този пръв контакт. Но той продължи, докато слънцето не се спусна ниско на небето, и свърши внезапно — сорогетсо се обърна, провря се през храстите и се гмурна светкавично във водата. Енге се върна. Тялото й беше вдървено и некомуникативно.
	— Надявам се времето ти да е било прекарано разумно — каза Амбаласи. — Въпреки че оттук не забелязах да става нещо особено.
	— Много стана, много комуникация. — Говорът на Енге се разбираше трудно, беше разсеяна и потънала дълбоко в мислите си. — Настоявах сорогетсо, дето излезе напред, да следва моето водачество, да прави като мен. Казах името си и направих силни уверения, че сме дошли тук в мир. Повтарях, че искаме само да им помогнем, да им дадем храна, ако те искат. Това беше достатъчно за начало, за изясняване на най-основни представи.
	— Наистина най-основни. Надявам се, че не е било пълна загуба на време. Разбра ли поне името на това създание?
	— Да.
	— Казвай тогава. Как е нейното име?
	— Ееасасиви. Силен-рибар. Но това не е нейното име. — Енге се поколеба, преди Амбаласи да изрази объркване, след това отново заговори бавно и внимателно: — Не можем да кажем, че това е нейното име. Би трябвало да кажем, че това е неговото име. Да, точно така, този силен-рибар е мъжкар.


>	39

	{img:glava39.png}
	— Това, което казваш, е абсолютно и напълно невъзможно.
	Амбаласи подкрепи силата на доводите си с модификатори за безкрайно увеличаване. Енге се приведе под тежестта на гнева и убедеността й, но не промени нищо.
	— Може да е както казваш, велика Амбаласи, защото ти си най-мъдра в науките за живота. Аз съм нищожна пред твоето познание, но все пак знам това, което знам.
	— И как го знаеш? — изсъска Амбаласи.
	Цялото й тяло трепереше, гребенът й беше издут и пламтеше.
	— По най-простия начин. Сорогетсо се ядоса, когато не отговорих според неговите желания и направи заплашителни жестове, един от които включваше отваряне на половата му торбичка. Видях. То е мъжко, не е женско.
	Амбаласи рухна заднешком, побледняла внезапно, и задиша тежко, докато силните й емоции се отдръпваха. Нямаше грешка, Енге беше видяла. Крайниците й се размърдаха в объркване, търсеше някакъв смисъл, възможно обяснение. Неизбежните й заключения бяха логически правилни, но емоционално отблъскващи.
	— Ако това създание е правило заплашителни жестове и един от тях е включвал половите му органи, мога да направя категоричното заключение, че то спада към агресивния пол. Което на свой ред води неотвратимо до заключението, че…
	Тя не можеше да продължи, но движенията на крайниците й издаваха неизбежните изводи. Енге ги изрече на глас:
	— Мъжките господстват тук, женските най-много равни или вероятно дори подчинени.
	— Колко неприемливо и отвратително! Не по естествения за илане начин. В случаите с низши животни — да, възможно е, те са безчувствени зверове. Но интелигентността е женска, мисълта е женска, изворът на живота, яйцата — те са неизбежно женски. Мъжките осигуряват грубите биологични функции на доставяне на половината от гените и цялата рефлекторно-скучна предродилна грижа. Това е единственото, за което са подходящи, нямат други функции. Забелязаното от теб е абсурдно, неестествено… и невероятно изумително.
	Амбаласи си възвърна самочувствието и мислеше вече като истинска учена, а не като безмозъчна фарги. Беше ли възможно? Разбира се. Разнообразието на сексуалните роли, вариации, връзки и инверсии между видовете в света беше почти безкрайно. Защо да ги няма и в собствения й вид? Колко ли отдавна трябваше да е станало разделянето на двете линии? Трябваше да обмисли това. Наличието на общуване, дори грубо, подсказваше сравнително скорошно отделяне. Освен ако основните форми на комуникация не бяха фиксирани в гените, а не заучавани. Всичко ставаше все по-интересно. Достатъчно. Първо Наблюденията, след това теоретизирането. Бяха нужни факти, факти и още факти.
	И тя беше тази, която го откри!… Скочи на крака.
	— Заповядвам! Трябва да видя, да говоря, да запиша всичко относно сорогетсо.
	Енге изрази търпение.
	— Ти ще направиш това, защото притежаваш научния ум, който разкрива всичко. Но най-напред общуването. Аз трябва да се науча да говоря със сорогетсо, да спечеля доверието им и след това да проникна в културата им. Това ще отнеме време. Амбаласи се облегна с уморена въздишка.
	— Разбира се, че ще отнеме. Захващай се веднага. Не отделяй време за нищо друго. Вземи Сетесей, ще я освободя от други задачи. Тя ще трябва да записва всичко. Трябва да се пазят подробни записи. Името ми ще отеква като рева на ненитеск през аналите на времето за извършването на това откритие. Разбира се, ти също ще бъдеш спомената.
	— Щедростта ти е безкрайна — каза почтително Енге, прикривайки повечето от чувствата си.
	За щастие Амбаласи беше прекалено заета със собствените си мисли, носещи се като ураган, за да забележи някакви отрицателни отсенки в това твърдение.
	— Да, разбира се, добре известен факт. Трябва да науча също и езика, Сетесей ще ми носи записите всеки ден. Ти ще се научиш да говориш с тях, ще получиш достъп до тяхното общество, ще им даваш храна, може да се случи и да се разболеят и да им окажа медицинска помощ. Така ще мога да изуча и физиологията им. Отварят се врати на познанието, натрупват се факти и разкриват нещата! — Тя хвърли поглед към Енге и изражението й стана строго. — Но познание, запазено за тези, които имат способността да го разберат. Точно както мъжкарите биват пазени от случайното внимание на фаргите и неподходящите, този факт за техните мъжкари трябва да бъде укриван от спътничките ти.
	Енге се угрижи.
	— Но отвореността е основата на нашето съществуване. Ние споделяме една с друга.
	— Чудесно. Но този факт не е за споделяне. — Тя наблегна на това, когато забеляза, че Енге все още се съмнява. — Ще направя едно сравнение. Никоя илане няма да даде хезотсан в ръцете на илейбе фарги, още мокра от морето. Може да означава смърт за тази фарги или за други. Мъжкият характер на сорогетсо може да бъде оръжие, културна отрова, заплаха. Разбираш ли, съгласна ли си?
	— Да — сдържано потвърди Енге.
	— Тогава те моля само за научна предпазливост, засега. Когато научим повече, ще обсъдим нещата отново. Съгласна ли си?
	— Съгласна. — Със силни модификатори. — Трябва да открием истината, след това да определим въздействието й върху нас. Докато не стигнем до тази точка, ще си мълча.
	— Много добре. Щом си съгласна с мен, моето уважение към твоята интелигентност расте. Прати ми Сетесей да й обясня какво трябва да се направи.
	Градът растеше чудесно и с напредването на процеса Амбаласи се отдръпваше все по-далеч от него. Когато й съобщаваха за проблеми, гневът й беше толкова силен и обидите й толкова остри, че започнаха да се боят от нея. Вече търсеха начини да решават проблемите и сами. Както скоро откриха, беше възможно, защото Угуненеб имаше твърде малко от градските удобства, които им бяха познати от по-големите, стари и добре уредени градове. Отпадъците не се поглъщаха и рециклираха от града, трябваше да се носи вода от реката. И другите удобства на градския живот бяха малко, почти никакви. Все пак животът им тук беше по-добър от затворничеството в овощната градина. Трябваше да се научат да се справят някак. Това, че им се налагаше да спят по много накуп под листатите клони и се хранеха еднообразно със змиорки и риба, нямаше голямо значение. Къде по-важна от храната за тях беше неограничената възможност да обсъждат Угуненапса и нейните уроци, да търсят истината и да откриват решения. Засега това беше чудесно, мисловно съществуване.
	Колкото до Енге, тя всъщност забравяше за Угуненапса през по-голямата част от деня, докато изследваше сорогетсо и се учеше да говори като тях. Ееасасиви не се върна след първата им среща, но Енге успя да установи контакт с друга сорогетсо, страхлива и срамежлива, но спечелена накрая чрез търпение и подаряване на храна. Тя се наричаше Мооравеес, което като че значеше оранжева-на-цвят, вероятно заради лекия оранжев оттенък на гребена й. Беше женска и Енге откри, че това прави работата и отношенията с нея по-лесни.
	Разбирането на сорогетсо напредваше бавно. Изглежда използваха съвсем малко модификатори и повечето от значението се пренасяше с общата цветова тоналност. Бяха отбелязани няколко нови словесни контролиращи, скоро след това Енге откри, че вече може да обсъжда основни понятия с Мооравеес. И тогава най-сетне се появи възможност да привлече Амбаласи.
	— Несравнима възможност — изобрази тя, докато бързаше към учената, която мигновено захвърли работата си и показа покорно внимание.
	Енге беше смаяна, дори не подозираше, че Амбаласи знае такива подчинени жестове.
	— Спешност на обяснението — настоя учената.
	— Следва. Моята събеседничка спомена, че един от нейните партньори — доколкото мога да разбера, към термина няма определител за мъжки или женски — е бил ранен по някакъв начин. Осведомих Мооравеес, че една от нас владее изкусно лекуването на телата, и тя се зарадва. Мисля, че ще ни отведе при ранения.
	— Великолепно. Аз изучавах записите ти. — Тя се изправи и заговори съвсем като сорогетсо: — Помощ-дадена, помощ-оказана, благодарение.
	Енге беше наистина впечатлена.
	— Съвършено. Дойде времето да проникнем в джунглата. Боя се единствено за твоята безопасност при този първи случай. Може би ще е по-добре да взема сега Сетесей, тя умее да лекува, и може би е по-подходяща…
	— Сега ще отида аз.
	Това беше заявено с цялата й заповедност и сила. Енге се съгласи, този път си личеше, че Амбаласи няма да търпи несъгласие.
	Учената натисна издатината в главата на носещото създание и челюстта му се отвори, показвайки поставените вътре медицински принадлежности. След като провери внимателно съдържанието, Амбаласи добави още нефмакели, по-големи за сериозни рани, и други неща, които можеше да й потрябват. Затвори го доволна и се обърна към Енге:
	— Носи това, нямаме нужда от още свидетелки. Води.
	Сорогетсо ги чакаше в реката, само главата й стърчеше над водата. Очите й се разшириха от страх, когато Амбаласи се приближи, тя се обърна и тръгна напреки през течението. Последваха я в реката, но тя плуваше по-бързо и оранжевият й гребен скоро се скри от погледа им. Амбаласи я забеляза да излиза на отсрещния бряг и силно запляска натам. Енге я последва, сериозно затруднена от медицинското снаряжение. Когато най-сетне се измъкна на брега, дишаше тежко. Мооравеес стоеше в края на гората и се плъзна между дърветата, щом я доближиха. Забързаха се след нея, скоро я загубиха от поглед, но забелязаха, че вървят по добре утъпкан път. Когато излязоха от сянката на джунглата, на брега на един ръкав, те я откриха да ги чака.
	— Спри — показаха дланите й, с контролиращо движение на главата за неизбежна-опасност.
	Двете илане спряха мигновено и се огледаха във всички посоки, но не видяха нищо опасно.
	— Във-водата — даде знак Мооравеес, отвори широко уста и издаде висок вибриращ крясък.
	Повтори го и от другата страна на течението се чу отговор. Храсталаците отсреща се размърдаха, още две сорогетсо се появиха и загледаха със съмнение през течащата вода.
	— Опасност от чужденци, голям-страх — показа един от тях.
	— Смърт на Ичикчее по-голяма опасност — отвърна категорично Мооравеес.
	Имаше обаче още колебания и тя крещя още заповеди, преди те да отидат до големия ствол от дърво, плаващ край брега, и да го забутат навътре в течението. Единият край беше завързан за отсрещния бряг и когато другият опря в техния бряг, се получи мост през течението. Мооравеес ги поведе, забиваше внимателно нокти в грубата кора и се държеше за щръкналите клони. Енге зачака Амбаласи да мине преди нея, но учената стоеше вдървена.
	— Ще мина първа — обади се Енге. — Убедена съм, че няма от какво да се боим.
	— Глупост и неразбиране — отвърна Амбаласи с известна злоба. — Не се боя от тези простовати същества. Задържа ме мълчанието на мисълта и наблюдението. Видя ли какво направиха те?
	— Разбира се. Бутнаха този ствол през реката, за да прекосим, без да плуваме.
	— Мозък-на-последна-фарги! — изсъска учената във внезапен гняв. — Виждаш с очите си, но не разбираш с мозъка си. Те използваха артефакт, както го правят устузоу, а не илане. Сега проумя ли какво стана?
	— Разбира се! Радост-от-просветлението, признаване на глупостта си. Въпреки че физически приличат на нас, те се намират на социално равнище малко над низшите животни и не познават науката на илане.
	— Очевидно. Но само когато ти го посоча. Хайде.
	Минаха по моста внимателно като сорогетсо, въпреки че Амбаласи спря по средата и се наведе, за да се вгледа внимателно във водата. Сорогетсо се развикаха от страх, но тя изрази отрицание и продължи към другия бряг.
	— Не се вижда опасност — каза тя.
	Наблюдаваше с голям интерес как сорогетсо дърпат дървото за щръкналите клони и проточилите се от него лози, като внимаваха да не стъпят във водата. Веднага щом привършиха с това, двамата сорогетсо се скриха между дърветата. Енге направи знак за внимание:
	— Мооравеес тръгна по този път, трябва да я последваме.
	Поеха по друга добре утъпкана пътечка през редките млади дървета и излязоха на полянка. Виждаше се само Мооравеес, която ги чакаше, но усещаха, че много други ги наблюдават под прикритието на храсталаците. Амбаласи изрази щастие и възбуда от новото познание.
	— Виж там, през дърветата се вижда брегът. Предполагам, че сме обградени от вода, на остров сред течението, което служи вместо ограда и съдържа някаква опасност-за-откриване. Гледай какви примитивни и отвращаващи навици, разхвърляни кости, почернели от мухите.
	— Мооравеес ни вика — обади се Енге.
	— Върви след мен с медицинските материали.
	Мооравеес бутна настрани провиснал ниско клон и откри гнездо от изсушена трева под едно дърво. Там лежеше сорогетсо в безсъзнание, със затворени очи. Очевидно женска, торбичката й беше леко отворена, тя помръдваше и стенеше от болка. Лявото й стъпало беше наполовина отхапано. Остатъкът беше подут и черен, покрит с мухи. Глезенът и кракът по-нагоре също бяха подути и обезцветени.
	— Небрежност и глупост — заяви Амбаласи с известно удовлетворение и отвори животното-кутия. — Трябва да се вземат крайни мерки и ще ми помагаш. Това също е възможност за определени научни експерименти и наблюдения. Отпрати Мооравеес. Кажи й, че животът на тази тук ще бъде спасен, но тя не бива да гледа, иначе лекарството няма да подейства.
	Сорогетсо се махна с радост. Щом това стана, Амбаласи инжектира обезболяващо с бързи и точни движения. Когато Ичикчее замлъкна, учената уви животно-турникет около ранения крайник и постави главата му над голямата артерия зад коляното. Създанието плавно глътна подадената му собствена опашка и стегна здраво, впи се в плътта и прекъсна прилива на кръв. След това Амбаласи извади струнния си нож и отряза инфектираното стъпало. Енге се извърна настрани, но продължаваше да чува стърженето през плътта и костите. Амбаласи забеляза това и изрази изумление.
	— Недопустима слабохарактерност! Ти да не си фарги без опит от живота? Гледай и се учи, защото познанието е живот. Беше възможно да се запази стъпалото, но само отчасти, осакатено. По-добре да се махне всичко. Или поне всичко ненужно. Половината фаланги и метатарзални кости бяха отишли. С внимание и умение изрязах останалите, спирайки при тарзуса. Ще имаме нужда от него. Сега големият нефмакел, да, този, почисти раната. Подай ми кутията.
	Амбаласи намери малко мехурче вискозно червено желе. Сряза го и с мъничък нефмакел измъкна бяло зрънце от средата му, което постави върху раната на остатъка от отрязания крак. След като се увери, че е точно където й е нужно, тя затвори раната и я покри с по-голям нефмакел. След това измъкна друго същество с един зъб за втора инжекция:
	— Антибиотик. Готово.
	Изправи се и разтри уморения си гръб. Забеляза, че вече не са сами. Няколко сорогетсо се бяха показали тихо от укритията си, стояха зад тях и гледаха. Те се размърдаха и отстъпиха малко назад, когато погледът й срещна техния.
	— Болка свърши — изрече високо по техния начин на общуване. — Тя спи. Ще бъде слаба, но без болка. Ще почива много дни, пак цяла, както е била преди.
	— Крак… няма — каза Мооравеес, взряла се с разширени очи в превързаното чуканче.
	— Ще се върна и ще я лекувам. И тогава ще видите нещо, каквото не сте виждали преди.
	— Какво направи? — попита Енге, озадачена не по-малко от сорогетсо.
	— Присадих групичка клетки, за да порасте ново стъпало. Ако тези създания са генетично толкова близки до нас, колкото изглежда, ще има ново стъпало на мястото на изгубеното.
	— Но… ако не порасне?
	— Също толкова интересно от гледна точка на науката. И двата резултата биха били от голяма важност.
	— Още повече за Ичикчее — каза Енге с очевидно неодобрение. Амбаласи изрази изненада.
	— Несъмнено напредъкът на познанието е по-важен от това примитивно създание, което щеше да умре, ако не го бях лекувала. Симпатията ти е погрешно насочена.
	Сорогетсо се бяха приближили още повече, общо десет на брой, със зяпнали уста, докато се опитваха да разберат този странен разговор. Наблюдаваха внимателно как говори Амбаласи, някои дори се бутаха, за да различат цветовете й по-добре.
	— Това е то — направи Амбаласи остър знак към Енге. — Трябва да се натрупа повече информация. Сега ти ще говориш с тях. Каква възможност е това. Извънредно важна!
	Сорогетсо се отдръпнаха пред бързината на непознатите изрази, но се върнаха, когато тя ги повика кротко.
	— Те са като фарги току-що от морето — каза Енге. — Трябва да бъдем търпеливи.
	— Търпеливи, разбира се, а и ние също се учим. Сега ние сме фаргите, дошли сме тук, за да учим, защото те имат свой живот и съществуване, които трябва да разнищим и разберем. Започваме веднага.


>	40

E>
	Кахашасак бурундочи нинустузочи ка’асакакел.
	Свят без устузоу е по-добър свят.
@	Мъдрост на илане
E$
	{img:glava40.png}
	Вейнте не изпитваше отчаяние, нито страх от срещата си с Ланефенуу. Понесоха загуби, ужасни загуби — но имаха и успехи. В боя трябва да приемеш едното, за да получиш другото. Крайната победа беше всичко, което имаше значение, всичко, което щеше да се запомни. Беше убедена в това, не усещаше нито сянка на съмнение, но въпреки всичко продължаваше да се уверява отново и отново. Ланефенуу можеше да се съмнява и ако беше така, тя нямаше да бъде убедена, освен ако Вейнте не излъчваше увереност-в-успеха като всеобгръщаща представа.
	— Желание за смяна на мястото, липса на достатъчно светлина — каза илане от екипажа с четката и боята, модифицира молбата с означители за крайно собствено нищожество.
	Урукетото бе променило курса си, сигурно наближаваха Икхалменец, и ивицата светлина, която падаше от отвора на перката, се беше изместила. Вейнте се приведе напред, за да уравновеси тежестта на опашката си, и излезе в светлината, за да разгледа свършеното. От раменете по ръцете й надолу се виеха в спирали орнаментирани златни листа и завършваха в плетеници от плодове по опакото на дланите й. Може би прекали, но подхождаше за такава важна среща. Изрази задоволство и одобрение, илане от екипажа отвърна с върховна благодарност.
	— Това е чудесно, изкусно изпълнено и умело измислено — каза Вейнте.
	— Удоволствие е за мен да направя всичко, за да помогна на Спасителката.
	Вейнте чуваше този израз все по-често напоследък. Отначало гласеше тази-която-ни-помага, но постепенно се промени в тази-която-ни-спасява. Така мислеха и говореха илане от Икхалменец. Не изпитваха съмнения и не ги беше грижа за фаргите, които умряха, за да живеят те. Виждаха как снегът се спуска все по-надолу по планинския връх и усещаха как студеното дихание на вечната зима напира все по-наблизо. Ейстаа непременно трябваше да споделя тези виждания поне малко.
	Вейнте стоеше до командващата на урукетото, на върха на перката, когато навлязоха в пристанището на Икхалменец. С тежка грация огромното създание мина край редицата други урукето, за да заеме своето място до пристана. Ентеесенатите се откъснаха напред в пенеста вълна, търсеха наградата си. Малка вълна плисна дървената страна на дока и опръска гърба на урукетото, след това го завързаха. Вейнте погледна надолу в перката и направи знак на една от екипажа:
	— Високопоставената Акотолп, желателно присъствие.
	Хвърли поглед към пустия пристан и прикри неудоволствието си чрез неподвижност, докато чакаше учената. Ейстаа знаеше, че Вейнте се завръща. Беше я повикала и знаеше, че тя ще бъде на борда на това урукето. Но никой не я чакаше, нямаше високопоставени илане, за да я посрещнат. Ако не обида, то поне предупреждение. Вейнте не се нуждаеше от него. Ланефенуу не пазеше в тайна чувствата си за развитието на сблъсъка с устузоу. Отдолу се чу силно сумтене и пуфтене, засилващо се с изкачването на Акотолп.
	— Такова катерене — оплака се учената. — Пътуването с урукето е неудобство-създаващо.
	— Ще дойдеш ли с мен при ейстаа?
	— С удоволствие, силна Вейнте. Да дам каквато помощ и поддръжка мога. — Тя извъртя едно око към командващата, видя, че е обърнала гръб и наблюдава разтоварването, и заговори отново: — Търси сила в познанието, че си вършила само това, което ти беше заповядано, фарги или илане никога не грешат чрез изпълняване на заповедите.
	Вейнте изрази благодарност-за-разбирането и добави:
	— Иска ми се да беше толкова лесно, добра ми Акотолп. Но аз командвам силите, трябва да поема отговорността за всички провали. Ела.
	Разбраха, че ги очакват, когато стигнаха до амбеседа. Ейстаа седеше на почетното си място, съветничките й — събрани около нея. Но голямото открито пространство беше празно, пясъкът изгладен и разчертан. Когато вървяха към Ланефенуу, те оставиха два реда стъпки. Ейстаа седеше изправена и неподвижна. Едва когато спряха пред нея и изразиха лоялност и внимание, тя се обърна и студено се взря във Вейнте.
	— Имаше неуспехи и смърт, Вейнте, неуспехи и смърт.
	Вейнте кръстоса крайници в почитание към високопоставената:
	— Смърт, съгласна съм, ейстаа. Умряха добри илане. Но нямаше неуспех. Атаката продължава.
	Ланефенуу веднага се разгневи.
	— Според теб не е ли унищожаването на цяла бойна единица неуспех?
	— Не е. В този свят или ядеш, или те изяждат. Ейстаа, ти знаеш това по-добре от всички други илане. Бяхме ухапани от устузоу, но продължаваме да живеем, за да ги изгълтаме живи. Предупредих, че те са опасен враг, никога не съм казвала, че няма да има загуби.
	— Наистина ме предупреди. Но ти отказа тогава да определиш броя на мъртвите илане, да ми изброиш колко таракасти и уруктопи ще са мъртви. Много съм разочарована.
	— Привеждам се ниско пред гнева ти, силна Ланефенуу. Всичко, което казваш, е вярно. Не казах броя на тези, които ще умрат. Сега ще ти го кажа, ейстаа.
	Вейнте разпери широко ръце в жест на всеобхватност, изговаряйки името на този велик град:
	— Икхалменец ще умре, всички ще умрат, това ще бъде град на смъртта. Вие сте обречени.
	Съветничките на Ланефенуу нададоха мъчителен вой от ужаса в нейните думи и проследиха с поглед пръста й, сочещ към голямата планина, угасналия вулкан, който се извисяваше над острова, но сякаш не желаеха да видят блестящия сняг.
	— Зимата идва, ейстаа, зима без край. Всяка зима снегът се спуска все по-надолу по планината. В един не много далечен ден ще достигне този град и никога повече няма да се разтопи. Всички, които останат тук, ще умрат.
	— Говориш свръх позволеното ти! — изкрещя Ланефенуу и скочи на крака с жест на силен гняв.
	— Говоря само истината, велика Ланефенуу, ейстаа на Икхалменец, водачка на тези илане. Смъртта идва. Икхалменец трябва да отиде в земята Гендази, преди това бедствие да настане. Аз работя единствено за съхранението на този град. И аз като теб съжалявам за смъртта на нашите сестри и нашите животни. Но някои трябва да загинат, за да могат всички да живеят.
	— Защо? Ние имаме Алпеасак. В съобщенията си твърдиш, че расте добре и скоро Икхалменец ще може да отиде в Алпеасак. Ако е така, имаше ли нужда от толкова смърт?
	— Нуждата е да бъдат унищожени устузоу. Трябва да има окончателно решение на проблема с тяхната заплаха. Докато са живи, те са опасност. Ти помниш, че те веднъж унищожиха и заеха Алпеасак. Това не бива да се случва отново.
	Гневът все още извиваше тялото на Ланефенуу. Но тя внимателно обмисли казаното от Вейнте, преди да заговори. Акотолп се възползва от мълчанието, за да излезе напред:
	— Велика Ланефенуу, ейстаа на мореопасания Икхалменец, разрешено ли ми е да ти разкажа какво е постигнато и какво остава, преди твоят град да се пренесе в Алпеасак?
	Ланефенуу се ядоса заради прекъсването, потисна обаче чувствата си, щом прозря, че този ден няма да постигне нищо чрез гняв. Вейнте не трепереше от страх пред нея като другите, нито пък тази дебела учена илане. Тя седна и даде знак на Акотолп да говори.
	— Има само ограничен брой начини, по които животно може да нападне или болест да убива. След всяка инфекция добрата учена определя причината и намира лекарство. Веднъж използвана, никоя конкретна атака срещу нас няма да успее отново. Устузоу изгориха нашия град — сега ние отглеждаме градове, които не могат да бъдат изгорени. Устузоу ни нападнаха през нощта под прикритието на тъмнината. Сега силни светлини ги откриват, нашите стрели и лози ги убиват.
	Ланефенуу отхвърли миналите успехи с жест на недоволство.
	— Имам нужда не от уроци по история, а от победа…
	— Ще я имаш, ейстаа, защото е неотвратима. Нападението и бягството, ухапването и отскачането са животинските похвати на устузоу. Бавният растеж и неотклонният успех — на илане.
	— Твърде бавен!
	— Достатъчно бърз и с неизбежна победа.
	— Не виждам победа в смъртта на моите илане.
	— Ние се учим. Това няма да се случи отново.
	— И какво сте научили? Знам само, че оградени от непреодолима защита, те са умрели, всички до една.
	Акотолп изрази съгласие, но добави също и силата-на-ума.
	— Глупавите фарги могат да изпадат в паника, да бягат и да говорят за невидими устузоу. Това са приказките на глупавите. Науката не познава тайни, които да не бъдат разкрити чрез усърдие и старание. Щом устузоу могат да направят нещо, аз мога да го разбера. Огледах всичко, след това използвах дресирани животни с чувствителни носове, за да проследят устузоу. Открих откъде са се приближили до лагера и намерих пътя, по който са се измъкнали.
	Ейстаа беше заинтригувана и внимаваше в разказаното, забравила за момент гнева си. Вейнте разбираше какво точно прави Акотолп и й беше благодарна.
	— Ти си разбрала как са дошли и как са си тръгнали. Но как са атакували и са убивали, разбра ли това?
	— Разбира се, ейстаа, животните-устузоу винаги се провалят пред науката на илане. Устузоу са забелязали, че нашите сили винаги правят лагерите си на едно и също място. И преди да пристигне атакуващата сила, те са се заровили като животни, каквито са, под земята и са чакали там. Колко просто. Не те са дошли при нас, а ние сме отишли при тях. По време на нощната тъмнина те са се надигнали и са убивали.
	Ланефенуу беше изумена.
	— Те са направили това? Те имат тази интелигентност? Толкова просто — и толкова смъртоносно.
	— Те се отличават с животинско хитроумие, което никога не бива да подценяваме. Но този похват няма да успее повече. Нашите сили ще спират за нощувка на различни места. Ще водят със себе си животни, които да надушват и намират притаени врагове, скрити входове и подкопи.
	Ланефенуу забрави гнева си и Вейнте се възползва от подобреното й настроение.
	— Дошло е време, ейстаа, да обърнем гръб на заснежената планина и да погледнем вместо това към златните брегове. Алпеасак беше почистен не само от устузоу, но и от всички смъртоносни растения, които ги прогониха. Защитата беше отгледана отново и примесена с растения, които не горят. Устузоу са се отдръпнали надалеч, между тях и града са нашите сили. Време е да се върнем в Алпеасак. Той отново ще бъде град на илане.
	Ланефенуу се изправи на крака при тези добри новини и заби победоносно нокти в пръстта.
	— Тогава да тръгваме, щом сме в безопасност!
	Вейнте вдигна задържащите си, оцветени в розово длани:
	— Това е началото, но още не е краят. Нужна ни е помощ, за да направим града безопасен и да подпомогнем растежа му. Още няма достатъчно храна за населението на цял град. Но това е начало. Можеш да изпратиш едно урукето илане и сръчни фарги, най-много две.
	— Няколко капки там, където желаех океан — изрече Ланефенуу с горчивина. — Така да бъде. Но какво става с устузоу?
	— Смятай ги за мъртви, ейстаа, изхвърли ги от мислите си. Акотолп има нужда от някои неща, аз ще взема още фарги. След това ще тръгнем. Няма да има последен сблъсък, а бавно и неотвратимо пристягане, както голяма змия се увива около плячката си. Жертвата може да се бори, но краят е неизбежен. Когато дойда следващия път, ще съобщя за тази окончателна победа.
	Ланефенуу пак седна да обмисли тази представа. Коничните й зъби леко скърцаха, отразявайки мислите й. Всичко се проточваше твърде дълго, мъртвите бяха твърде много. Но имаше ли друг начин? Кой можеше да замени Вейнте? Никой — лесен отговор. Никой друг не притежаваше нейните познания за устузоу. Нито нейната омраза. Тя правеше грешки, но не бяха пагубни. Устузоу трябваше да бъдат преследвани и унищожени, вече беше убедена в това. Те бяха прекалено отровни, за да живеят. Вейнте щеше да постигне това унищожение. Докато лявото й око гледаше към Вейнте, дясното се завъртя бавно, за да проследи покрития със сняг планински връх. Тази зима беше първата, когато смъртоносната белота се спусна чак до горната граница на зелените дървета. Трябваше да тръгнат, преди да стигне до самия град. Нямаха друг избор.
	— Върви, Вейнте — заповяда тя и направи знак за освобождаване. — Вземи каквото ти е нужно и преследвай устузоу. Не искам да те виждам отново, докато не ми донесеш вестта за тяхното унищожаване. — След това гневът й избухна отново. — Ако те не са мъртви, ти ще умреш вместо тях, обещавам ти го. Разбра ли?
	— Напълно, ейстаа. — Вейнте се изправи и изрази сила и увереност. — Не бих се съгласила да е другояче. Виждам го ясно. Ако те не умрат, ще умра аз. Това е уверението ми към теб. Моят живот. Обещавам ти го за твоето дело.
	Ланефенуу изрази съгласие и неохотно възхищение. Вейнте щеше да направи нужното.
	Вейнте прие това съгласие като освобождаване, обърна се и закрачи навън. Акотолп пухтеше след нея, за да не изостава от Вейнте, която вървеше все по-бързо и по-бързо. Забързана към съдбата си.
	Към своята победа.


>	41

E>
	Нангегуаракавок ситкасиагпаи.
	Целта няма значение, само пътуването.
@	Пословица на парамутаните
E$
	{img:glava41.png}
	Щом решението беше взето, лудостта донякъде изчезна от очите на Керик. Беше го разкъсвала именно неразрешимата вътрешна борба. Той и Армун бяха в безопасност, но от другата страна на океана самадите на тану и саску бяха обречени на смърт. Колкото по-добре вървяха нещата за него, толкова по-зле ставаха за тях. Обвиняваше себе си за непоносимото положение и виждаше Вейнте като дух на смъртта, освободен именно от него. Знаеше без нито капка съмнение, че тя преследва разрушителните си цели, само за да го убие. Отговорността му тежеше. А беше избягал. Спря чак сега и като приклещено животно се обръщаше, за да нападне. И също като животното нито за миг не се замисли дали ще оцелее или ще умре. Знаеше само, че трябва да удря, да разкъсва и да мачка.
	Армун обаче виждаше твърде добре каква ще е разплатата при неуспех. Гледаше го как виси над картите, и й се искаше да имаше друг начин. Нямаше. Трябваше да отплават в неизвестността или да останат тук, докато той полудее. Сега обаче Керик беше щастлив, дори се усмихваше, сравняваше картите, очертаваше курса, по който да поемат. Въпреки че бъдещето беше мрачно и неизвестно, Армун остана доволна от решението си. Керик запълни пустотата, изтръгна я от самотата, от един живот, който изобщо не беше живот. Не приличаше на другите ловци, умееше неща, които те не можеха да правят. Той ги поведе и те го последваха, за да победят мургу. След като бяха превзели града обаче, те го бяха отхвърлили. Тя знаеше твърде добре какво е да си отхвърлен. Където и да я поведеше той сега, щеше да го следва. Малък боен отряд от един човек. Не, всъщност двама, не биваше да забравя за парамутана, който виждаше мъдрост в лудостта и смело плаваше през виелиците на арктическата зима.
	Калалек наистина беше много щастлив. Пееше сам на себе си ловни песни, докато оглеждаше платното на лодката шев по шев и пришиваше с още черва, ако откриеше слабо място. Направи същото с корпуса — провери го и запуши всички процепи. Първата част от пътешествието на юг щеше да бъде най-тежка и преди да тръгнат, трябваше да се вземат всички възможни предпазни мерки. Натоварена и завързана здраво храна, също и мехове за вода. Той знаеше много добре какво може да направи бесът на зимните бури. Щеше да има две помпи вместо една, защото повредеше ли се тя, те бяха изгубени. Какво преживяване! Разсмя се на глас и се правеше, че не вижда ревнивите и завистливи погледи на останалите. Какво пътуване само щеше да бъде!
	Дори когато всичко беше подготвено, трябваше да изчакат, защото точно по средата на зимата ветровете духаха най-лошо, подмятаха снега около паракаутите и пищяха непрекъснато над главите им. Сега те можеха само да чакат. С всеки изминал ден мрачното настроение на Керик се връщаше по малко и той се опитваше да се бори със себе си, знаеше, че не може да се направи нищо. Щом си свърши работата, Калалек спеше и събираше сили. Армун оставаше спокойна и решителна, това успокояваше Керик. Когато времето им позволеше, щяха да тръгнат.
	Когато Керик се събуди, веднага усети нещо много различно. Пищящият вятър, ръфал паракаута дълги дни, беше изчезнал. Всичко беше спокойно. Калалек стоеше пред него, отворил кожите на входа, за да пусне вътре яркото слънце.
	— Какво време! Колко хубаво!
	— Тръгваме ли?
	— Веднага, скоро, мигновено, без бавене! Духът на вятъра ни каза, че можем да потегляме, докато той си почива. Но той няма да си почива дълго, ще се опитаме да пресечем залива на бурите, преди да се е върнал. Към лодката!
	Виелицата свърши и всеки знаеше, че дългоочакваното пътешествие ще започне най-сетне. Паракаутите се изпразниха, викащата и смееща се тълпа се събра при лодката. Вдигнаха я над снега и я отнесоха до водата. Вълните още се разбиваха в облаци пръски и стигаха далеч нагоре по наклонената плоскост на скалата за рязане. Имаше шумни спорове как е най-добре да стане спускането на вода, но бързо беше постигнато съгласие. Разпалени доброволци завлякоха лодката в прибоя и я задържаха във вълните, смееха се и кряскаха, когато ледената вода ги обливаше. Други сграбчиха тримата пътници, вдигнаха ги на рамене, за да ги опазят сухи, и нагазиха във водата. Щом тримата се оказаха на борда, Калалек вдигна платното и напънати докрай ръце ги забутаха навътре през вълните. Когато лодката се устреми напред, доброволците бяха съборени и отнесени към брега от силния прибой, където се смяха до премала. Армун гледаше с изумление — никога нямаше да разбере тези странни, покрити с козина ловци.
	С преобладаващ вятър откъм запад трябваше много често да сменят галса, за да спазват курса на юг и запад. Калалек знаеше, че брегът на юг от тях върви от изток на запад, и че няма как да заобиколят издадената на запад от залива земя, ако позволят да бъдат отнесени към брега. Гледаше и платното, и небето, водеше подскачащия мъничък съд по курс, който да ги държи достатъчно далеч от брега.
	Морската болест събори Армун почти веднага и тя се сви измокрена под кожените си завивки. Керик май не страдаше от подскачащото напредване по вълните и помагаше в оправянето на въжетата, когато се налагаше. Той също се усмихваше, дори се смееше като парамутана, докато пръските замръзваха по косата и брадата му. Калалек споделяше вълнението му и като че само Армун разбираше рисковете и ужасното безумие на това пътуване. Но беше твърде късно за връщане назад.
	Доброто време се задържа почти цели два дни, с приятен вятър и чисто небе. Когато бурите се върнаха, не бяха жестоки като преди. Те плаваха още три дни, накрая ледът по лодката стана толкова тежък, че трябваше да излязат на брега, за да го почистят. Издърпаха лодката далеч нагоре по пясъка на малък плаж, кълцаха леда, измокриха се и премръзнаха, после се присвиха до огъня, разпален от Керик, от мокрите им дрехи се вдигаше пара, докато те се опитваха да ги изсушат.
	Бяха подминали базата на мургу по време на бурята, но не забелязаха нищо, нито пък очакваха да намерят някое от тези обичащи топлината създания в студеното северно море по това време на годината. Но с всеки ден пътуване на юг времето се подобряваше. Бурите сякаш позагубиха беса си, а малкото корабче се движеше бавно и неотклонно на юг край скалистия бряг.
	Призори беше мъгливо и ръсеше ситен, мокрещ дъжд, който ги изстудяваше повече от мразовитите, но сухи северни ветрове. Керик стоеше на носа и се вглеждаше най-старателно към брега. Скалите се издигаха над мъглата отсреща, и те бързо се движеха към тях, носени от вятъра и течението. Керик погледна от картата към сушата и нервно задъвка устната си. Трябваше да е това, като че нямаше съмнение. Той бързо се обърна и повика Калалек:
	— Обръщай лодката колкото се може по на запад. Сигурен съм, че се приближаваме вече до Генагле, течението тук е страшно при навлизането в другото море.
	— Наистина ли сме близо? Това е чудесно! — провикна се Калалек и се разсмя, докато наблягаше върху кормилното весло. Завърза го в ново положение и изтича към платното. — Непременно трябва да видя това, цял един нов свят, пълен с мургу. Дали мургу плават по морето сега?
	— Мисля, че не, не и по това време. Но след като пресечем покрай теснината на Генагле, ще стигнем до големия континент Ентобан, където винаги е топло. Там вече трябва да внимаваме.
	Мургу, илане, двете думи се сливаха в ума му. Те скоро щяха да стигнат до острова. И трябваше да ги удари, точно както те връхлитаха тану от другата страна на този океан. Както сигурно ги нападаха и в момента.
	— Те не се бият — каза Херилак. Устните му бяха побелели от гняв. — Не ни нападат и когато ние тръгнем срещу тях, те се отдръпват зад отровните си стени, където не можем да ги достигнем.
	— Те са мургу. Не може да се очаква мургу да воюват като тану и саску — отвърна Саноне.
	Протегна се да разбърка огъня с пръчка, искрите се издигнаха високо и бяха раздухани от студения бриз. Нощем през зимата дори в тази закътана долина въздухът ставаше студен, а той вече не беше млад и нямаше толкова гореща плът. Уви се по-плътно в дебелата си роба и се озърна към спящата долина. Единствено той и Херилак бяха още будни, останалите спяха.
	— Те се учат, мургу се учат — промълви горчиво Херилак. — Отначало можехме да ги наръгаме с копията си през нощта, да ги съсечем и избием. Сега не можем да ги достигнем нощем. Нито пък денем. Те стоят в безопасност и не напредват, докато ние не си тръгнем. След това настъпват — бавно, но винаги все по-близо.
	— Колко близо са сега? — запита Саноне.
	— Ограждат ни от всички страни. Още не се виждат, но са там, на четири дни път във всяка посока. Кръгът не е затворен, имат отделни въоръжени лагери, но всички те са неуязвими. Ако нападнем някой от тях, те си стоят вътре и не се придвижват. Но докато правим това, другите се приближават. Един ден всички ще бъдат тук и долината ще бъде обградена, и това ще бъде краят.
	— Тогава трябва да се измъкнем, преди да е станало твърде късно, преди да са ни уловили в капан.
	— Да избягаме… къде? — Очите на Херилак се разшириха от смесените чувства и бялото им проблесна в светлината на огъня. — Има ли такова място, което да е защитено от тях? Ти си мандуктът на саску, ти водиш твоите ловци и жени. Знаеш ли безопасно място, където можем да ги отведем сега?
	Саноне се размърда неспокойно, преди да проговори:
	— От другата страна на пустинята на запад. Говори се, че там имало вода и зелена трева.
	— Искаш ли да отведеш твоите саску там?
	Огънят запука и един от пъновете се разпадна. Мина много време, преди Саноне да отвърне:
	— Не. Не искам да ги отведа от тази долина. Ние винаги сме живели тук. Уместно и редно е, ако трябва да умрем, да умрем тук.
	— Аз не искам да умирам, но съм уморен от бягане. И моите самади също. Аз ще ги отведа оттук, ако те искат да вървят, но мисля, че и те се чувстват като мен. Времето за бягане свърши. Рано или късно трябва да спрем и да се противопоставим на мургу. Нека бъде по-рано. Всички вече сме уморени.
	— Водата в реката е по-ниска, отколкото трябва да бъде. По това време на годината дъждовете в планините я напълват чак догоре.
	— Ще взема няколко ловци сутринта и ще я проследя към хълмовете. Мислиш ли, че може да е някаква хитрост на мургу?
	— Не знам. Но се боя.
	— Всички се боим, мандукте. Мургу напредват към нас като зимните снегове и да ги спреш е също толкова трудно. Една от жените е видяла зелени лози да висят от скалите наоколо. Каза, че не е могла да се приближи, но отдалеч приличали на отровните лози на мургу.
	— Скалите са високи.
	— Лозите растат дълги. Докато спя, сънувам смъртна песен. Знаеш ли какво означава това?
	Усмивката на Саноне беше студена и мрачна.
	— Нямаш нужда от мандукт, за да ти разтълкува този сън, силни Херилак. И аз чувам смъртни песни.
	Самадарът погледна навъсен нагоре към звездите.
	— Когато се родим, започваме да умираме. Знам, че моят тарм един ден ще бъде там горе. Близостта на този ден обаче ме смразява по-силно от вятъра. Няма ли нищо, което можем да направим?
	— Керик веднъж ни поведе срещу мургу, до победа.
	— Не изричай името му. Той изчезна и ни изостави да умираме. Той никога повече няма да ни води.
	— Той ли те изостави или ти изостави него, силни Херилак? — тихо попита Саноне.
	Грамадният ловец подскочи от внезапния гняв и отвори уста да заговори свирепо, но млъкна. Вдигна ръце и ги стисна здраво в юмруци, чак тогава започна:
	— Ако ловец ме беше попитал, и то така, щях да го ударя. Но не и теб, Саноне, защото ти можеш да надникнеш вътре в някого и да разбереш какви са тайните му мисли. Откакто всички от моя самад бяха убити, в моята глава живеят двама души. Единият винаги кипи от гняв, иска да убива, няма нужда от съвети и отхвърля всякакво приятелство. Този Херилак, който обърна гръб на Керик, точно когато той имаше нужда от помощта ми. Но това е минало. Ако той беше тук сега, щях да имам за него думи. Но него го няма, мъртъв е някъде на север. Сега сме в тази долина и навсякъде около нас има мургу, аз усещам, че гневът ми умира и отново се чувствам един цял човек. Но е малко късно.
	— Никога не е късно да вървиш по правилния път към Кадаир.
	— Не познавам твоя Кадаир. Но по своя начин ти си прав. Ерманпадар е раздухал искрицата, която е станала мой тарм. И моят тарм много скоро ще свети сред звездите.
	— Пътят е утъпкан в скала, за да го видим. Ние можем само да го следваме.
	Огънят се превърна в купчинка червени въглени и вятърът се засили, свистеше надолу из долината откъм север. Звездите светеха ярко и остро на ясното нощно небе. Самадите и саску спяха, мургу се приближаваха с всеки изминал ден. Саноне хвърли поглед към отпуснатата глава на Херилак и се замисли кой ли ще бъде тук в долината, когато първите зелени кълнове на пролетта поникнат над земята.


>	42

	{img:glava42.png}
	Брегът на Ентобан беше тъмна сянка на източния хоризонт, едва различима в отслабващата светлина. Когато лодката се издигнеше на гребена на някоя вълна, те виждаха върховете на високи, покрити със сняг планини далеч навътре в сушата, все още оцветени в червено от залязващото слънце. Когато се спуснеха между две вълни, платното увисваше, заслонено от вятъра.
	Керик погледна към наведения над кормилното весло Калалек и заговори отново, подбирайки този път внимателно думите си, като опитваше да се овладее:
	— Водата е почти свършила.
	— Не ми се пие.
	— Но аз съм жаден. Армун е жадна. Трябва да спрем на брега и да напълним меховете.
	Беше светло точно колкото Керик да забележи тръпката по тялото на Калалек, от която козината на врата му настръхна. Той беше свалил дрехите си преди много дни, когато въздухът стана по-топъл и най-лошото зимно време остана зад тях.
	— Не — каза парамутанът и потрепери отново. — Това е земята на мургу. Виждал съм ги вече веднъж, убивал съм ги веднъж. Никога повече. Горещо ми е, трябва да тръгваме на север.
	Той натисна кормилното весло и платното изплющя, когато завиха обратно. Керик тръгна към кърмата, още по-ядосан отпреди, и спря едва когато Армун го хвана за ръката.
	— Остави ме да говоря с него — прошепна тя. — Няма полза да му се крещи, виждаш го сега.
	— Говори му тогава — отблъсна той ръката й и отиде да привърже платното. — Убеди го. Трябва да налеем прясна вода.
	Козината на Калалек отново настръхна при допира й и тя погали рамото му, докато тръпките преминаха.
	— Достатъчно ни е водата — промърмори той.
	— Знаеш, че не е вярно. Ще свърши съвсем скоро и тогава ще се наложи да излезем на брега.
	— Да спрем на някой остров, да се върнем, само не на брега.
	Тя го погали отново и му заговори като на дете:
	— Ние не знаем колко далеч са островите оттук, не можем и да обърнем обратно. Духът на вятъра няма да одобри това. Не и след всичкия попътен вятър, който имахме досега.
	— Днес го нямахме, вчера също.
	— Значи духът те е чул и се е разсърдил.
	— Не!
	Калалек се притисна здраво към нея, усети се какво прави и остави ръцете си да се плъзнат под свободните й дрехи и да спрат на голия й гръб. Този път тя не го отблъсна. Керик не виждаше в тъмнината какво става. Трябваше да обърнат към брега въпреки страховете на Калалек. В него беше пречката, пътешествието сякаш прогони всички мрачни мисли от главата на Керик. И вместо това ги натъпка в черепа на парамутана! Сега тя трябваше да се шегува с него вместо с Керик, пак тя да бъде силната. Знаеше добре как да постигне своето. Ловците тану и мъжете парамутани много си приличаха — лесно гневливи, безмилостни в бой, подхвърляни сред урагани от чувства. Но тя трябваше да издържи някак. Да следва, когато е нужно, и да бъде силна, когато това е още по-нужно. Сега този имаше нужда от помощта й, както Керик я получи преди. Но той искаше повече от това. Дланите му се движеха по кожата й, преместиха се от гърба й… и тя внимателно го побутна настрани.
	— Калалек не се бои от големия уларуак, който плува в северното море. Той е най-могъщият убиец на уларуак, силата на ръката му храни всички нас.
	— Да — съгласи се той и отново се пресегна към нея, но тя отстъпи назад.
	— Калалек не само убива уларуака, но е убивал и мургу. Аз съм го виждала да убива мургу. Той е могъщ убиец на мургу!
	— Да. — И по-силно: — Да! — Парамутанът замахна с невидимо копие. — Да, убивах ги! Само как ги убивах!
	— Тогава ти не се боиш от тях — видиш ли ги, пак ще ги убиеш.
	— Ами да! — Водено от нея, настроението му се промени напълно, той се тупаше по гърдите с юмруци. — Имаме нужда от вода, хайде към брега. Може да намерим и мургу за убиване.
	Калалек подуши вятъра и плю сърдито. Измъкна веслата, още ръмжейки, и ги постави на местата им.
	— Не стига вятър, спусни платното. Ще ти покажа аз как се гребе!
	Но не и тази нощ.
	Не след дълго той вече дишаше тежко и беше покрит с пот. Остави Армун да го издърпа настрани и изгълта последната им вода, когато тя я поднесе до устните му. Керик зае неговото място и натисна здраво веслата към брега. Калалек потъна в неспокоен сън и Армун се надяваше, че когато се събуди, настроението му няма да се е променило.
	Нощта беше спокойна и топла, звездите скрити от ниски облаци. Преди Керик да се умори, Армун го смени на веслата, непрекъснато напредваха към брега. Призрачна луна се показваше иззад облаците, помагаше им да следват вярната посока. Калалек спеше, а те се редуваха отново и отново, докато не чуха далеч напред боботенето на прибой. Керик се изправи на носа, и различи с усилие ивицата водни пръски, където вълните се разбиваха в брега.
	— Изглежда брегът не е скалист и вълните са малки. Да продължаваме ли?
	— Събуди Калалек. Нека той реши.
	Парамутанът се събуди мигновено, за щастие освободен от предишните си страхове. Покатери се донякъде по мачтата, за да погледне напред, помириса въздуха, след това потопи ръка в морето през борда.
	— Спираме на брега — заяви решително. — Греби направо, аз ще кормувам.
	Отблизо забеляза прорез в бреговата линия и зави към него, преведе лодката между пясъци в устието на малка рекичка.
	— Никой не познава лодките, не познава океана като Калалек!
	— Никой — съгласи се Армун бързо, преди Керик да каже нещо, което да подкоси възроденото самочувствие на парамутана. Керик отвори уста, но се усети навреме. Той греба, докато дъното на лодката застърга, после скочи през борда с въже в ръка, за да я издърпа по-нататък.
	Водата тук беше солена, но малко по-нагоре по течението внезапно стана свежа и сладка. Той гребна с длани и отпи, след това повика останалите. Калалек се търкаляше и пляскаше в разкошната прохлада, забравил страховете си. Издърпаха лодката още по-нагоре и я завързаха, капнали от умора. Щяха да напълнят меховете за вода на сутринта.
	В ранни зори Керик хвана Армун за ръката и я събуди.
	— Ела тук горе. Бързо.
	Калалек лежеше зад издигащата се над тях дюна, размахваше копието си и крещеше обиди. Но внимаваше да не го забележат. Те изтичаха при него, легнаха и пропълзяха последните крачки, за да погледнат предпазливо над върха на дюната.
	В морето, съвсем близо до брега, бавно плуваше голямо животно с висока гръбна перка. Две по-малки морски животни плуваха пред него.
	— Урукето — каза Керик. — То пренася мургу.
	— Как искам само да бяха по-близо, за да мога да ги намушкам, да ги избия всичките!
	Очите на Калалек бяха червени от омраза на сутрешната светлина, нямаше и следа от уплаха.
	— Виж накъде пътуват. — Керик се обърна към слънцето на хоризонта и пак към морето. — На север, отиват на север.
	Той гледаше докато урукетото изчезна, след това забърза към лодката и изрови картите на илане.
	— Дошли сме прекалено на юг, погледни, трябва да сме ето тук на картата. Урукетото отива на север към островите.
	Калалек разбра картите, Армун не можа. Щяха да решават те.
	— Може да отива към океана тук, през пролива — каза Калалек. Керик поклати глава:
	— Не през това време на годината, прекалено студено е, може дори да няма останали градове по бреговете на Исегнет. Трябва да отива насам, към Икхалменец.
	Докато те спореха, тя пълнеше меховете с вода.
	Късно сутринта вече бяха налели толкова вода, колкото можеха да носят, и бяха решили накъде ще поемат. Щяха да последват плаващото създание на мургу. Бяха заключили, че островът, който търсеха, се намира в тази посока. Вятърът сега духаше откъм сушата и издуваше платното им, носеше ги бързо към хоризонта и каквото лежеше скрито зад него.
	Целия ден плаваха през пуст океан, земята зад тях изгубена от поглед, и нищо, което да се вижда пред тях. Когато страховете на Калалек се върнаха, Армун го попита как точно е убил уларуака и той й показа изкуството си с голямо удоволствие. Керик седеше мълчаливо на носа и гледаше напред. Забеляза пръв увенчаната със сняг планина.
	— Икхалменец е там. Не може да е нищо друго.
	Те загледаха мълчаливо, островът бавно се появяваше от морето. Калалек се обади загрижено, когато се видяха и други парченца земя:
	— Там и там. Други острови, повече от един. Кой търсим?
	Керик посочи към белия връх, греещ в лъчите на залязващото слънце.
	— Този е, няма как да бъде друг, така го описват. Остров със самотна, висока планина в средата. Има и други около него, но той е най-големият, планината най-високата. Плавай срещу него.
	— Ще ни видят от другите острови, покрай които ще минем.
	— Не, те не са населени. Мургу живеят само на едно място, в техния град на този остров. Натам отиваме.
	— Към смъртта си! — изплака високо Калалек. Зъбите му тракаха от страх. — Безбройни мургу. Ние сме трима, какво можем да направим?
	— Можем да ги победим — каза Керик и в гласа му имаше увереност и сила. — Не съм изминал целия този път, за да умра. Умувал съм много и много пъти, намислил съм всичко старателно. Ние ще победим, защото познавам тези същества. Не са като тану или като парамутаните. Те не постъпват като нас, всеки да прави каквото си иска, а за всичко им се заповядва. Много са различни от нас.
	— Главата ми е дебела. Боя се и не разбирам.
	— Тогава слушай и ще разбереш ясно за какво говоря. Разкажи ми за парамутаните. Защо ти, Калалек, убиваш уларуака, а не някой друг?
	— Защото аз съм най-добрият! Най-силният, удрям най-точно.
	— Но и другите ли убиват?
	— Разбира се, друг път, плават на други икергаки.
	— Тогава виж, тану имат самадари, които ги водят. Но ако не харесваме какво казват те, ние си намираме друг самадар, точно както вие можете да си намерите друг да убива уларуак.
	— Аз съм най-добрият.
	— Знам, но не за това говорим сега. Обяснявам как стават нещата при парамутаните и при тану. Но при мургу те стават другояче. Там има една, която заповядва на всички останали, само една. Заповедите й винаги се изпълняват, никога не се оспорват.
	— Това е глупаво — отсъди Калалек и натисна кормилното весло, защото вятърът се беше променил и платното плющеше. Керик кимна в знак на пълно съгласие.
	— Ти мислиш така и аз мисля така. Но мургу никога не мислят за това. Тази най-горе управлява, останалите се подчиняват.
	— Глупаво.
	— Така е, но е много хубаво за нас. Защото аз мога да говоря с онази, която управлява, и да й заповядам какво да направи.
	— Не, не можеш! — проплака Армун. — Не можеш да отидеш там. Това е сигурна смърт.
	— Не и ако вие двамата ми помогнете, ако направите каквото ви помоля. Другите мургу нямат значение, само водачката, която те наричат ейстаа. Знам как мисли тя и как ще я накарам да ми се подчинява. С това — той вдигна резбованата кутийка с огниво на саску, — и с мехура с отрова за уларуак, който взе Калалек.
	Армун гледаше ту лицето му, ту кутията.
	— Не разбирам нищо. Ти ми се присмиваш. — Несъзнателно придърпа гънка от дрехата си над устата си, докато говореше.
	— Не, за нищо на света. — Той остави кутийката и я прегърна, бутна кожата настрани, докосна устните й и успокои страховете й. — Всичко ще бъде наред.
	Те се приближиха до острова колкото смееха в отслабващата светлина, след това отпуснаха платното и зачакаха. Нямаше облаци и снегът на високата планина блестеше ясно на лунната светлина. Керик отиде да вдига платното и Калалек се обади, за да го спре:
	— Ако се приближим, ще ни забележат!
	— Те спят, всички. Никоя не е будна. Казах ти, познавам ги.
	— А стражи?
	— Невъзможно. Нищо не се движи по тъмно, те са такива.
	Калалек се размърда с нежелание, все още не напълно убеден. Островът се приближи, насочиха се на север край скалистия му бряг.
	— Къде е мястото на мургу? — прошепна Калалек, сякаш можеха да го чуят от брега.
	— На този бряг, на север, продължавай напред.
	Скалистият бряг отстъпи на пясъчни плажове с горички зад тях. И се отдръпна в извивката на пристанище, ред тъмни силуети се очертаха ясно на фона на по-светлото дърво на пристана зад тях.
	— Ето ги — каза Керик. — Урукето, техните същества-икергаки, като онова, което видяхме. Това е мястото и градът е тук. Знам как изглежда, защото всички са отгледани по един и същ начин. Родилните плажове по-нататък, оградата, амбеседът, който се отваря на изток, така че ейстаа, седнала на нейното почетно място, да бъде огрявана от първата топлина на слънцето. Това е Икхалменец.
	Армун не обичаше той да говори за такива неща, заради странните звуци, които издаваше и резките движения на тялото му. Извърна се, но Керик я повика.
	— Виждаш ли сухото русло на рекичка, където стига до океана? Там ще излезем на сушата и там ще се видим после отново. Греби към брега, Калалек. Това е подходящото място — близо е, но все пак е извън оградите, които пазят града.
	Брегът беше от кал и пясък, донесени от хълмовете по време на дъждовния сезон. Стигнаха до ивица пясък, лекичко полюлявани от вълничките.
	— Ще стоим тук по-голямата част от нощта — каза Керик. — Но трябва да тръгнем още по тъмно. Армун, ти ще останеш до по-късно и ще изчакаш да просветлее достатъчно, преди да се катериш.
	— Мога да се справя и в тъмното — възрази тя.
	— Не, твърде опасно е. Ще имаме достатъчно време. Трябва да се изкачиш над града. Подготви всичко, както ти казах.
	— Сухи дърва за голям огън, листа за пушек.
	— Да, но не слагай листата, докато слънцето не се издигне две длани над океана. Огънят трябва да е голям и жаравата да е нажежена до бяло. В нужния момент трябва да поставиш всички листа, за да започнат да пушат. Направиш ли това, ще се върнеш тук. Бързо, но не толкова бързо, че да се провалим. Калалек ще те чака. Аз ще дойда по брега веднага, щом мога. Ясно ли е всичко?
	— Мисля си, че това е лудост, и съм изпълнена със страх.
	— Недей. Всичко ще стане както съм го намислил. Ако ти свършиш своята част, аз ще бъда в безопасност. Но ще го направиш точно когато трябва, нито по-рано, нито по-късно. Разбираш ли ме?
	— Да, разбирам.
	И той отново беше далечен за нея, гласът му студен, мислеше като мургу… и действаше като тях. Искаше единствено подчинение. Щеше да го има, само и само всичко да свърши. Светът беше самотно място.
	Тя дремеше на пресекулки в люлеещата се лодка, събуждаше се, за да чуе пъшкането и хъркането на Калалек, отново се унасяше. Керик не можеше да заспи, гледаше бавно въртящите се звезди. Скоро щеше да изгрее сутрешната звезда, после щеше да се зазори. Докато нощта паднеше отново, работата щеше да бъде свършена. Той можеше и да не дочака тази вечер, знаеше го. Поемаше огромен риск и победата не беше сигурна, както увери Армун. За миг му се прииска да са отново на онзи замръзнал бряг, в палатките на парамутаните, далеч от всяка опасност. Отхвърли желанието, спомни си, сякаш се беше случило с някой друг, мрака, покривал мислите му толкова дълго. В главата му имаше твърде много хора едновременно. Той беше илане и тану, самадар и водач в битка. Той изгори Алпеасак, опита се да го опази, изгуби го отново срещу илане. След това избяга от всичко — и сега знаеше, че не може да избяга от нищо. Всичко беше вътре в главата му. Правеше единствено възможното. Самадите трябваше да бъдат спасени и в целия свят само той можеше да го направи. Всичките му усилия го доведоха тук, при този град, по това време. Щеше да свърши каквото е нужно. Зорницата се издигна над хоризонта и той стана да събуди другите.
	Армун преджапа до брега мълчаливо. Имаше да казва толкова много, че беше по-лесно да не продумва. Стоеше до колене в морето, притискаше кутийката с огнивото към себе си, и гледаше как тъмните очертания на лодката се отдалечаваха. Луната беше залязла и звездната светлина не стигаше, за да види лицето му. Накрая те се стопиха — черна точка сред по-черния мрак. Тя се обърна и излезе уморено на брега.
	— Умираме, умираме — промърмори Калалек. Зъбите му тракаха. — Изядени от тези огромни мургу.
	— Няма от какво да се боиш. Те не мърдат нощем. Сега ме остави на брега, вече почти се зазорява. Знаеш какво да правиш, нали?
	— Знам, обяснил си ми.
	— Пак ще ти кажа, за да съм спокоен. Сигурен ли си, че отровата за уларуак ще убие тези същества?
	— Смятай ги мъртви. Не са по-големи от уларуак. Моят удар е сигурна смърт.
	— Тогава го направи веднага щом изляза на брега. Убий ги, но само две, не повече. Направи го сигурно, защото това е най-важното. Две от тях трябва да умрат.
	— Ще умрат. Сега върви, върви!
	Лодката се отдалечи бързо, още преди Керик да е излязъл на сухо. Утринната звезда светеше ярко на хоризонта, под нея се различаваше първата сивота на зората. Сега му беше времето. Той свали кожените си дрехи, увитите около краката му кожи, докато остана само по мека набедрена превръзка. Копието му остана в лодката, той беше невъоръжен. Докосна металния нож, който висеше на шията му, но той нямаше остър ръб — беше само украшение.
	С изпъчени гърди и вдигната глава, с ръце извити леко в надменността на превъзходството, съвсем сам, той закрачи напред към града на илане Икхалменец.


>	43

E>
	Нинлемейстаа халмуту ейстесеклем.
	Над ейстаа е само небето.
@	Мъдрост на илане
E$
	{img:glava43.png}
	Силните викове събудиха Ланефенуу и мигновено я докараха до бяс. Прозрачният диск в стената на спалнята й беше едва осветен, сигурно още се зазоряваше. И кой смееше да издава такива звуци в собствения й амбесед! Беше звукът за внимание-към-речта, силен и безпрекословен. Веднага скочи, откъсвайки големи парцали от мекия под с ноктите на краката си, докато излезе от спалнята.
	В центъра на амбеседа стоеше една илане със странен цвят и форми. Когато видя Ланефенуу да излиза, тя извика неясно заради липсата на опашка:
	— Ланефенуу, ейстаа на Икхалменец, ела тук. Ще говоря с теб.
	Обидата в обръщението накара Ланефенуу да заръмжи от гняв. Слънцето огря амбеседа и тя спря по средата с опашка, надигната от изненада. Тази илане можеше да говори — но не беше илане.
	— Устузоу! Тук?
	— Аз съм Керик. Много силен и много гневен.
	Ланефенуу тръгна бавно напред, зашеметена от изумление. Това беше устузоу с бледа кожа, още някакви кожи увити около средата му, с козина по главата и лицето, с празни ръце, около шията му блестеше метал. Устузоу Керик, както го описа Вейнте.
	— Дойдох да те предупредя — изрече устузоуто.
	В изразите му се съдържаха арогантност и обида. Гребенът на Ланефенуу пламна от ярост.
	— Да ме предупредиш? Мен? Молиш се за смъртта си, устузоу.
	Тя тръгна напред, във всяко нейно движение имаше заплаха, но спря, когато той изрази убеденост-в-разрушението.
	— Нося само смърт и болка, ейстаа. Смъртта вече е тук и ще има още, ако не слушаш това, което ще ти кажа. Двойна смърт. Смърт два пъти.
	Внезапно нещо се раздвижи на входа на амбеседа и те погледнаха към бързащата илане. Устата й беше разтворена широко от прегряване.
	— Смърт — каза новодошлата със същите модификатори за сила и спешност, които бе използвал Керик.
	Ланефенуу рухна заднешком на опашката си, потресена и мълчалива, а новодошлата продължи:
	— Изпратена от Муруспе — спешно съобщение. Урукетото, което тя командва — смърт. Мъртво е. Умряло внезапно през нощта. И още едно урукето. Мъртво. Две мъртви.
	Болезненият вик на Ланефенуу проряза въздуха. Тя самата бе командвала урукето, бе живяла заедно с големите създания и заради тях, а нейният град отглеждаше повече и по-добри урукето, от който и да е друг. Сега. Две. Мъртви. Тя се извъртя мъчително, сгърчена от болката, за да погледне към голямото изображение на урукето на стената зад нея, към нейното подобие високо на перката. Две мъртви. Какво каза това устузоу? Тя се обърна бавно към ужасното създание.
	— Две мъртви — повтори Керик с най-мрачни модификатори. — Сега ще говорим, ейстаа.
	Той изрази моментално-отпращане към вестоноската, от най-висш към най-низша, и тя забърза към изхода. Дори тази проява на власт в нейно присъствие не развълнува Ланефенуу, не можеше да проникне през тъгата от невъзвратимата загуба.
	— Кой си ти? — Въпросът беше изкривен от болката й. — Какво търсиш тук?
	— Аз съм Керик най-висшият и съм ейстаа на всички тану, които вие наричате устузоу. Донесох ти смърт. Сега ще ти донеса живот. Аз заповядах убиването на урукето. Направиха го тези, на които повелявам.
	— Защо?
	— Защо ли? Смееш да питаш защо ли? Ти, която изпрати Вейнте да убива тези, които управлявам, да ги преследва и да ги убива и да продължава да ги убива. Ще ти кажа защо бяха убити. Едно беше убито, за да ти покаже силата ми, че мога да стигна, където пожелая и да убия, когото или каквото пожелая. Но смъртта на само едно можеше да се сметне за обикновена случайност. Две мъртви вече не са случайност. Много лесно можеха да умрат и всички. Направих това, за да знаеш кой съм, какви сили владея, и за да направиш каквото ти наредя.
	Гневният рев на Ланефенуу го прекъсна. Тя се запрепъва напред с протегнати пръсти и разтворена уста, с готови да захапят зъби. Керик не помръдна, а заговори нахално и арогантно:
	— Убий ме и ти няма да умреш. Убий ме и всичките ти урукето ще умрат. Това ли искаш, ейстаа? Смъртта на твоите урукето и смъртта на твоя град? Ако искаш това, тогава удряй бързо, преди да си премислила и да си променила решението си.
	Ланефенуу трепереше от противоречието — цял живот свикнала да командва, да заповядва на живота и смъртта и да не приема заповеди от никого. Това устузоу да й говори по този начин! Тя губеше контрол над себе си.
	Керик не смееше да отстъпи назад или да промени наглостта на позата си. Само един миг на слабост и тя щеше да нападне. Може би я притисна прекалено, но нямаше избор. Хвърли бърз поглед към хълма над тях. Нищо.
	— И друго смятам да ти кажа, ейстаа. — Трябваше да говори, да задържа вниманието й, да не позволява страстите й да залеят способността й да преценява. — Икхалменец е велик град, бисер сред градовете на илане, мореопасаният Икхалменец. Ти си градът, а градът — това си ти. Твоята отговорност и твоята награда. Ти управляваш тук.
	Той си позволи друг бърз поглед към хълма. Над него имаше облаче — облак ли беше? Не. Пушек. И Ланефенуу напредваше към него. Изкрещя силно, за да проникне през мъглата на гнева й:
	— Ти си Икхалменец… и Икхалменец е на границата на разрухата. Погледни назад, ето там горе, към този хълм. Виждаш ли облака, който не е облак? Това е дим. Знаеш ли какво е дим? Димът идва от огън, а огънят гори и унищожава. Огънят изгори Алпеасак и уби всички там. Знаеш за това. Сега съм донесъл огъня в Икхалменец.
	Ланефенуу се обърна, погледна и нададе вик на страдание. Димът струеше от гребена на хълма и се издигаше високо на кълба. Керик се обади за внимание към говора и тя обърна към него едно око, другото продължаваше да гледа към дима.
	— Не съм дошъл сам в твоя мореопасан Икхалменец. Моите сили убиха твоите урукето, докато аз вървях към амбеседа ти. Моите сили сега те обкръжават от всички страни, и както знаеш, владеят изкусно огъня. Сега го държат готов и чакат моя сигнал. Ако го дам — Икхалменец ще изгори. Ако ми бъде причинено зло — Икхалменец ще изгори. Избирай бързо, защото огънят е гладен.
	Гневният рев на Ланефенуу се превърна в писък от болка. Тя беше победена, седнала отпуснато на опашката си, с увиснали ръце. Нейният град и всичките й урукето бяха по-важни. Смъртта на това същество нямаше значение. Икхалменец имаше.
	— Какво искаш? — попита тя не замаяна, а слаба от поражението.
	— Искам за своите само това, което искаш за твоите, ейстаа. Продължаване на съществуването им. Ти ни прогони от Алпеасак. Ти, твоите илане и фарги ще си останете там, защото е град на илане. Никой няма да ви причинява вреда там. Виждам снега по планината над нас, сняг, който всяка година се спуска все по-ниско. Преди снегът да стигне до вас, Икхалменец ще отиде в Алпеасак и ще бъде там в безопасност под топлото слънце. Икхалменец ще живее там.
	Но моите устузоу също трябва да живеят в безопасност. Дори и сега Вейнте по твоя заповед ги преследва и ги убива. Ще й заповядаш да престане, да се върне, да прекрати убиването. Направи това и Икхалменец ще живее. Ние не искаме твоето. Ще запазиш своя град. Искаме единствено живота си. Ти трябва да спреш Вейнте. Ти ще направиш това и Икхалменец с всичките си урукето ще живее в утрешното утре, както е живял във вчерашното вчера.
	Още дълго Ланефенуу не помръдна. Седеше отпусната и мълчалива, бореше се да открие път през лабиринта на противоречащи си мисли. Когато се раздвижи, част от силата й се беше върнала и отново говореше като повелителка:
	— Ще бъде направено. Вейнте ще бъде спряна. Никога не е имало нужда тя да напада вашия свят на устузоу. Тя ще бъде върната обратно. Ти ще си тръгнеш. Вие ще си стоите по вашите места и ние ще си стоим по нашите. Не искам никога повече да говоря с теб или да те виждам. Ще ми се твоето яйце да беше настъпено и ти никога да не се беше излюпвал.
	Керик изрази съгласие.
	— Трябва обаче да направиш още нещо, за да спреш Вейнте. Ти я познаваш, аз също я познавам. Способна е да не се подчини на заповедта ти да спре. Способна е на това, нали?
	— Способна е — потвърди мрачно Ланефенуу.
	— Значи ти ще отидеш при нея, ще я намериш и лично ще й заповядаш да се върне. Тогава тя ще спре онова, което върши сега, защото нейните илане са твои илане и нейните фарги са твои фарги. Това е, което трябва да направиш.
	Очите на Ланефенуу блестяха от омраза, но владееше тялото си.
	— Ще го направя.
	— Добре.
	Керик вдигна ръка към пръстена около шията си, към увисналия там нож. Откъсна го и го подаде на Ланефенуу. Тя не протегна ръка, за да го поеме, и той го пусна в праха под краката й.
	— Ще отнесеш това на Вейнте. Тя го познава и знае какво означава. Ще разбере, че аз съм направил всичко това и защо съм го направил. Ще знае, че не си имала друг избор.
	— Не ме интересува как се чувства Вейнте и какво знае.
	— Разбира се, ейстаа — отвърна Керик с модификатори за студен гняв. — Аз съм този, който иска тя да знае, че аз, Керик, съм й причинил това и съм я спрял насред пътя й. Искам тя да разбере точно какво съм направил.
	С тези думи Керик се завъртя и си тръгна. Навън от амбеседа, покрай зяпналите фарги, които се събираха на ужасени тълпи. Те се отдръпваха страхливо от него, защото всички бяха видели разговора отдалеч. Не знаеха какво точно е станало, само че то е било невероятно страшно. Две урукето бяха мъртви, това устузоу-илане ходеше и сееше смърт около себе си.
	Керик стигна през Икхалменец до брега, и се обърна към намиращите се там илане и фарги.
	— От името на вашата ейстаа ви заповядвам да се махнете оттук. Всички. Тя заповядва да отидете при нея в амбеседа. Махайте се.
	Самите те неспособни да лъжат, те разбраха казаното като заповед и забързаха към амбеседа.
	Веднага щом остана сам, Керик скочи долу на пясъка и тръгна по брега надалеч от града.


>	44

	{img:glava44.png}
	— Пратила си да ме повикат — каза Енге. — Съобщението подчертаваше голяма спешност.
	— Всяко нареждане, което давам, е спешно, въпреки че твоите повлекани не могат да го разберат. Ако не подчертая колко е спешно, пратеничка ще седне да обмисля правилно ли е да действа като моя фарги, също и други глупости.
	— Това е вярно, защото както е казала Угуненапса…
	— Млък! — изрева Амбаласи.
	Гребенът й се надигаше и отпускаше от гняв. Помощничката й Сетесей избяга в паника, дори Енге отстъпи пред взрива на ярост от възрастната учена. Изрази извинения и покорство и зачака мълчаливо.
	— Леко подобрение. Поне от теб очаквам някакво внимание, минимум учтивост. Сега погледни това възхитително зрелище.
	Амбаласи посочи сорогетсо, която си почиваше на сянка — възхитителна гледка само за учената, защото създанието трепереше от страх и се беше свило на топка със затворени очи, очакваше да умре.
	— Не ти, глуповата твар, гневът ми е заради други — каза Амбаласи, след това се овладя с голямо усилие и заговори като сорогетсо: — Внимание, мъничка. Приятелство и помощ. — Тя погали зеления гребен на Ичикчсе, докато тя не отвори изплашено очи. — Много добре. Гледай, тук е Енге, която е дошла да те види, да се порадва колко си добре. Спокойно, няма да има съпровождаща-болка.
	Амбаласи внимателно махна нефмакела, който покриваше и предпазваше чукана на крака на болната. Сорогетсо потрепери, но не изрази протест.
	— Виж — нареди учената. — Гледай с възхищение.
	Енге се наведе, за да огледа отблизо набръчканата плът, където кожните гънки бяха прилепени върху оголената кост. В средата им растеше нещо жълтеникаво. Не й подсказваше нищо, но тя не смееше да си навлече отново гнева на избухливата Амбаласи.
	— Заздравява добре — изрече накрая. — Амбаласи е майсторка в изкуството на лекуването. Не само отрязаното заздравява, но и тук в средата се появява нещо. То ли е обектът на възхищението?
	— Определено е то, но поради незнанието ти не очаквам да оцениш значението му. Това е нов крак, който расте тук, жълт крак на точки, който расте на зелена сорогетсо, една глава по-ниска от нас. Прониква ли някаква част от изключителната важност на това през масивните кости на черепа ти до свръхмалкия мозък, който спи там?
	Енге преглътна обидата — винаги най-мъдрата постъпка, ако трябваше да се разговаря с Амбаласи.
	— Важността-неразбрана. Незнание-потвърдено.
	— Изискано старателно внимание. Предишните теории отхвърлени. Забрави всякакво споменаване на тектониката на плочите или на континенталния дрейф. Такъв период на разделяне е прекалено дълъг. Усъмних се в него за пръв път, когато видях, че можем да общуваме със сорогетсо, дори и на много основно и примитивно равнище. Не може нашите видове да са разделени от десетки милиони години, дори един милион години са твърде много. Може да изглеждаме повърхностно различни, но генетично сме еднакви. Иначе това стъпало нямаше да порасте. Загадката се задълбочава. Кои са сорогетсо и как са дошли тук?
	Енге не се опита да отговори, знаеше, че нефокусираните очи на възрастната учена гледат през нея, отвъд нея, към чудеса от познание, които тя надали можеше да си представи.
	— Смутена съм. Имам усещането за мрачни експерименти, които не е трябвало да бъдат правени. Намирала съм доказателства за провалили се експерименти и преди, по-често в морето, отколкото на сушата, работа, която е излязла изпод контрол, грозни създания, които не е трябвало да се раждат. Искам да разбереш, че не всички учени са като мен. В този свят има не само осакатени тела, но и осакатени умове.
	Енге беше ужасена от мисълта.
	— Не може да бъде!
	— Защо да не може? — Амбаласи се овладя само колкото да постави нефмакела на мястото му. — Защо не! — Тя се извърна и изфуча от гняв. — Винаги ще има некомпетентни. Виждала съм лабораторни експерименти да излизат толкова погрешни, че ще бъдеш ужасена, ако видиш деформираните им резултати. Помни, всичко, което виждаш около себе си, са успехите. Смилателните ями скриват провалите. Ние открихме Амбаласокей доста лесно, може да са идвали и други преди нас. Незапазени записи, непредадено познание. Ние, илане, имаме недостатъка на безразличието към времето. Ние знаем, че утрешното утре ще бъде като вчерашното вчера, и не смятаме за необходимо да записваме хода на времето и на събитията. Записите, които си виждала, са просто сенки на нечие самомнение. Нещо открито, нещо направено, което да надуе нечие дребнаво его. Никой не пази записи за провали.
	— И ти вярваш, че сорогетсо са резултати на опит, който се е провалил?
	— Или който е сполучил, или пък никога не е трябвало да бъде провеждан. Едно е да се ровиш из гените на устузоу или други низши същества, друго и нечуто е илане да бърника в гените на илане.
	— Дори за да ги поправи, да се бори с болестите ли?
	— Млъквай! Говориш твърде много, а знаеш твърде малко. Болестите се елиминират чрез промени в други организми. Ние сме каквито сме, каквито сме били от яйцето на времето. Край на дискусията.
	— Тогава аз ще я започна отново — заяви Енге много категорично. — Второ-твърдение отменя първо-твърдение. Ти ни помогна да дойдем тук, защото искаше да изучаваш връзките на нашата философия с физиологичните промени в телата ни. Не е ли това експеримент върху илане?
	Амбаласи отвори уста и размърда крайници, за да отговори, но вместо това замълча и остана неподвижна. Затвори уста и дълго остана като вкаменена от мислене. Накрая изрази модификатори за уважение:
	— Струнният нож на мисълта ти никога не престава да ме изумява, Енге. Права си, разбира се, и трябва да се замисля доста. Може би мигновеното ми отвращение към експерименти върху илане не е естествено, а заучено, и е станало рефлекс. Ела да хапнем, защото това изисква повече мислене, отколкото мога да му отделя в момента.
	Амбаласи се огледа раздразнено, но помощничката й беше изчезнала. Тя изрази неудоволствие-от-отсъствието.
	— Трябваше да донесе месо. Знае много добре, че предпочитам да ям по това време на деня.
	— Удоволствие е да ти служа, велика Амбаласи. Аз ще ти донеса.
	— Ще си взема сама. Гладът не отслабва от забавяне заради чакане.
	Енге тръгна с нея към растящия град, покрай групички илане, заети със съсредоточени разговори. Енге изрази удоволствие от гледката.
	— Както никога преди можем да търсим истините на Угуненапса, без да сме изложени на опасност от страна на другите.
	— Твоите ненужни създания са изложени на голяма опасност от страна на мен. В този град много неща имат нужда от по-малко говорене и повече работа. Разбират ли твоите Дъщери на разпенването, че без фарги в този град ще трябва те да си цапат ръцете на илане и да вършат работата на фарги?
	— Ние вършим работата на Угуненапса.
	— Угуненапса няма да ви сложи храна в устата.
	— Мисля, че го е направила — каза Енге с известна гордост. — Тя доведе теб при нас, именно силата на нейните мисли в нашите тела привлече интереса ти и ни доведе тук. И можеш да видиш резултатите.
	Амбаласи не отиваше на мястото за приготвяне на храната, откакто беше ръководила пускането на ензимната обработка. С откриването на гигантските змиорки в реката тяхната прехрана, макар и еднообразна, беше осигурена. Нито пък беше чувала скоро оплаквания от Дъщерите колко обременителна е работата по снабдяването с храна на всички. Сега видя защо.
	Една от Дъщерите — Омал, лежеше удобно на сянка, докато три сорогетсо работеха при ензимните вани.
	— Учат бързо и са благодарни за храната, която им даваме — каза Енге.
	— Не съм убедена, че го одобрявам — отвърна Амбаласи и взе парчето змиорка, поставено върху пресен лист, което й подаде сорогетсо.
	С наведена глава създанието бързаше да приготви още едно за Енге.
	— Липса-на-разбиране — изрази Енге и взе своето парче.
	— Нарушаване на заварения ред — възрази Амбаласи и откъсна голяма хапка змиорка. — Смущаване на научните наблюдения. Твоите Дъщери не могат да направят нищо както трябва. — Тя свърши с месото и запрати гневно листа по-надалече, след това посочи другия бряг на реката. — Тези псевдо-фарги трябва да бъдат върнати на естественото си място. Да бъдат отпратени. Твоите мързеливи сестри трябва да бъдат накарани да работят. Вие смущавате абсолютно всичко. Забравихте вече, че намерихме сорогетсо да живеят не като нас, а с мъжките си сред тях — не отделени в ханале? Трябва да разбера как е било постигнато това и да запиша изследванията си. Трябва да наблюдавам и записвам подробностите от ежедневното им съществуване. Това е възможност, която няма да се повтори. Трябва да ги изучавам в естествената им среда, не тук, докато режат змиорки, за да пълнят лакоми стомаси! Забеляза ли плаващото дърво, което пазеше пътя към тяхното поселение? Те използват неживи материали като устузоу, неживи същества като нас. Тази намеса в естествения ред трябва да свърши веднага. Върнете сорогетсо незабавно.
	— Няма да е лесно…
	— Ще бъде самата простота. Нареди всичките ти Дъщери на изтощението да се съберат тук, до последната. Ще говоря с тях. Ще дам нареждания.
	Енге се поколеба, помисли какво трябва да се направи, след това изрази съгласие. Времето за сблъсъка беше най-сетне настъпило. Тя знаеше, че наближава, дори отдавна, защото очакванията на Амбаласи и жизнените нужди на Дъщерите бяха различни като деня и нощта. Дължаха самото си съществуване на учената, но знаеше в същото време и че това вече няма значение. Те бяха тук. Тази част вече беше минало. Разделението беше очертано, сблъсъкът — неизбежен.
	— Внимание — предаде тя към най-близката илане. — Най-висока важност, всички да се съберат в амбеседа. Спешна нужда, най-скоро.
	Те тръгнаха натам в мълчание. Въпреки че този град нямаше ейстаа и още нямаше съгласие как трябва да бъде управляван, амбеседът беше отгледан, защото беше центърът на всеки град на илане. Дъщерите бързаха от всички страни, подчиняваха се на спешността на нареждането, подгонени от спомените за някогашни заповеди и наказания. Бяха единни в страха си. Отстъпиха път на Амбаласи и Енге. Двете отидоха заедно до могилката, където би седяла ейстаа, ако я имаше. Енге се обърна към множеството, даде знак за мълчание, подреди мислите си и заговори:
	— Сестри мои, Амбаласи, която почитаме и на която се възхищаваме, която ни доведе тук, която ни даде нашия живот и свободата ни, която уважаваме повече от всички други, иска да се обърне към нас по важни въпроси от всеобщо значение.
	Учената се изкачи на върха на могилката, огледа чакащите, мълчаливи илане, след това заговори спокойно и безстрастно:
	— Вие сте създания на разума и разсъдъка. Не мога да отрека това. Всички вие сте изучавали и разбрали мислите на Угуненапса, имали сте интелигентността да приложите тези мисли към себе си, за да бъдете отговорни за живота си. Но когато сте направили това, вие сте разрушили връзките на обществото, които свързват фарги с илане, и илане с ейстаа. Вие сте довели нов начин на живот в този свят, едно ново общество. Въодушевени сте от това, така и трябва да бъде. И трябва да посветите значителна част от времето си, за да обмислите как въздействат уроците на Угуненапса върху живота ви.
	Сред сестрите се понесе одобрително мърморене, те се залюляха в знак на съгласие. Амбаласи спечели вниманието им. Когато видя това, тя ги нападна язвително, с изправено от гняв тяло и заповеден тон:
	— Част от времето си — но не повече! Вие сте изоставили ейстаа и нейната власт, която поддържа живота и растежа на града. И за да оцелеете, да запазите живота, който сте съхранили от гнева на някоя ейстаа, длъжни сте да намерите начин да уреждате това общество, като изучите по-внимателно мислите на Угуненапса. Но само през част от времето си, както казах. През останалата част ще работите, за да се грижите за себе си и за растежа на града. Никоя от вас не знае как се отглежда град, аз ще ви казвам и вие ще се подчинявате на нарежданията ми. Няма да има спорове, само безпрекословно подчинение.
	При тези думи се чуха много викове на остри оплаквания и Енге излезе напред, за да изрази мислите на всички:
	— Това не е възможно. Ти ще бъдеш наша ейстаа — това, което сме отхвърлили.
	— Права си. Ще бъда изчакваща ейстаа. Изчакваща да намерите по-приемлив начин да управлявате града си. Веднага, щом го постигнете, ще се махна от тази длъжност, която не ми е приятна, но чиято отговорност приемам с нежелание, защото това е единственият начин градът да се поддържа жив. Казвам ви това не като предложение, а като ултиматум. Отхвърлите ли го, аз ще отхвърля вас. Ако ви откажа уменията си, градът ви ще умре, откажа ли ви познанията си по приготвяне на храна, вие ще гладувате, откажа ли ви медицинските си умения, ще умрете от отрови. Ще се махна заедно с урукетото и ще ви оставя на очакващата ви смърт. Но вие сте тези, които сте отхвърлили смъртта и сте приели живота. Приемете ме и ще имате живот. Не можете да направите нищо, освен да се съгласите с благородното ми предложение.
	След като каза това, Амбаласи се обърна рязко и посегна за воден плод: гърлото й беше пресъхнало от говорене. Настана шокирано мълчание, прекъснато само от повикването на Фар< за внимание, когато тя закрачи към могилката:
	— Амбаласи говори единствено истината — каза тя със силни емоции, големите й очи бяха разширени и влажни като на фарги. — Но вътре в нейната истина лежи друга истина. Никой не се съмнява, че именно силата на мислите на Угуненапса ни е довела тук, на това място. За да намерим простичките сорогетсо да ни чакат. Те ще бъдат обучени във всички работи по града, за да останем ние свободни да продължаваме търсенето си на истините…
	— Отрицание! — обади се Амбаласи, закрачи към могилката и ги прекъсна с най-грубите възможни движения и звуци. — Това е невъзможно. Всички сорогетсо до една ще се върнат още днес към стария си начин на живот и повече няма да се разрешава да влизат в града. Можете само или да приемете, или да отхвърлите благородното ми предложение. Живейте или умирайте.
	Фар< се изправи пред старата учена, младост пред възрастта, спокойствие пред гнева.
	— Тогава ние трябва да те отхвърлим, строга Амбаласи, и да приемем смъртта, ако това е единственият начин, за да можем да живеем. Ще тръгнем със сорогетсо, ще живеем простичко, както те го правят. Те имат храна и ще я споделят с нас. Дори някои да умрат, ще е достатъчно мислите на Угуненапса да живеят.
	— Невъзможно. Сорогетсо не бива да бъдат смущавани.
	— Но как можеш да ни попречиш, добра приятелко? Ще ни убиеш ли?
	— Ще ви убия — потвърди Амбаласи без нито миг колебание. — Имам хезотсан. Ще убия всяка една от вас, която посмее да се меси в естественото съществуване на сорогетсо. Вече сте причинили достатъчно вреди.
	— Фар<, сестро моя, Амбаласи, водачко наша — обади се Енге и пристъпи между тях. — Най-настоятелно искам никоя от вас да не казва неща, за които ще съжалява, и да не дава обещания, които трудно да бъдат спазени. Чуйте ме. Има начин. Ако в учението на Угуненапса има каквато и да било истина, тя е в прилагането на това учение. Ние вярваме в спирането на смъртта на другите точно така, както и на нашата. Затова ще постъпим както казва мъдрата Амбаласи, ще се подчиним скромно на нейните нареждания като изчакваща ейстаа, докато търсим по-постоянно решение на този голям проблем, който ни очаква.
	— Говори за себе си! — Фар< се изправи непреклонно с крайници, присвити в отхвърляне. — Говори заради тези, които ти вярват, ако те го искат. Но не можеш да говориш за всички нас, не можеш да говориш за тези, които вярват в ефенелеяа, духа на живота, общата сила в основата на всичкия живот и цялото мислене. Нещото, което разграничава живо от мъртво. Докато ние медитираме относно ефенелеяа, изпитваме силен екстаз и могъщи емоции. Не можеш да ни отнемеш това с лоша работа и мръсни ръце. Няма да го правим насила.
	— Тогава няма да ядете — каза извънредно практично Амбаласи.
	— Достатъчно! — заповяда Енге с глас като гръм и всички млъкнаха, защото никой не я беше чувал преди да говори толкова властно. — Ще обсъждаме тези теми, но не сега. Ще изпълняваме нарежданията на Амбаласи, докато изучаването на мислите на Угуненапса не ни покаже начин да се управляваме сами.
	Тя се завъртя с ръце към Фар<, която отстъпи назад пред силата на движенията й.
	— Теб ще моля да мълчиш повече от всички други. Ти отричаш ейстаа, която заповядва смъртта ни, а след това приемаш ролята на ейстаа на познанието, която ще заведе последователните си при тяхната смърт. По-добре ти да умреш, за да живеят те. Не искам това, но сега разбирам чувствата на ейстаа, която иска смъртта на някого, за да могат да живеят всички останали. Отхвърлям тази емоция, но я разбирам.
	Откъм сестрите се разнесоха викове на болка и стонове на отчаяние. Фар< затвори големите си очи, по тялото й премина тръпка. След това започна да казва нещо, но се подчини, когато Енге се обади за мълчание-от-всички, в името на Угуненапса, която те почитат. Енге заговори със смирение и тъга, гневът беше изчезнал:
	— Сестри мои, които сте за мен повече от самия живот, защото бих умряла с щастие, ако смъртта ми беше нужна, за да може най-последните от вас да живеят. Ние срамим себе си и Угуненапса, когато позволяваме на нашите раздори да надделеят. Нека служим на Угуненапса чрез служене на Амбаласи. Нека напуснем това място в мълчание и всяка от нас да медитира дълго върху това, което ни се случи. По-късно ще обсъждаме заедно нашите проблеми и ще стигнем до достатъчно задоволителни отговори. Сега да тръгваме.
	Повечето напуснаха амбеседа мълчаливо, имаха много за обмисляне. Когато останаха само Енге и Амбаласи, възрастната учена заговори с голяма умора:
	— Това ще свърши работа, но само засега. Очакват те купища неприятности, приятелко. Внимавай за Фар<, тя създава трудности, търси разделение и води другите по своите пътища. Тя е разкол в иначе стройните ти редове.
	— Знам и тъгувам заради това. Преди време имаше една, която тълкуваше Угуненапса по свой начин, и тя умря, когато накрая разбра неправилността на мислите си. Но и много от Дъщерите умряха заради нея. Дано това не се случва никога повече.
	— То вече се случва. Страх ме е за бъдещето на този град.


>	45

	{img:glava45.png}
	Първите пролетни дъждове донесоха не особено добре дошла промяна в долината на саску. Тънките лози, увиснали от върховете на ограждащите я скали, се превърнаха в тежки ластари, спускащи се всеки ден към дъното на долината. Нямаше как да бъдат изгорени и беше трудно да се приближи човек към тях заради отровните им тръни. Сега по стъблата им се виждаха да зреят издути, зелени отровни плодове.
	— Какво ли ще стане, когато плодовете окапят? Какво ли разрушение на мургу е скрито в тях? — промърмори Херилак, загледан в зелената стена над тях.
	— Може да е всичко — каза Саноне.
	Гласът му беше по-уморен, отколкото го бяха чували, и тежестта на многото му години го превиваше както никога преди. Мандуктът и самадарът се бяха отдалечили от другите, както често правеха напоследък, за да търсят отговорите на проблеми, които бяха неразрешими. Лицето на Саноне се изкриви от отвращение, щом се взря в буйните зелени растения над тях, обкръжаващи стените на долината.
	— Може да се появи всичко, отровно и смъртоносно, те сякаш се променят през цялото време. Или може би съдържат само семена, за да порастат още повече такива. И това ще е достатъчно зле.
	— Вчера водата в реката беше само струйка. Днес вече е напълно суха.
	— Имаме тук извор, ще стигне.
	— Искам да видя какво са направили с водата ни. Трябва да го знаем. Ще взема двама ловци.
	— Един от моите млади мандукти също ще дойде с теб. Увийте се в дрехи, покрийте също краката и стъпалата си.
	— Знам. — Гласът на Херилак беше мрачен. — Още едно дете мъртво. Тръните изхвръкват от пясъка, когато усетят движение, и са много трудни за забелязване преди това. Наложи ни се да държим затворени мастодонтите и да ги пазим — те ядат всичко зелено. Как ли ще свърши всичко това?
	— Може да свърши по само един начин.
	Гласът на Саноне беше безсилен и кух. Той се обърна и се отдалечи.
	Херилак преведе малката си групичка покрай стражите, над оградата, която затваряше долината. В затрудняващите ги слоеве дрехи беше горещо, но им беше нужна защита. Мургу се държаха на разстояние и отстъпваха, ако бъдат нападнати, но вече навсякъде растяха храсти, изстрелващи отровни стрелички.
	Продължиха внимателно нагоре по долината покрай сухото легло на реката. Калта в него вече се беше спекла в твърда кора. Отпред имаше някакво движение и Херилак вдигна своята пръчка на смъртта, но не се видя нищо повече, само тракането на отдръпващи се нокти. Още няколко завоя на долината и те стигнаха до оградата.
	Тя се простираше от стена до стена, оплетена маса лози и провиращи се между тях растения, с ярки цветове: цяла отвесна джунгла. Струйки вода си пробиваха път през този жив бент и образуваха малка локвичка в основата му.
	— Можем да я срежем или да я изгорим — каза Саротил.
	Херилак бавно поклати глава, лицето му тъмнееше от гняв, омраза и отчаяние.
	— Срежи я и ще порасте пак. Няма да гори. Ако се приближим, ни очакват отровни тръни. Ела, искам да видя къде се дява водата.
	Когато се качиха над сухото русло на реката, отгоре се чу бързо просвирване на стрелички, които се заплетоха в увитите дрехи. Херилак стреля натам и се изкатери бързо. Но нямаше мургу. Мандуктът посочи един храст, който още се люлееше от освобождаването на товара си. Дългите му корени се простираха далеч надолу по склона.
	— Задействали сме сами капана, като сме настъпили корените. Те непрекъснато засаждат такива храсти около нас, все повече и повече.
	Нямаше какво да се каже. Заобиколиха храста — и другите като него — и тръгнаха нагоре по високия склон, докато живият бент не остана под тях. Зад него се беше образувало малко езерце, което беше промило бреговете по-нататък. Реката вече си беше намерила ново русло в пустинята, надалеч от долината.
	Беше чудесно, че още имат извор с чиста вода.
	Отдръпнаха се зад относителната безопасност на оградата и внимателно измъкнаха отровните стрелички, преди да смъкнат пречещите им слоеве плат. Херилак откри Саноне на обичайното им място за срещи и разказа какво е открил.
	— Не видяхме нито едно мургу — научили са се да стоят на разстояние.
	— Бентът може да бъде разкъсан…
	— Защо? Пак ще порасте. Докато тук лозите се приближават до дъното на долината с всеки изминат ден. Трябва да си признаем — мургу най-сетне се научиха как да ни победят. Не в битка, а с бавния и непрекъснат растеж на отровната си зеленина. Накрая те ще победят. Можем да ги спрем толкова, колкото и океански прилив.
	— И все пак всеки ден отливът следва прилива.
	— При мургу — не. — Херилак се отпусна на земята. Предчувстваше поражението, усещаше се стар и уморен като мандукта. — Те ще победят, Саноне, те ще победят.
	— Никога не съм те чувал да говориш така, силни Херилак. Още има битки за водене. Водил си ни и преди, и си побеждавал.
	— Сега сме изгубени.
	— Ще пресечем пустинята на запад.
	— Те ще ни последват.
	Саноне погледна към отпуснатите рамене на едрия ловец и долови отчаянието му, сподели го въпреки нежеланието си. Волята на Кадаир ли беше саску да изчезнат от лицето на земята? Бяха ли вървели по следите на мастодонта, само за да намерят накрая собственото си унищожение? Не можеше да го повярва. Но в какво друго да вярва?
	Мракът на мислите му беше прорязан от възбудени викове и той се обърна да види какво става. Ловците тичаха към тях, сочеха с ръце и викаха. Херилак сграбчи своята пръчка на смъртта и скочи. Чу се плискащ рев и водна вълна се понесе по сухото корито на реката, жълта от калта, бързо изпълваща бреговете. Ужасените тану и саску тичаха към безопасни места, докато водната стена прогърмя покрай тях.
	— Бентът се е скъсал! — каза Херилак. — Невредими ли са всички?
	Саноне се загледа как калната вода се носи през долината, но не видя тела — само премятащи се храсти и други боклуци.
	— Да, струва ми се, реката остана в старото си корито. И погледни, вече спадна. Точно както винаги си е била.
	— Докато не построят отново бента, докато не го отгледат пак. Това не означава нищо.
	Дори приятното зрелище не разколеба отчаянието на Херилак. Беше стигнал отвъд всяка надежда, очакваше края на живота си. Дори не вдигна глава, когато другите го повикаха. Погледна нагоре, премигвайки, едва когато Саноне го потупа по ръката.
	— Става нещо — извика мандуктът и за пръв път в гласа му имаше надежда. — Лозите, погледни лозите! Кадаир не ни е изоставил, все още вървим по следите му.
	Високо над тях оплетена маса лози се откъсна от скалите, преметна се и падна на дъното на долината. Над нея се вдигна прах и когато се разнесе, всички забелязаха, че дебелите стъбла, които я бяха поддържали, са сиви и напукани. Още докато ги гледаха, восъчните зелени листа опадаха и загубиха блясъка си. Малко по-нататък още една плетеница лози се откъсна и се плъзна в долината.
	— Тук става нещо, за което не знаем — каза Херилак, измъкнат от мрачния затвор на отчаянието от невероятните събития наоколо. — Трябва да отида и да погледна.
	С готова пръчка на смъртта той претича през долината и се покатери по барикадата. От другата страна на реката бяха скалите на отсрещния бряг, на един полет на стрела. Внезапно там нещо се раздвижи и той се присви с насочено оръжие. На ръба на скалите се появи и застана мургу, след това още едно и още едно. Отблъскващите им ръце с по два палеца бяха празни. Стояха неподвижни, с широко отворени очи, и чакаха.
	Херилак отпусна оръжието си. На такова разстояние нямаше да е точно, а и трябваше да разбере какво става.
	Те гледаха към него, както и той към тях, мълчаливо, способни да предадат едни на други само присъствието си. Между тях лежеше реката… и разликата им, по-разделяща от коя да е река или море. Херилак ги мразеше и знаеше, че погледът през цепките на очите им връща същата омраза. Какво ставаше тогава? Защо бяха отприщили реката и убили лозите?
	Най-едрото от тях, най-близо до него, се обърна настрани и се размърда във внезапни спазми. Появи се друго и му предаде някакъв предмет. Първото го повъртя в ръцете си, после вдигна поглед към Херилак. Устата му се отвори в спазъм на неразбираеми емоции. След това то замахна и запрати предмета през долината. Самадарът гледаше как нещото се носи в бавна дъга и полита надолу, удари се в бариерата, претърколи се и заседна между камъните.
	Когато пак се обърна, мургу бяха изчезнали. Херилак изчака, но те не се върнаха. Едва тогава се спусна и спря до нещото, което му хвърлиха. Чу се звук на тежко дишане и Саноне застана до него.
	— Видях… това. Те стояха и те гледаха, и не направиха нищо. Само хвърлиха нещото и си тръгнаха. Какво е то?
	Беше някакъв мехур с форма на пъпеш, сив и гладък. Не им приличаше на нищо познато. Херилак го побутна с крак.
	— Може да е опасен — предупреди го Саноне. — Внимавай.
	— Може да е всичко. — Херилак коленичи и го побутна с пръст. — Има само един начин да разберем.
	Той остави своята пръчка на смъртта, измъкна каменния си нож и опита ръба му на палеца си. Саноне изпъшка стреснато и отстъпи назад, когато Херилак се наведе и сряза мехура.
	Външният му слой беше изключително жилав. Ловецът натискаше и режеше, докато той внезапно се скъса. От него изтече рядка оранжева течност. Вътре имаше нещо тъмно. Херилак го измъкна с върха на ножа си. Саноне се приближи бавно, застана до него и също загледа.
	Гледаше към сребристото острие на Керик, което беше скрито вътре. Ножът от небесен метал, който винаги бе носил на шията си.
	— На Керик е — каза Саноне. — Той е мъртъв. Те са го убили и са взели ножа му, пращат ни го като вест, че той е мъртъв.
	Херилак сграбчи острието и го вдигна така, че да блесне на слънцето.
	— Прав си, че това е вест — но Керик е жив! Той е постигнал това, не зная как, но е направил. Не е умрял на север, а е жив. И е победил мургу. — Херилак направи широк жест, с който обхващаше долината. — Всичко това е негово дело. Той ги е победил. Те са разрушили бента и са убили лозите, и са си отишли. Ето това казва ножът. Ние можем да останем тук. Долината отново е наша.
	Той вдигна ножа високо в слънчевата светлина, завъртя го така, че да хвърли отблясъци, и изрева с всичка сила:
	— Победа! Победихме, победихме!


	— Ти загуби, Вейнте — каза Ланефенуу.
	Едното й око беше обърнато към изправената фигура, другото гледаше с отвращение към мръсното, покрито с козина устузоу, което стоеше от другата страна на долината и се взираше в нея. Даде знак на Акотолп да се присъедини към тях.
	— Приключихте ли с унищожаването?
	Учената сгъна крайници в изпълнение-на-заповяданото.
	— Вирусът беше пуснат. Той е безвреден за други растения и за животни, но е сигурна смърт за всички новомутирали клетки. Те ще умрат. Вирусът остава в почвата, така че ако някои семена узреят, те също ще умрат.
	Вейнте почти не забелязваше Акотолп и я изблъска грубо настрани, за да се приближи до ейстаа, в полудата да оспори това, което току-що бе чула.
	— Не можем да загубим. Те трябва да бъдат унищожени.
	Емоциите й бяха толкова буйни, че изразите й се разбираха трудно от вътрешната борба, дърпаща мускулите на тялото й. В последен спазъм тя се изправи срещу Ланефенуу и във всяко нейно движение имаше заплаха:
	— Битката не трябва да спира. Ти не трябва да я спираш.
	Изразите й бяха толкова силни, че Акотолп избяга с вик на болка и гледащите ги отстрани илане вдигнаха оръжията си, изплашени за сигурността на Ланефенуу. Ейстаа им махна да ги свалят и се обърна към Вейнте. В позата й имаше отвращение.
	— Устузоуто Керик те познава добре, Вейнте. То каза, че ти няма да ми се подчиниш и че ще пренебрегнеш заповедите ми, ако не ти ги дам лично. Беше право. Ти не ми се подчини, Вейнте, ти, която се закле да бъдеш моя фарги цял живот.
	— Ти не можеш да направиш това…
	— Направено е! — изрева гневно Ланефенуу. Търпението й се изчерпи изведнъж. Гледащите побягнаха. — Искаш да не ми се подчиняваш ли? Тогава ще получиш смърт като моя последна заповед — заповед, която не можеш да не изпълниш. Умри, отхвърлена, умри!
	Вейнте се обърна и тръгна бавно. Ланефенуу вървеше крачка след нея, гребенът й беше побледнял и се тресеше от гняв:
	— Какво означава това? Ти не умираш! Ти, която ги мразеше, сега си станала една от тях. Ти си Дъщеря на разрушението. Безсмъртна, отхвърлена. Присъединила си се към редиците на тези, които някога ненавиждаше. Ще наредя да те убият. Всички наоколо, внимание за заповед!
	Бягащите илане спряха, обърнаха се и вдигнаха оръжията си. Гневът на Вейнте беше прерязан от студена разсъдливост. Тя застана бързо с лице към Ланефенуу, с гръб към другите, и заговори тихо и с минималните движения на крайниците, необходими за разбиране:
	— Велика Ланефенуу, ейстаа на Икхалменец, чиято сила управлява, Вейнте, която ти служеше, признава нищожеството си. Винаги изпълнявам заповедите ти.
	— Ти не изпълни заповедта да умреш, Дъще на смъртта! — изсъска Ланефенуу.
	— Бих го направила, но не мога. Живея, за да ти служа.
	— Съмнявам се в това. Ще наредя да те убият.
	— Не смей да рискуваш. — В гласа на Вейнте сега имаше вледеняваща заплаха. — Тук има илане, които са забравили Икхалменец и са ми служили вярно, които може дори да ме смятат за своята ейстаа. Нека не проверяваме на кого се подчиняват — това може да е много опасно.
	Ланефенуу беше препълнена от гняв и готова да избухне, докато гледаше смъртоносното създание пред себе си и преценяваше предупреждението. В същото време наблюдаваше разтревожените илане по-надолу. Спомняше си опасността за Икхалменец, която я доведе тук, толкова далеч от мореопасания й град. В казаното от тази отровна илане може би имаше много истина. Накрая заговори също толкова тихо.
	— Ще живееш. Засега ще живееш. Връщаме се в Икхалменец, и ти ще дойдеш с мен. Нямам ти доверие да си тук, когато ме няма. Войната срещу устузоу ще свърши. И ти никога няма да бъдеш повече в моя град. Прогонена си от Гендази, от Алпеасак и от моето присъствие завинаги. Ако можех да те хвърля в морето, щях да го направя. Но няма да се опитвам, защото другите ще разберат. Ще бъдеш оставена сама — съвсем сама — на брега на Ентобан, далеч от всеки град на илане. Ще бъдеш отново като фарги. Това е ще направя и то ще бъде твоята съдба. Имаш ли нещо за казване?
	Вейнте не смееше да изрази каквото чувстваше, защото щеше да се наложи една от тях да умре. Не можеше да рискува. Тялото й беше така вдървено от усилие да го контролира, че мускулите й вибрираха, когато тя вдигна палци в знак на приемане.
	— Добре. Сега напускаме това място на устузоу и ще броя отминаващите дни с радост, докато не дойде утрешното утре и не те видя за последен път.
	Те се покатериха на животните си, фаргите — на уруктопа, и се отдалечиха. Когато прахът бавно се слегна, те бяха изчезнали, до последната, нямаше ги.


	— Сънувах тази нощ — каза Армун. — Беше толкова истинско, че можех да различа цветовете на листата и небето, дори да подуша дима от огъня.
	Тя стоеше на носа на икергака и очите й бяха полупритворени срещу блясъка на залязващото слънце. Керик я прегръщаше отзад, за да я топли и заради удоволствието да бъде близо до нея. Армун се обърна, за да погледне обветреното му лице.
	— Аладжексът винаги слушаше, когато някой му разправяше съня си. След това казваше какво означава.
	— Старият Фракен е глупак. Само прави живота труден.
	— Искаш да кажеш, че сънят ми не е бил истина ли?
	В гласа й имаше болка. Той прокара пръст по дългата й коса и я успокои.
	— Сънят може да бъде истина, това е сигурно. Трябва да има някаква причина, за да сънуваме. Казвам само, че можеш и сама да разбереш, няма нужда онзи старец да ти обяснява каквото и сама знаеш. Какъв беше сънят?
	— Бяхме пак при кръглото езеро. Арнуит беше там и ядеше месото, което бях сготвила. И момичето Дарас също, само че по-едра, отколкото си я спомням.
	— Тя сега ще е по-голяма. Видя ли Харл или Ортнар в съня си?
	— Ортнар беше там, също седеше и ядеше, и сакатата му ръка висеше. Но момчето Харл не беше там. Възможно ли е сънят да ми казва, че той е мъртъв?
	Той усети страха в гласа й и отговори бързо:
	— Прилича ми на много истински сън. Казваш, че си видяла цвета на небето, в съня ти е било ден. Харл е на лов през деня.
	— Разбира се. — Тя се разсмя облекчено. — Може би съм го сънувала, просто защото се надявам толкова силно?
	— Не! Било е истинско. Видяла си това, което е пред нас, видяла си езерото, където отиваме, и тези, които ни чакат там.
	— Искам да бъда там.
	— Икергакът плава добре, пролетните бури вече минаха. Скоро ще пристигнем.
	— Тогава съм щастлива. Не искам новото дете да се появи в студения север.
	Тя го каза спокойно, с щастие и очакване, той се разсмя на глас от удоволствие, споделяйки мислите и чувствата й, и я прегърна силно. Никога да не се разделят, никога повече. Погали косата й нежно и почувства мра в душата си. Разбра, че за него е така непрекъснато от онази сутрин в Икхалменец, когато подчини ейстаа на волята си и я накара да спре нападенията срещу самадите. Това едничко постижение унищожи страховете, които го мъчеха толкова дълго, прогони демоните, които се разпореждаха в главата му и помрачаваха мислите му.
	Те отиваха към езерото, обратно при неговия самад. Отново щяха да бъдат едно цяло.
	Икергакът се плъзгаше нагоре и надолу по дългите вълни, корпусът му скърцаше и от носа летяха ситни пръски. Внезапно се чу смях откъм кърмата, където другият парамутан седеше до Калалек при кормилното весло. Пътешествието беше за тях леко, истинско удоволствие. Те отново се разсмяха.
	Небето отпред беше червено, знак за добро време, и ивица високи облачета се оцветяваше в розовочервено от залязващото слънце.
	Един свят на спокойствието.


	Далеч на юг, в света, който оставаше зад тях, Вейнте стоеше в прибоя и топлата вода се плискаше около нея. Гледаше към морето, към урукетото, което изчезваше в червения залез. Ръцете й бяха усукани във вик на омраза, пръстите й извити и протегнати да раздират. Беше сама, наоколо нямаше никой, който да чуе какво тя крещи, никой, който да й помогне и да сподели съществуването й. Беше сама.
	Може би така беше по-добре. Тя все още имаше силата на омразата си и това беше всичко, от което се нуждаеше. Имаше утре и утрешно утре, дни, простиращи се далеч в бъдещето, като камъни, разсипани по бряг. Достатъчно дни, за да направи каквото трябваше.
	Тя се обърна, излезе от океана и закрачи по чистия от следи пясък. Стената на джунглата беше плътна и непроницаема. Тя тръгна по брега, оставяше права редица стъпки по пясъка, вървеше бавно и равномерно в падащия полумрак.


>	Светът на запад от рая
>>
	_Бележка на преводача:_
	Следващият раздел бе преведен от илане, а подобно начинание е свързано с огромни трудности. По необходимост текстът е пресъздаден свободно и преводачът предварително моли да бъде извинен за грешки или неточности.


>>	История на света
>>>
	Още в началото трябва да изтъкнем, че тази история се различава съществено от множеството популярни напоследък „истории“ — преди всичко по подхода си — и внимателният читател не бива да забравя това. Твърде дълго с историята на илане се занимаваха фантазьори и мечтатели. Всяка интелигентна илане ще се почувства оскърбена, срещне ли необосновани предположения или измислици в текст по физика или биология, но търпи снизходително такива крайности в изследването на миналото. Особено неприятен пример за безотговорна фантазия, представена като факт, е разпространената отскоро история на този свят, описваща как преди 75 милиона години гигантски метеорит се забил в Земята и причинил гибелта на 85 процента от съществувалите тогава животински видове. Тази версия описва подробно как възникнали топлокръвните твари, за да се превърнат в господстващ вид на планетата. Авторът на представения на вниманието ви труд се стреми да заклейми именно този род измислици. Метеорит с такива гигантски размери никога не се е сблъсквал със Земята. Светът, какъвто го виждаме, винаги е бил такъв и ще остане вечно неизменен. И заради появата на множество необмислени съчинения се налага първо да определим смисъла на понятието „история“.


	Историята, каквато я познаваме днес, твърде често е неточна наука, всъщност се опира повече на догадки, отколкото на факти. Това се дължи на основни черти в природата на илане. Не ни интересува особено откъде идваме, но знаем без следа от съмнение накъде отиваме. Понасяме търпеливо дребните, краткотрайни промени и в същото време искаме бъдещето непременно да е като настоящето — неизменно. Потребността от трайна приемственост е неотделима част от нас и затова мисълта за миналото ни смущава. То би могло да съдържа коренни промени, които да са ни неприятни. Затова се позоваваме мъгляво на „яйцето на времето“ и допускаме мълчаливо, че когато светът се е зародил, е бил цялостен… и е все същият оттогава.


	Разбира се, това са безсмислици. Настъпи моментът за илане да разберат, че историята, каквато я познаваме, е безполезна. Бихме могли да наречем този труд „нова история“, но ще се въздържим от това, защото така бихме придали някаква достоверност на „старата история“. И така, отричаме всичко, представяно досега като „история“, и заявяваме, че има само една история. Тази, която четете сега.


	Благодарни сме на малобройните илане, които се интересуват от науките геология и палеонтология. Охотно изразяваме уважението си към тези науки, които по своята достоверност се нареждат до физиката или химията, без с нищо да заслужават киселите насмешки, на които са подложени. Миналото е съществувало, колкото и да ни се иска да пренебрегнем това смущаващо обстоятелство. Смятаме, че е проява на интелектуална смелост да признаем този факт и да се примирим с него, да разберем, че илане не са се появили още с пропукването на яйцето на времето. Истинската ни история е много по-вълнуваща от необоснованите заблуди.
	Ще си позволим кратко отклонение. Нямаме намерение да се връщаме назад чак до началото и появата на прокариотите като първа форма на живот. Тази тема е разгледана най-изчерпателно в други трудове. Нашата история започва около 270 милиона години пр.н. (преди настоящето), когато влечугите вече наложили напълно господстващата си роля на Земята.
	По онова време имало четири основни групи _текодонти_, приспособени да преследват и улавят жертвите си във водата. В плуването ги улеснявали движенията на достатъчно големите им опашки. Някои текодонти излезли от морето на сушата, където тяхната походка им дала значителни предимства пред много други същества, например протерозухиите, предшествениците на съвременните крокодили. Виждали сте тромавото придвижване на крокодилите с широко разположените им крака, между които виси туловището.
	Тъй като откриваме следи от онези епохи само в скалите и съхранените в тях вкаменелости, естествено е да срещаме големи празноти. Но макар да не разполагаме с всички подробности, цялата картина е изумително ясна. Далечните ни прародители били мозозаврите — морски гущери, които се развили изключително успешно. Плоската опашка и крайниците, превърнали се в плавници, ги правели особено приспособени към живота във водата. Една от формите на мозозавъра бил тилозавърът, огромно и прекрасно същество. На дължина бил колкото шест илане. И красив в поразителната си прилика с нас. Защото бил прекият ни предшественик.
	Ако поставим моделиран скелет на съвременна илане до възстановен тилозавър, родството веднага става очевидно. Костите на крайниците, иначе закрити от повърхностната плът на плавниците, завършват с четири пръста. И ние сега имаме по два пръста на всяка ръка с по един палец от двете им страни. Опашките ни са същите, макар и скъсени в процеса на развитие. Поставим ли двата скелета един до друг, виждаме миналото до настоящето. Ето как сме се приспособили към живота на сушата. Това е истинската ни история, а не неясни позовавания на яйцето на времето. Ние сме потомците на онези благородни създания, превърнали се преди около 40 милиона години в съвременни илане.


>>>	Ранните епохи

	Изложеното по-долу неизбежно се опира до голяма степен на догадки, но съгласувани с фактите, които извличаме от вкаменелостите. А не прояви на неудържимо въображение като измислиците за гигантски метеорити. Миналото е запечатано в скалите и всеки буден ум може да го разгадае. Можем да го сглобим, както събираме цяла черупка от парчетата й. Ако се стремите сами да стигнете до тези изводи, запознайте се с трудовете по геология и палеонтология. От тях ще научите как възникват видовете, как се променят и усъвършенстват. Ще се запознаете с различните ледникови периоди, с движението на континентите. Дори ще узнаете, че магнитният полюс невинаги е бил на юг — следи в скалите ни насочват към извода, че през различните геоложки епохи е бил ту на север, ту на юг. Ако не искате сами да проучите всичко, задоволете се с краткото изложение, което ви предлагаме.
	Представете си света, какъвто е бил преди 40 милиона години — първите простодушни и щастливи илане скитали по Земята. Тогава планетата била по-топла, храна се намирала в изобилие. И някогашните илане били месоядни. И тогава, както и досега, младите се събирали в ефенбуру из моретата, работели задружно и яли до насита. Не е съвсем ясно какво точно станало, когато се установили на сушата. За това също можем само да се досещаме.
	Научили се на взаимопомощ в морето, илане несъмнено не загубили навиците си, щом излезли от водата. И тогава мъжкарите са били все същите простовати, добродушни същества, които имат нужда от постоянна опека и защита. Пясъчните брегове били под непрекъсната охрана, докато мъжкарите изпадали в летаргия, а зародишите в яйцата се развивали. Храната стигала, животът бил хубав — истинското, а не въображаемото яйце на времето.
	Още в онези епохи можем да открием семената на нашата наука. Достатъчно е да погледнем Стената от тръни в този град. За защита на мъжкарите нашите предшественички вземали големи ракообразни и заплашвали със страшните им щипки обикалящите наоколо хищници. Естествено старали се да подбират възможно най-големите екземпляри. В същото време заграждали пясъчните брегове с най-здравите и агресивно реагиращи корали. Така започнал извънредният напредък на биологическата наука, какъвто го познаваме сега.
	Неизбежно било да настъпи краят на този живот без проблеми и сложности. Илане ставали по-силни, запълвали Земята. Скоро се разпръснали във всички посоки от първия град край морето, за да градят нови и нови негови подобия. И когато се изправили пред опасността от недостиг на храна, естествено било да заградят свои поля и пасища, да отглеждат животни и да ги пазят от хищници.
	Така илане доказали превъзходството си над низшите форми на живот. Вижте тиранозавъра, месояден също като нас. Тези глупави гиганти могат да се налагат само с груба мощ, да разкъсват жертвите и да оставят повечето месо по костите. Те не мислят за утрешния ден, не се грижат за стада, не подбират най-добрите екземпляри за размножаване. Тиранозаврите са тъпи унищожители. А несравнимо превъзхождащите ги илане са грижливи пазители. За учения всички форми на живот са еднакво ценни. Да унищожим една от тях означава да застрашим самите себе си. Нашата почит към живота се вижда в разнообразните твари из нашите поля, които без нашите усилия биха изчезнали още преди безброй хилядолетия. Ние сме съзидатели, а не разрушители. Замислим ли се над фактите, скоро разбираме защо сме господстващият вид на нашата планета. Не дължим това на случайност, а на логичният ход на събитията.


>>>	Физиологията на илане

	За да разберем своята физиология, трябва първо да проучим особеностите на другите животински видове. По-простите същества, например насекомите, са слети със своята среда, температурата на телата им е същата като температурата на въздуха. При дребните твари това е достатъчно, но по-сложните организми имат потребност от регулиране на телесната си температура. Те са хомеотермни. При тях температурата е относително устойчива и почти изцяло независима от околната среда. Илане принадлежат към съществата, които са топлокръвни и екзотермни. Всички по-важни животински видове на планетата са екзотермни, защото този начин за контрол над телесната температура далеч превъзхожда присъщия за устузоу, които са принудени непрекъснато да изразходват енергия, за да поддържат равновесието в телата си.
	Ние живеем в единство с околната среда и използваме естествените температурни разлики, за да поддържаме нормалните процеси в телата си. След хладна нощ търсим слънчевата топлина. Сгорещим ли се, заставаме срещу ветреца, излагаме по-малка част от телата си на слънце, изправяме гребена си или дори се преместваме на сянка. Правим това инстинктивно и осъзнаваме регулирането на температурата си не повече от дишането.
	В още много свои особености на физиологията си превъзхождаме ендотермните устузоу. Не падаме до тяхното непрекъснато търсене на храна за задоволяване на вечно гладните клетки в телата им. Нашата обмяна на веществата се нагажда според обстоятелствата. Например при дълги пътувания с урукето сме способни просто да забавим жизнените си процеси. Така субективното ни време минава бързо и имаме по-малка потребност от храна.
	Още по-красноречив пример за висшето равнище на физиологията, постигнато единствено от илане, е неразделната връзка между обмяната на веществата и културата ни. Ние сме едно с нашия град. Отделното ни съществуване е невъзможно. Доказателство са необратимите промени, настъпващи в извънредно редките случаи, когато някоя от нас престъпва закона, погазва благоприличието на илане. Наказанието не изисква външно насилие. Възмездието е в самото тяло на блудната илане. Нашата ейстаа, въплъщението на града, културата и закона, трябва само да я прогони от града и да я лиши от името й. Справедливо отхвърлената илане изпада в необратимо състояние, което може да завърши само със смърт.
	Процесът е хормонален, в него участва същият пролактин, който регулира обмяната на веществата и сексуалното ни поведение. Но когато блудната илане бъде принудена да осъзнае тежката си грешка, нейният хипоталамус се претоварва и тя изпада в неуравновесено състояние. При нашите предшественици то е било начин за оцеляване чрез летаргичен сън. Но ние сме толкова по-съвършени от тях, че при нас тази реакция е гибелна.


>>>	Хранене

	Често казват, че погледнеш ли в устата на някое същество, веднага разбираш какво яде то. Ненитескът има плоски квадратни зъби, за да сдъвче огромните количества растителна маса, които е принуден да поглъща. Само отпред зъбите му са по-остри, за да откъсва с нея клонките и стръковете. А спретнатите, привлекателно изглеждащи редици от конични зъби по нашите челюсти показват нашите здравословни навици да се храним с риба. Дебелината и здравината на челюстите ни са признак, че черупчестите морски обитатели някога са били съществена част от диетата на нашите прародители. И сега сме способни да счупим със зъби черупките на тези вкусни същества.


>>>	Размножаване

	Илане не говорят за някои неща. Така е редно и прилично в добре уреденото общество. Когато сме още млади, в морето, животът е безкрайно удоволствие. То продължава за нас и след като се превърнем във фарги. През този период простичките ни мисли не бива да се обременяват с прекалено трудни за разбиране въпроси.
	Но като илане не само можем да обмисляме и обсъждаме всяка тема, а сме длъжни да правим това, за да разберем света, в който живеем. Жизненият ни цикъл е съвършен в своята симетрия. Да го разгледаме от самото му начало — когато малките се отделят от защитата на бащата и навлизат в морето.
	Така започва съзнателният живот. Макар всички първични дейности да се управляват от вродени рефлекси — дишането, плуването, събирането на групи, мисленето вече се заражда. Вече има общуване, стимулират се наблюдението и обобщаването.
	Това е и началото на езика. Сред онези, които изучават езика, има две различаващи се направления в отговора на въпроса за произхода му. Нека оставим настрана подробностите в споровете им. Според едната теория първите ни опити за общуване се състоят в наподобяване на останалите морски обитатели. Движението на дланта и ръката, имитиращо плуваща риба, изразява и абстрактната представа за риба. А поддръжниците на другата теория твърдят, че в основата на езика е звукът — наподобяването на шумовете в морето. Едва ли някога ще се уверим коя от тези теории е по-правилна. Но всички сме наблюдавали как младите се учат да общуват във водата.
	Служат си със същите елементи, които ще използват и по-нататък, но значително по-опростени. Основни движения на крайниците, цветни знаци с дланите, звукови групи. Те стигат, за да свържат в едно членовете на всяко ефенбуру, да изградят силните връзки помежду им, запазващи се цял живот. И така научават колко са важни взаимопомощта, задружното усилие.
	Едва когато излязат от морето, фаргите разбират, че има и трудности в този свят. Можем само да предположим, че в далечните епохи на младостта на нашата раса подборът не е бил толкова суров. Само когато сложните процеси на общуване в развитото общество придобиват изключително значение, започват и страданията на индивида.
	Природен закон е слабите да се отстраняват по пътя. Бавните риби стават жертва на бързите и не създават потомство. Но бързите оцеляват и предават своите гени. Същото е и при илане — мнозина фарги тъй и не овладяват речта достатъчно добре, за да се влеят в щастливия живот на града. Храним ги, защото никоя илане не отказва помощ на друга. Но те се чувстват несигурни, нежелани, самотни, докато наблюдават как други от тяхното ефенбуру се учат да общуват и намират място в оживения кипеж на града. Обезсърчени, те се връщат в морето, блуждаят все по-надалеч и никой не ги вижда повече. Остава ни само да им съчувстваме, но не можем да им помогнем. Това повеляват законите на природата.
	Разбира се, не е нужно да изтъкваме отново, че отхвърлените от подбора са само женски. Добре ни е известно, че за всички мъжкари се полагат най-усърдни грижи от мига, в който излязат от морето. Защото всяка култура, оставила тези мили празноглавци да загинат, би се обрекла сама! Още неизсъхнали от солената вода на океана, те попадат в ханале, за да живеят уютно и безгрижно, както им подхожда. Пазени и охранени, те са щастливи и очакват единствено деня, когато ще изпълнят висшето си предназначение — съхранението на расата.


#	Предупреждение

	Този текст може би ще се стори твърде откровен на някои. Подробностите вероятно ще бъдат оскърбителни за по-чувствителните. Тъй като авторите на това изследване се стремят само да просвещават, съветват такива читатели да прочетат само следващия абзац и веднага да преминат към раздела, озаглавен „Науката на илане“.


	В размножаването има процес, при който малка част от плътта на мъжкарите, наричана сперма, се съединява с малка част от плътта на женската, наричана яйцеклетка. Така се образува яйце, което мъжкарят носи в специална торбичка. Докато осигурява топлина и безопасност на яйцето, мъжкарят напълнява много, чувства се особено доволен от живота и сънлив. Един ден от яйцето се излюпва чудесното малко, което веднага се потапя в морската вода.


#	Подробности, които могат да се сторят дразнещи на някого:

	Сливането на спермата и яйцеклетката става по време на процес, наричан сношение. Ето описанието му.
	Женската стимулира и възбужда мъжкаря. Единият или двата размножителни органа на мъжкаря се изпълват с кръв и се подават от торбичката си в основата на опашката. Тогава женската възсяда мъжкаря и поема пениса му в клоаката си. Взаимното стимулиране, в чиито подробности не е необходимо да навлизаме, подтиква мъжкаря да отдели голямо количество сперма. Специализираните малки организми проникват до яйцеклетката в тялото на женската, за да я оплодят.
	Заедно със спермата се отделя и простагландин, който предизвиква схващане в крайниците на женската и удължава значително сношението. (Сношението без отделяне на този хормон се нарича перверзия, но няма да разглеждаме този въпрос.) През този период оплодените яйца се развиват и нарастват изключително бързо, за да бъдат изхвърлени накрая в торбичката на мъжкаря.
	С това женската изпълнява ролята си в продължаването на расата и от този момент само мъжкарят е отговорен за потомството. Оплоденото яйце съдържа гени и от двамата. Около яйцата се образува плацента и те извличат необходимото им от организма на мъжкаря, в чието тяло настъпват сериозни промени. Той изпитва потребност да се върне в топлината на морската вода, защото постоянната температура е необходима за съзряването на яйцата. Щом се излегне в плиткото, мъжкарят изпитва леност и спи през повечето време. Остава в това състояние до излюпването на малките.
	Трябва да споменем, че всяка година някои от мъжкарите умират на пясъчните брегове, защото телата им се съпротивляват на връщането в нормално състояние, макар че това няма значение за продължаването на нашата раса. Фактът засяга само мъжкарите и не е особено важен.


>>>	Науката на илане

	Има множество отделни и специализирани системи за изследване на света и в тази кратка история нямаме възможност да разгледаме подробно всички тях. По-любознателните могат да се запознаят с текстове по хромозомна хирургия, химия, геология, физика, астрономия и т.н. Тук ще разгледаме само генното инженерство и математиката.
	Подобно на всичко останало в нашата история, действителният произход на постиженията ни в биологията се губи в дълбоката древност. И все пак можем да се върнем мислено назад от фактите, които са ни известни сега. С достатъчно търпение и време вече имаме възможност да се справим с всеки биологически проблем. Логично е да допуснем, че отначало селекцията на нови видове чрез проби и грешки е била единственият достъпен метод. Интересът към по-сложните механизми на възпроизводството се задълбочавал, започнали изследвания на гениите структури. Първият сериозен успех сигурно е била кристализацията на генома, т.е. предизвикването на еволюционен стазис. Само когато спрем еволюцията, сме в състояние да я разберем.
	Вероятно неосведомената читателка е озадачена и у нея напира въпросът — как се спира еволюцията, как се предизвикват промени в гените? Не е лесно да се отговори и трябва да започнем от самото начало.
	За да вникнем в същността на генното инженерство, необходимо е да познаваме донякъде особеностите на живота на нашата планета. Има два типа организми. Най-простите са прокариотите — обикновените бактерии, синьо-зелените бактерии, синьо-зелените водорасли, вирусите и т.н. По-големите и сложни форми на живот са еукариотите. За тях ще говорим след малко. Нека първо се запознаем с прокариотите.
	Във всички тях генетичният материал е във вид на спирали ДНК или само РНК в някои вируси. Между гените има особени участъци ДНК, които имат поне две предназначения. Първо, контролират различните генни функции, като например прекратяването на генната транскрипция. Второ, някои сектори от ДНК могат да включват намиращите се между тях части в други спирали ДНК. (Както вирусът използва клетката, в която е проникнал.) Някои бактерии отделят ензими, които могат да отрязват или присъединяват сектори от ДНК, след като разпознаят специфичните маркери за това, намиращи се между нуклеотидите. Чрез тези ензими можем да определяме какви сектори ще съдържа ДНК. Това се прави с различни ензими, които разпознават и отделят конкретни сектори.
	Разбира се, процесът е продължителен и изисква милиони опити. Но и търпението на илане е безкрайно, разполагали сме с милиони години, за да усъвършенстваме похватите си.
	Променяме спиралите ДНК в бактериите, като използваме затова плазмиди, вируси и накрая космиди — изкуствени сектори ДНК, всеки от които може да бъде видоизменен така, че да включва нови или модифицирани гени. По този начин принуждаваме бактериите да синтезират нови белтъци.
	Лесно е да се въздейства върху белтъчната химия на прокариотите, но е значително по-сложно да бъдат постигнати желаните промени у големите животни еукариоти. Генната програма на яйцето се залага още в яйчника на майката. Едва след завършването на основната структура на ембриона всяка негова клетка започва да отделя белтъци, които променят и нея, и съседните клетки. Този процес накрая води до оформянето на младия организъм. Краткостта на настоящия текст не ни позволява да навлизаме в подробностите по контролирането на процеса. Нека преминем към още една страна от науката на илане.
	Необходимо е да говорим за математиката, защото много илане само са чували за нея и знаят, че се използва във всички науки. За такива читателки е следващото кратко, но сравнително изчерпателно обяснение.
	Математиката се основава на числата. Ако желаете да разберете същността им, изпънете пръстите на долепените си длани. Размърдайте външния палец на дясната. Нека го наречем едно. Следващият отдясно наляво е две, после три, а вътрешният палец на дясната ръка — четири. Съответният му пръст на лявата ръка е пет, следват шест и седем, а външният палец на лявата ръка е десет. Това число се нарича още основа, но не е нужно да обясняваме значението на термина. Достатъчно е да обясним, че след основата се брои отново — десет и едно, десет и две, докато стигнем до два пъти по десет. Можем да прибавяме по десет неограничен брой пъти. Затова числата са толкова важни в науките, където нещата се претеглят, измерват, записват, броят и т.н. А в самата математика няма нищо трудно — само сравнение на по-голямото с по-малкото или с равното му.
	Не знаем точно кога и как е възникнала идеята за математиката. Самите математици са склонни да предполагат, че основата десет е избрана, защото имаме десет пръста. Според тях всяко число можело да послужи като основа, макар ние да смятаме, че това не е особено практично. Ако изберем две за основа, тогава 2 = 10,3 = 11,4 = 100,5 = 101 и т.н. Твърде тромаво и безполезно. Някои дори подхвърлят, че ако устузоу можеха да броят — що за болнава фантазия! — тяхната основа десет щяла да е нашето 12. Тогава всички числа биха се променили. Историята на илане, продължаваща вече 40 милиона години, би се свила до някакви си 30 милиона! Сами виждате докъде можем да стигнем с празно умуване, затова е най-добре да не се впускаме в безполезни догадки.


>>>	Културата на илане

	В тази история въведохме много нови понятия. Ето още едно — култура. Може да бъде определена като сбора от всички черти, съставляващи нашия начин на живот, какъвто е предаван и съхраняван през епохите. Предполагаме, че нашата култура се е зародила в дълбоката древност, но понеже не можем да стигнем до корените й, остава ни само да я опишем такава, каквато е сега.
	Всяка илане има своя град, защото целият ни живот е съсредоточен около града. Когато излизаме от морето, способни сме само нямо и почтително да съзерцаваме красотата и симетрията на града. Влизаме в него като фарги. Гледаме и се учим. Слушаме и се учим. Когато овладеем речта, започваме да служим. Виждаме разнообразния живот на града и накрая се включваме в някоя част от него. Някои от нас служат смирено и усърдно в грижите за стадата и в кланиците. И всички илане, които четат този труд, трябва да помнят винаги, че са важни не само науките и изследванията. Всички сме равни в това, че служим.
	Както един град се съзидава в кръгове — отвън са поля и животни, навътре жилища, а в средата родилни плажове и амбесед — такава е и нашата култура. Многобройният кръг от фарги около помощниците и обучените работници в различните занятия, които на свой ред обкръжават учените, надзорниците, строителите, достигнали върха на умението. Те пък са около водачите на града, в чийто център е ейстаа — онази, която управлява. Логично, просто, пълноценно. Друга култура е немислима.
	Такъв е светът на илане още от яйцето на времето и такъв ще се съхрани завинаги. Където има илане, има закон и правда, всички са щастливи.
	Около двата полюса на нашата планета студът е твърде силен. Илане са твърде мъдри, за да се стремят да проникнат по тези места. Но наскоро открихме, че в нашия свят има и благодатни територии, още незаети от илане. Длъжни сме и пред себе си, и пред света да запълним празното пространство. Из някои от новите земи гъмжи от толкова неприятните ни устузоу. Ще трябва да изучим тези твари.
	Бележка на преводача:
	Тук свършва преводът от илане. За да разберете някои от крайно сложните проблеми пред всеки, заел се с този необикновен език, моля ви да прочетете следващия раздел.


>>>	Езикът на илане

	Бавното развитие в течение на милиони години е създало богат, сложен език. Толкова е труден, че мнозина представители на тази раса тъй и не успяват да го овладеят. Те не намират мястото си сред илане. Културната преграда разделя вида им на две групи, като едната, която няма достъп до градовете, води животинско съществуване в морето. Тези непълноценни екземпляри почти никога не създават потомство, защото не са способни да опазят мъжкарите от хищници по времето, когато те мътят яйцата. Така генетичният фонд на илане полека се променя, но процесът е толкова муден, че можем да го сравним с пълзенето на планински ледник.
	Илане се изразяват чрез поредици свързани помежду си гещалти, всеки съдържащ от едно до четири понятия или представи. Към всеки гещалт има и контролен знак — стилизирано движение или поза на тялото, отнасящи се до общия смисъл на израза. Гещалтите се повтарят рядко, защото възможните комбинации са около 125 милиарда.
	Всеки опит да се предаде значението на изразите в илане на човешки език се сблъсква с непреодолими трудности. Нека първо разгледаме контролните знаци. Ето един непълен техен списък със стилизираните им символи:
T>
	|{img:pregurbvane.png}|прегърбване|{img:zvezda.png}|звезда|{img:zavurtane.png}|завъртане|
	|{img:navejdane.png}|навеждане|{img:katerene.png}|катерене|{img:klatushkane.png}|клатушкане|
	|{img:poklon.png}|поклон|{img:padane.png}|падане|{img:raztursvane.png}|разтърсване|
	|{img:protiagane.png}|протягане|{img:povdigane.png}|повдигане|{img:presiagane_01.png}|пресягане|
	|{img:razpervane.png}|разперване|{img:skok.png}|скок|{img:presiagane_02.png}|пресягане(2)|
	|{img:prikliakane.png}|приклякане|{img:izdigane.png}|издигане|{img:siadane.png}|сядане|
	|{img:izliagane.png}|излягане|{img:butane.png}|бутане|{img:neutralen.png}|неутрален|
	|{img:pregrudka.png}|прегръдка|{img:pluvane.png}|плуване|{img:vurtene_right.png}|въртене на опашката (надясно)|
	|{img:pripichane.png}|припичане|{img:padane_korem.png}|падане по корем|{img:vurtene_left.png}|въртене на опашката (наляво)|
T$


	Илане използват приблизително същите звуци като хората. С допълнителни четири сигли обозначаваме звуците, присъщи само на тази раса. Те са ’ (твърд гърлен звук), < (остър звук), ! (цъкане), • (мляскане с устни).
	Богатството на езика и трудностите в точния превод могат да бъдат онагледени със следния пример:
C>
	„Да се отделиш от бащината обич и да се потопиш в прегръдката на морето е първата болка в живота — а първата радост са приятелите, с които се събираш там.“
C$
	Да видим първо поредицата от изразяващи мисълта гещалти, всеки със свой контролен знак, номерирани от 1 до 12 за улеснение:
	К1 ({img:k01.png}) енге
	К2 ({img:k02.png}) хан. нате. ихей
	КЗ ({img:k03.png}) ага. пте
	К4 ({img:k04.png}) ембо.(1) <ке.(2) ка<
	К5 ({img:k05.png}) иги. рубу. шей(3)
	К6 ({img:k06.png}) ках. шей. сесе
	К7 ({img:k07.png}) хе. ауа. ихей
	//(4)
	К8 ({img:k08.png}) хе. вай<. ихей
	К9 ({img:k09.png}) ках. шей. инте
	К10 ({img:k10.png}) енд. пелей. уу
	К11 ({img:k11.png}) асак. хен
	К12 ({img:k12.png}) енге


	(1) В този момент се подсказва и околната среда чрез въртене на върха на опашката.
	(2) Подсказва се топлина чрез стягане на челюстните мускули като при широко отворена уста.
	(3) Забележете, че К4 и К5 са свързани чрез общ контролен знак, а КЗ и К5 — чрез противоположни понятия в началото.
	(4) В този момент илане прави пауза и повтаря гещалти в обратен ред, за да подчертае обратния паралелизъм.
	Ето какъв би трябвало да е буквалният превод заедно със значенията на контролните знаци, посочени в скоби:
	К1 (Препичане) Любов.
	К2 (Лягане) Мъжко. Приятел. Усещане за докосване/миризма.
	КЗ (Бутане) Отделяне.
	К4 (Падане) Натиск. Лепкавост. Прекратяване.
	К5 (Падане) Навлизане. Безтегловност. Студ.
	К6 (Плуване) Сол. Студ. Движение.
	К7 (Навеждане) Първо бройно. Болка. Усещане за докосване/миризма.
	//
	К8 (Звезда) Първо бройно. Радост. Усещане за докосване/миризма.
	К9 (Плуване) Сол. Студ. Лов.
	К10 (Протягане) Виждане. Откриване. Нарастване.
	К11 (Плуване) Бряг. Мъжко/Женско.
	К12 (Пресягане) Любов.


	Да видим разговорната транскрипция:
C>
	Енге хантеней, агате ембокека иирубушей какшейсе, хеауахей; хевай’хей какшейнте, енпелеиуу асахен енге.
C$
	Най-точният превод на човешки език би бил в стихотворна форма, но нека се задоволим с общия смисъл:
C>
	„Любовта на твоя баща, да бъдеш отделена от нея и да навлезеш в студеното, лишено от обич море, това е първата болка в живота; а първата радост на живота (в тази студена ловна територия) е да се натъкнеш на своите приятели и да усетиш как тяхната любов те обгръща.“
C$
	Разликите са толкова дълбоки и значителни, че са почти непреодолими за всеки човек, дръзнал да изучава илане. Когато се срещат хора, говорещи на различни езици, те започвате посочване и назоваване на различни предмети. Камък… дърво… листо. Щом установят някаква обща основа, минават към действията: „Хвърлям камъка. Вземам листото.“
	За илане това е немислимо. Те не назовават нещата, а ги описват. Вместо „стол“ биха казали: „Малко дърво, на което се сяда.“ А съществителното „врата“ за илане се изразява с различни конструкции според обстоятелствата — „вход към топло място“ или „изход към студено място“.
	А Исел тъй и не може да вникне в смисъла на използваните от тях понятия. Успява да запамети няколко думи, добива и смътна представа за употребата на контролните знаци. Когато Вейнте иска от нея да говори, прави го така:
	Вейнте казва: {img:veinte_01.png} есекапен {img:veinte_02.png} идшепен {img:veinte_03.png} илейбесат {img:veinte_04.png} ефендууруу {img:veinte_05.png} илсатуу {img:veinte_06.png} илсатефен
	Да започнем с точното предаване на значението:
	(Звезда) Връх-искане
	(Прегърбване) Тази-говореща-искане
	(Протягане) Реч-трудност-равенство
	(Протягане) Живот-продължаване-нарастване
	(Прегърбване) Реч-равенство-нарастване
	(Звезда) Реч-равенство-живот
	Сега преводът:
	„Аз лично искам това най-настоятелно! Говори, моля те, като една от илане. Така ще продължиш да живееш и растеш. Речта означава да се съхраниш — моля те! Разбери, че за тебе речта означава живот!“
	Най-доброто, което Исел може да измисли, е „хас лейбе ене уу“.
	Мисли, че казва: „Моля ви, за мен е трудно да говоря.“ Само че предизвиква гибелта си, защото всъщност казва „женско — възраст/ентропия — мекота — нарастване“.
	В какво е грешката й?
	1. Хас не означава „аз“, а „женско“. Объркването започнало още когато Енге посочила себе си, произнасяйки думата за пръв път.
	2. Лейбе наистина означава „трудно“, стига да се каже с контролен знак, изразяващ някаква степен на задържане, на подчинение — например „прегърбване“, „навеждане“, „приклякане“. Без такъв знак значението се измества по-скоро към „възраст“, т.е. процес на упадък, включително и при илане.
	3. Ене изобщо не означава „говоря“, а „мекота, гъвкавост“, тъй като илане често свързват тези понятия.
	4. Уу е обикновен начин за завършване на мисълта, с който Енге често насърчава учениците си, но значението му е „расти, продължавай, старай се“, а не „моля“.
	Исел няма опашка и не може да покаже правилно контролния знак „навеждане“. Допуска и фаталната грешка да наподоби последния използван от Вейнте знак — „звезда“, който изразява господство и заплаха. Затова Вейнте смята, че Исел й казва нещо като „Старата женска става по-сръчна“ или дори „Гъвкавостта трупа години върху женските“. Естествено е да се вбеси, щом чуе подобни безсмислици. Яростта й се подклажда и от факта, че се е постарала да бъде учтива с животното, което стои пред нея. Така Исел сама си навлича гибел.
	А какво измисля Керик?
	{img:kerik_01.png} есекакуруд {img:kerik_02.png} есекилшан {img:kerik_03.png} елел {img:kerik_04.png} лейбелейбе
	Значи казва следното:
	(Навеждане) Връх-погнуса-край
	(Повдигане) Връх-реч-желание
	(Неутрален) Дълго-дълго
	(Неутрален) Усърдно-усърдно
	Ето как го разбира Вейнте: „Изобщо не искам да умирам. Много искам да говоря. Много дълго, много усърдно.“ Отначало не забелязва навеждането, защото момчето няма опашка. Но поне разпознава повдигането и постепенно се досеща какво се опитва да изрази Керик.


>>	Тану
>>>
	Историята на Земята е записана в нейните скали. Макар още да има въпроси, на които не сме намерили отговор, можем да разчетем сменящите се епохи на нашата планета по вкаменелостите — от палеозоя до наши дни. Преди 600 милиона години древният живот се срещал само в плитчините на топлите морета — червеи, медузи и други безгръбначни. Все още съществувал огромният единствен праконтинент, който наричаме Пангея.
	Но дори тогава някои морски твари използвали варовик, за да си изградят черупки за защита и опора. Вътрешният скелет се развил едва с появата на рибите. По-късно възникналите видове риби имали дробове и перки, които можели да им послужат за дишане и придвижване, когато изпълзели на сушата. От тях преди 290 милиона години възникнали земноводните, предшествениците на първите влечуги.
	Първите динозаври се появили на Земята преди около 205 милиона години. Когато морето започнало да запълва първите цепнатини в Пангея няколко милиона години по-късно, динозаврите вече били навсякъде. Това бил техният свят, в който запълвали всяка екологична ниша и наложили абсолютното си господство в живата природа през следващите 135 милиона години.
	Само световна катастрофа можела да ги помете. Метеорит с диаметър десетина километра се забил в океана и изхвърлил в атмосферата милиони тонове прах и водна пара. Динозаврите измрели. Изчезнали 70 на сто от тогавашните животински видове. И дребните млекопитаещи вече можели да се развиват и населяват Земята.
	Галактическа случайност, хвърлени от вечността зарове…
	Ами ако гигантската скала не бе улучила нашата планета? Ами ако вероятностите се бяха осъществили иначе и тази космическа бомба не бе развихрила опустошението си на Земята? Как би изглеждал светът днес?
	Първата и най-очевидна отлика щеше да е липсата на Исландия, защото тези вулканични острови бележат мястото, където метеоритът проникнал под земната кора.
	Втората щеше да е в коренно различната история на глобалния климат, чиито механизми все още не разбираме напълно. Знаем, че е имало няколко ледникови периода, без да сме си изяснили причините за това явление. Известно ни е и че магнитните полюси са си разменяли местата — северният е бил там, където сега е южният. Едно обаче е сигурно. Без страшния удар на метеорита и невъобразимата промяна в климата смяната на ледникови епохи и условията на различните континенти нямаше да са същите.
	Нека огледаме света, какъвто е можел да бъде.
	Господството на динозаврите е нерушимо. Земята е тяхна, а илане са над всички.
	Но не и в западното полукълбо. Влечугите властват и в Южна Америка, само че за Северна това не важи. Ивицата суша, свързваща двата континента, понякога потъвала в океана. В един особено важен геоложки период потъването й съвпаднало с нахлуването на морето, покрило голяма част от Северна Америка. Впоследствие леденият напор на глетчерите се разпрострял почти до бреговете и за милиони години определил суровия субполярно-континентален климат в този район. Студенокръвните животински видове измрели и мястото им било заето от топлокръвните. Те се размножавали и развивали, за да се превърнат накрая в господстваща форма на живот.
	С постепенното отдръпване на ледниците млекопитаещите се разпрострели и на север. Когато земният мост отново се издигнал между двете Америки, топлокръвните животни обитавали целия континент. Но не можели да удържат новото настъпление на влечугите. Нищо, освен бягството не спасява от бронирани твари, чието тегло понякога достига 80 тона.
	Само на север, по хълмовете и планинските склонове, млекопитаещите можели да оцелеят. Сред тях били и маймуночовеците на Новия свят, от които се развили тану.
	В този вариант на историята няма млекопитаещи в Стария свят — там са динозаврите. Не се срещат нито мечки, нито вълци. Но в Новия свят елените се плодят изобилно. Тук има мастодонти и множество двуутробни като саблезъбия тигър. Богато е разнообразието от млекопитаещи в плодородната ивица на юг от ледниците и на север от земите на студенокръвните влечуги.
	Повечето тану тъй и не смогнали да се издигнат над равнището на ловци и събирачи на корени, притиснати от суровите условия. Но пък в тези си занимания били извънредно изкусни. Имало и някои изключения — саску, които започнали да водят заседнал живот и се занимавали с неолитно земеделие и животновъдство. Скоро усъвършенствали грънчарството и кошничарството, обществото им станало по-сложно и разделено на прослойки. Но това изобщо не означава, че с нещо превъзхождат ловците сред тану, които имат богат език, занимават се с по-прости форми на изкуството, превърнали са оцеляването в занаят и отношенията им се опират на груповото многобройно семейство.


>>>	Марбакският език

	Подобно на другите езици на тану, марбакският е съвременен диалект на забравения праезик, наречен условно източен крайбрежен. На марбакски „мъж“ е _ханас_, множественото число — _ханасан_. Вариантите на тази дума са _хенас_ във ведаманския, _хнас_ в левреюсанския, _несес_ в лебнаройския и т.н.
	Всички наименования на тези малки племенни групи са описателни. Ведаман означава „хората от островите“, левреюсан — „хората от черните палатки“. Думата за жена — _линга_ (мн.ч. — _лингаи_), също е разпространена в почти съвпадащи варианти. Когато не се посочва полът на човек, думата е _тер_, а с множественото й число _тану_ говорещият обозначава всички други хора.
	Падежните форми на най-употребяваното съществително от мъжки род са:
T>
!	| |Единствено число|Множествено число|
	|Именен|ханас|ханасан|
	|Винителен|ханас|ханасан|
	|Родителен|ханаса|ханасана|
	|Дателен|ханаси|ханасани|
	|Местен|ханаси|ханасани|
	|Творителен|ханасом|ханасом|
T$


>>	Парамутаните
>>>
	Както и тану, парамутаните са произлезли от приматите на Новия свят. Въпреки че липсват изкопаеми доказателства, генетичният анализ показва, че тану и парамутаните са много близки като произход и до момента единствено голямото разстояние, което ги разделя, е попречило на смесването им. Въпреки че външната прилика не е много голяма (сравнете покритите с козина парамутани и сравнително безкосмените тану), трябва да се отбележи, че и двете групи имат приблизително един и същ брой космени фоликули. Много тану се раждат с рудиментарни опашки, просто подаване навън на опашната кост, която съдържа точно същия брой кости, както опашката на парамутаните.
	Като цяло очевидните физически различия между двете групи не са от голямо значение. Много по-важни са социалните и културни фактори. Парамутаните са мигрирали по на север от които и да било други примати. Можем да предполагаме популационен натиск или подходящи технологии, които са направили субполярното съществуване първо възможно, а след това и необходимо. Пълната зависимост на съществуването им от един основен източник на храна и суровини (уларуакът) не позволява други възможности. Все още използването на материали от северната умерена зона (дърво за лодките им, дъб за обработката на кожите) е важно, но уларуакът е незаменим за съществуването им в начина, по който културата им е изградена сега.
	Трябва да се посочи, че „парамутан“ е неправилно название, тъй като това е марбакска дума, която означава „ядящи сурово месо“. Правилната дума на собствения им език е „ангурпиак“, което означава „истинските хора“ — така те определят себе си. В самотното си съществуване сред ледените пустини те се чувстват (с доста основание) като истинските хора, единствените хора. Затова те наричат тану „еркигдлити“, измислените хора. Чужденци, които идват от един нереален свят, съответно и те самите трябва да са нереални.


>>>	Обкръжаваща среда

	В морето има много повече живи същества, отколкото на сушата — и много повече видове. Животът е започнал в морето и всички големи групи животни имат много представители, които все още живеят там. В основата на цялата продуктивност на откритото море са плаващите едноклетъчни водорасли. Тези микроскопични растения живеят само в горните няколко метра на водата, където могат да получават енергия пряко от слънцето. Съществуват около 600 разпространени вида водорасли, които формират основата на хранителната верига. Най-напред те биват изядени от дребни планктонни животни, най-разпространените от които са главоногите ракообразни от рода Calanus. (Най-разпространените животни на Земята, както по брой, така и по общо тегло.) Те на свой ред биват изядени от по-големи ракообразни, подобни на скариди, а също и от много други животни — медузи, морски червеи, малки рибки, много ларви на мекотели и главоноги и дори от по-големи дънни ракообразни като крабове и морски раци.
	Продуктът на цялата тази активност е бавен дъжд от мъртви тела и екскрети, който потъва надолу към бактериите на океанското дъно. Необходимите хранителни вещества, особено азот и калий, произвеждани от бактериите, се разнасят от дълбоките океански течения. Те са първичният източник на богатия живот в полярните океани. Въпреки ниската температура и липсата на светлина продуктивността им е висока и почти непрестанна, тъй като студът наистина е източник на съставките, които подхранват живота. Температурата на водата на повърхността е хладните четири градуса по Целзий, докато топлите течения от юг варират между пет и осем градуса. По-топлата вода се издига през студената, по-плътна вода, и подхранва изобилния живот на повърхността.
	Едно необичайно качество на ледниковия слой е кунгулекът, който запълва екологична ниша, празна в света, който ние познаваме. Студената екосистема на кунгулека не прилича на никоя друга в океана. Вкоренено в леда, огромното ветрило зелени ластари се простира навътре в морето, поемайки хранителни вещества от водата и енергия от слънцето. Тази северна ливада я пасе уларуакът, най-голямото живо същество на света. Той къса ивиците водорасло с дебелите си мускулести устни, поемайки храна и живот от кунгулека. Уларуакът е напълно зависим от този единствен източник на храна. С придвижването на юг на арктичната ледена шапка океанските течения се променят и се появяват по на запад. Уларуакът последва кунгулека, и парамутаните на свой ред трябва да последват уларуака. Всяко звено в хранителната верига зависи от звеното преди него.


>>>	Ангурпиакският език

	Всеки изследовател на техния език бързо ще забележи колко малко терминални звуци има той. Поради това може на пръв поглед да изглежда прост, но по-задълбоченото изучаване разкрива неговото богатство и сложност.
	Съществуват две различни форми на „л“, едната гласна, другата безгласна. Безгласната форма е транскрибирана тук като „дл“ или „тл“, за да укаже тази важна разлика.
	Лингвистичната трудност е двупосочна улица. Ангурпиаките имат проблеми с произнасянето на някои от марбакските звуци, и ги смятат за направо непроизносими. Например „Армун“ се произнася като „Аррамун“, и „Харл“ като „Харрал“, и т.н.
	Една от най-интересните характеристики на техния език е, че той се състои само от съществителни и глаголи. Всяко изречение започва с по една дума, която обаче като коренов термин е отворена за допълване с най-различни добавки, след които може да има още добавки. По този начин се построяват думи с дължината на изречение. Например:
	кингик — къща
	кингирсуак — голяма къща
	кингилиорпок — той строи къща
	кубгирсуалиорпок — той строи голяма къща
	кингирсуалиорфилик — човек може да построи голяма къща
	и така нататък, до безкрайност.
	Важно е да се отбележи дясно-определящата структура на тези конструкции. Всички ние сме свикнали с ляво-определящи, например:
F>
	             къща
	      голяма къща
	много голяма къща
F$
	Когато някой възприеме като родна една система, за него става естествено да говори по този начин и да организира езика си така, а това прави възприемането на друга подредба особено трудно.
	Съществителните и глаголите могат да имат освен добавките също и различни наставки. Те се използват, за да указват лице, падеж и склонение. Глаголите могат да бъдат в индикативно, интерогативно, субюнктивно, оптативно, конюнктивно и инфинитивно склонение. Като пример как действа това, нека вземем „харесвам“, което в инфинитив е „алутора“:
	алуторок — той харесва
	алуторут — тя харесва
	алутораук — харесва ли той?
	салуторассук — харесват ли те?
	алуторлиук — може ли да хареса той (оптатив)
	алуторисук — може ли да харесат те
	алуторпагит — той може да хареса (субюнктив)
	алуторпатигик — те може да харесат


	Въпреки че марбакският и ангурпиакският езици не са лингвистично свързани, те са структурно подобни, макар и в огледален образ. Ако Армун например би използвала „алутора“ за „харесвам“, след това да посочи към себе си и след това към някакъв обект, ще се разбере, че тя го харесва. Ангурпиаките може да я сметнат за глупава, защото обърква окончанието, но ще разберат какво тя се опитва да каже. За разлика от езика на илане, където ако нещо не е изразено в точни и тесни граници, няма да се разбере абсолютно нищо.
	Едно нещо, в което ангурпиаките са много неточни, е определянето на времето — те са в най-добрия случай безразлични към хода му. Имат някаква смътна форма за бъдеще време, но тя се използва рядко. Терминът, който най-често може да бъде чут, е „тамнагок“, което може да означава „някога“, „едно време“, но може да означава също и „тогава“ или „сега“, или дори „отчасти“. Единственият друг свързан с времето термин е „еетчук“, който означава „преди много-много време“. Той е толкова неспецифичен, че може да означава четиридесет или две хиляди години.
	Както може и да се очаква, езикът им отразява физическото им съществуване. Те отбелязват много различия, които в марбакския език не съществуват, но напълно пренебрегват други. По очевидни причини имат цял куп термини за сняг — отделни за едър сняг, дребен сняг, замръзнал сняг, влажен сняг, сняг от който можеш да режеш блокове и дори сняг, който скърца под краката. От друга страна пък синьо и зелено не се различават като отделни цветове. И докато има отделни думи за червено и жълто, няма за оранжево. Тъй като термините за тези цветове са само добавки и никога не се използват като отделни думи, всъщност няма пълна яснота за точното им значение.
	Съществуват предположения, че силно развитата им система за добавки и неизброими наставки и свързвания може да има нещо общо с тяхната сръчност и способност да разбират как си взаимодействат механични части. Определено е вярно, че сглобените им и свързани скелети на лодки и навигационни карти отразяват това, но все пак трябва да се подчертае, че то е още само теория.


>>	Кратък речник на илане
	(Забележка: Включени са и единични елементи от езика, и някои често повтаряни гещалти.)
T>
	|аа|вътре|
	|ага|отпътуване|
	|агле|проход|
	|ака|погнуса|
	|акас|плодородна земя|
	|акел|доброта|
	|аксе|камък|
	|алак|последователност|
	|Алакас-аксехент|Ключовете на Флорида|
	|але|клетка|
	|алпе|красота|
	|амбей|височина|
	|амбесед|централно сборно място|
	|анат|телесен крайник|
	|анканаал|океан, заобиколен от суша|
	|анке|присъствие|
	|ален|искане|
	|асак|бряг|
	|аст|зъб|
	|асто|движение|
	|ауа|болка|
	|бан •|дом|
	|буру|околна среда|
	|ген|нов|
	|Генагле|Гибралтарският пролив|
	|Гендази|Северна Америка|
	|гуп|слух|
	|гулаватсан|животно-звънец|
	|дее|това|
	|ее|навън|
	|ееде •|онова|
	|еесен|плоскост|
	|ефен|живот|
	|ефенбуру|група, сформирана в детството|
	|ефенелейаа|духът на живота|
	|ейсек|кал|
	|ейсекол|животно-драга|
	|ейсет|отговорност|
	|ейстаа|лидер на града|
	|ексеи|предпазливост|
	|елин|малък|
	|елининиил|стадий на развитие преди фарги|
	|елиноу|малък хищен гущер|
	|ембо|натиск, налягане|
	|емпе|похвала|
	|енд|зрение|
	|енет|езеро|
	|енге|обич|
	|ентеесенат|плезиозавър|
	|енто|всяко отделно нещо|
	|Ентобан|Африка|
	|еретрук|тиранозавър|
	|ерек|скорост|
	|есек|връх|
	|есеказак|страж на родилните плажове|
	|есик|юг|
	|еспеи|поза|
	|естекел|птеродактил|
	|ето<|вик|
	|ене|мекота, гъвкавост|
	|ето<|стрелям|
	|ефенселе|член на ефенбуру|
	|иш|влизане|
	|ил|реч, говор|
	|илейбе|неспособен да говори|
	|инег|стар|
	|Инегбан<|родния град|
	|инле|голям размер|
	|инте|лов|
	|ипол|отъркване|
	|Исегнет|Средиземно море|
	|исек|север|
	|ихей|усещане за докосване/миризма|
	|ка<|прекратяване|
	|каин|линия на погледа|
	|кал|отрова|
	|калкази| бодлив храст|
	|касей| трън|
	|ках| сол|
	|кем|светлина|
	|кетс|вдлъбнатост|
	|кийис|изток|
	|кру|къс|
	|лан<|сношение|
	|лейбе|трудност|
	|лек|лошо нещо|
	|мал|липса на грижи|
	|ман<|последен|
	|Манинле|Куба|
	|масиндуу|оптичен проектор
	|мелик|тъмнина|
	|мекасеи|лози с отровни бодли|
	|нате|приятел|
	|нени|череп|
	|ненитеск|трицератопс|
	|нефмакел|животно-превръзка|
	|нин|отсъствие|
	|нинсе|онези, които са безотговорни|
	|ну •|уместност|
	|окалакс|тревопасно|
	|окол|черво|
	|онетсенсаст|стегозавър|
	|пелей|откритие|
	|рубу|безтегловност|
	|рууд|спиране|
	|руутса|анкилозавър|
	|сандуу|микроскоп|
	|сас<|бързина|
	|сат|равенство|
	|селе|връзка|
	|сесе|движение|
	|сете|група с определена цел|
	|сокей|разчистена земя|
	|сон<|елемент|
	|стал|жертва|
	|тах|чист|
	|теракаст|ездитно животно|
	|теск|вдлъбнатина|
	|топ|тичам|
	|трумал|комбинирана атака|
	|тууп|дебел, ленив|
	|угункшаа|записващо устройство (животно)|
	|умнун|обработено месо|
	|унут|пълзя|
	|унутах|плужек, който се храни с косми|
	|урукето|подложен на мутации ихтиозавър|
	|уруктоп|осмокрако товарно и ездитно животно|
	|урукуб|бронтозавър|
	|усту|кръв|
	|устузоу|млекопитаещи|
	|уу|нарастване|
	|фафн|хващам|
	|фар<|въпрос|
	|фарги|онзи, който се учи да говори|
	|хан|мъжко|
	|хаис|съзнание|
	|ханале|жилище на мъжкари|
	|хас|женско|
	|хас|жълто|
	||.Забележка: Горните две думи се отличават чрез избора на контролен знак.|
	|хе|първо бройно|
	|хезотсан|оръжие с къси стрели|
	|хен|мъжко/женско|
	|хент|въртене|
	|хорнсопа|генетична форма|
	|хуруксаст|моноклонал|
	|цан|животно|
	|цо|изпражнение|
	|шак|промяна|
	|шан|воля|
	|шей|студ|
T$


>>	Речник на някои марбакски думи
T>
	|апас|път|
	|ападжекс|шаман|
	|амаратан|безсмъртните (божествените същества)|
	|арнуит|ястреб|
	|ас|как|
	|ата|татко (ласкаво)|
	|бана|синче (ласкаво)|
	|бека|връзвам възел|
	|бензеел|мъх|
	|блеит|студ|
	|ведам|остров|
	|вейгил|тежък, важен|
	|гентиназ|водач|
	|груннан|мизерия|
	|далас|супа|
	|даластар|силна супа|
	|диа|да бъдеш|
	|дрижа|кървя|
	|еджоман|заклетите|
	|еи|винаги|
	|екотаз|ядки и горски плодове|
	|елка|просветлява|
	|елск|мастодонт|
	|ерман|небе|
	|ерманпадар|небесен баща, дух|
	|ес|ако|
	|истак|пътека|
	|каргу|планинци|
	|катиск|радостен|
	|кел|чукало|
	|курмар|река|
	|куро|главатар|
	|лас|долу|
	|леврелаг|стан|
	|левреюсан|хората от черните палатки|
	|лей|изгорена гора|
	|линга|жена|
	|лингаи|жени|
	|лиса|да зная|
	|мадрап|мокасин|
	|мал|добро|
	|ман|трябва|
	|мар|коса|
	|маргалус|съветник по въпросите на мургу|
	|мараг|студенокръвно животно|
	|марин|звезда|
	|марск|ихтиозавър|
	|менса|да подреждам
	|модиа|може би|
	|мотриг|мое дете|
	|мургу|мн. ч. на мараг|
	|нат|убиец|
	|наудинз|ловец|
	|ненитеск|трицератопс|
	|неп|дълго|
	|парад|брод|
	|парамутани|ядячи на сурово месо, северен народ|
	|рат|горещо|
	|самад|смесена група от мъже и жени|
	|самадар|избраният предводител на самад|
	|саси|малко|
	|сиа|да тръгна|
	|скерм|период от време|
	|со|както, това, който|
	|стакиз|лято|
	|стеси|бряг|
	|таис|зърно|
	|тану|хора|
	|тарил|брат|
	|тарм|дух|
	|тер|човек|
	|теред|група хора, заели се със задача|
	|тередар|предводител на групата|
	|тина|да нося|
	|то|към|
	|торск|ихтиозавър|
	|торскан|ихтиозаври|
	|торсканат|смърт за ихтиозаврите|
	|уедам|остров|
	|улфадан|дългобрад|
	|фа|гледам|
	|фала|да чакам|
	|фалдар|огън|
	|хам, хамар|да мога да пея (ед., мн.)|
	|ханас|мъж|
	|ханасан|мъже|
	|ханс|военен отряд|
	|хардалт|октопод|
	|хариан|блажените|
	|хаулт|двадесет (до колкото брои човек)|
	|химии|планина|
	|хоатил|всички|
T$


>>	Речник на езика на саску
T>
	|бансемнила|двуутробен хищник|
	|уапискис|мастодонт|
	|Деифобен|мястото със златните брегове|
	|поро|бира|
	|тагасо|царевица|
	|шарадиз|лен|
T$


>>	Речник на ангурпиакския език
T>
!	||<Съществителни:|
	|ангурпиак|истинските хора|
	|еркигдлит|измислените хора|
	|етат|гора|
	|икергак|голяма лодка|
	|имак|открито море|
	|инге|вулва|
	|мунга|дребна риба|
	|нангек|цел на пътуване|
	|паракаут|палатка|
	|кингик|къща, укритие|
	|кивио|път|
	|кунгулек|арктическо водорасло|
	|уларуак|голям морски бозайник|
!	||<Глаголи:|
	|алутора|харесвам
	|ардлерпа|лов|
	|икагпут|да са много|
	|лиорпа|строя|
	|мисугпа|ям|
	|мулува|няма ме|
	|нагсокипа|да сме еднакви, да няма разлика|
	|накойоарк|да си различен|
	|сиагпай|да си важен|
	|такугу|виждам|
	|тингава|сношение|
!	||<Добавки:|
	|-адлуинар|напълно|
	|-еетчук|много отдавна|
	|-гуак|низш, долнокачествен|
	|-как|малък|
	|-луарпок|прекалено много|
	|-как|бърз|
	|-так|новоуловен|
	|-тамнагок|тогава, сега, скоро|
T$


>>	Зоология

	__Бансемнила__
	_(Metatheria: Didelphys dimidiate)_
	{img:didelphys.png}
	Червеникавосиво двуутробно с три въгленочерни ивици по гърба. Има хватателна опашка и гъвкави пръсти на задните си крачета. Хищник, предпочита плъховете и мишките. Саску отглеждат тези животни, за да държат настрана гризачите от хамбарите си.

	__Голям елен__
	_(Eutheria: Alces machlis gigas)_
	{img:alces.png}
	Най-едрият сред елените. Отличава се от другите членове на семейство Cervidae по размаха на рогата си. Тану се хранят с месото му и използват кожата за своите палатки.

	__Гулаватсан__
	_(Ranidae: Dimorphognathus mutatus)_
	{img:dimorphognathus.png}
	Приложението на генното инженерство за контролирани мутации може да бъде оценено, когато разгледаме отблизо Гулаватсана — животното-звънец, което навремето е представлявало една зъбата жаба, чието мощно крякане е огласяло тропическите джунгли по време на размножителния период. Сега излъчвания звук е оглушителен в непосредствена близост.

	__Дългозъб__
	_(Metatheria: Machaerodus neogesus)_
	{img:machaerodus.png}
	Представител на двуутробните тигри. Голям свиреп хищник, който си служи с удължените си горни кучешки зъби, за да поваля жертвите. Някои ловци от племената каргу създават симбиотична връзка с тези зверове, които им помагат при лов.

	__Еисекол__
	_(Eutheria: Trichechus latirostris mutatus)_
	{img:trichechus.png}
	Морско млекопитаещо, което в непроменената си разновидност рови по дъното в търсене на растения. Генната манипулация е увеличила значително размерите му и животното се използва за прочистване и разширяване на плавателни и напоителни канали.

	__Елиноу__
	_(Sauhschia: Coelurosaurus compsognathus)_
	{img:coelurosaurus.png}
	Дребен пъргав динозавър, обичан от илане, защото преследва и изтребва дребни млекопитаещи. Ярките цветове и покорството често му отреждат положение на домашен любимец.

	__Ентеесенат__
	_(Sauropterygia: Elasmosaurus plesiosaurus)_
	{img:elasmosaurus.png}
	Хищна морска рептилия, почти непроменена от кредния период. С малка къса глава и дълга змиеподобна шия. Приличащите на лопати плавници са същите като на морската костенурка. Селекционирани са нови разновидности с по-голям черепен обем, което позволява да бъдат дресирани, за да осигуряват храна за значително по-едрите от тях урукето _(Icthyosaurus monstrosus mutatus)_.

	__Еретрук__
	_(Saurischia: Tyrannosarus rex)_
	{img:tyrannosarus.png}
	Най-големият и могъщ сред карнозаврите. Дълъг повече от 12 метра, зрелият мъжки екземпляр понякога тежи до 7 тона. Предните му крайници са малки, но силни. Тежестта го прави тромав, затова напада само най-едрите животни. Често си осигурява прехраната, като прогонва по-слабите хищници от плячката им.

	__Естекел__
	_(Pterosaurs: Pterodactylus quetzalcoatlus)_
	{img:pterodactylus.png}
	Най-голямото от летящите влечуги с размах на крилата повече от 10 метра. Костите му са много леки и силни, а тежестта на огромния клюн се балансира от костен израстък в задната част на черепа. Може да се срещне в делтите на големите реки, тъй като се учат да летят само на места като тези, където големите вълни се движат срещу поривите на вятъра.

	__Исекул__
	_(Columbae: Columba palumbus)_
	{img:columba.png}
	Тази нежна птица представлява идеален пример за практичната част от познанието на илане. Този вид използва намагнетизирани железни частици в главата си, за да се ориентира по магнитното поле на Земята. Благодарение на изкуствения подбор Исекулът вече може да се движи в избраната посока в продължение на дълъг период от време, докато не бъде объркан от жажда или глад.

	__Лодка__
	_(Cephalopoda: Archeololigo olcostephanus mutatus)_
	{img:archeololigo.png}
	Водното превозно средство на илане. Движението се постига с изхвърляне на силна водна струя назад. Тези твари имат само зачатъци на интелект подобно на октоподите, от които произхождат, но могат да бъдат научени на прости команди.

	__Масиндуу__
	_(Anuva: Rana catesbiana mutatus mutatus)_
	{img:rana.png}
	Сандуу е общоприето лабораторно същество за увеличаване на изображения до 200 пъти, но му липсва удобство, тъй като може да се използва само от един наблюдател. Масиндуу е разновидност, която позволява изображението да се прожектира върху бяла повърхност, за да се наблюдава от двама или повече изследователи.

	__Мастодонт__
	_(Eutheria: Mastodon americanus)_
	{img:mastodon.png}
	Едро млекопитаещо, отличаващо се с дългите си бивници. Има хватателен хобот, стигащ до земята. Опитомяването му от тану им дава възможност да изминават големи разстояния. Мастодонтите теглят тежките им носилки.

	__Наметало__
	_(Selachii: Elasmobranchus kappe mutatus)_
	{img:elasmobranchus.png}
	Илане ги използват, за да се стоплят през нощта или при лошо време. Тези същества нямат абсолютно никакъв интелект, но ако бъдат хранени добре, поддържат телесната температура около 36 градуса по Целзий.

	__Ненитеск__
	_(Ornithischia: Triceratops elatus)_
	{img:triceratops.png}
	Тревоядно четириного с три рога, разположени на защитаващата го костна броня по черепа. Непроменен от кредния период досега. Размножава се със снасяне на яйца. Обемът на черепната кухина е малък, интелектът — още по-незначителен. Трицератопсът расте твърде бавно и е безполезен като източник на месо, но пък се цени като декоративно животно.

	__Окалакс__
	_(Plateosauridia: Plateosaurus edibilus)_
	{img:plateosaurus.png}
	Един от най-големите „плоски гущери“, наречени така заради здравите им тела и масивни черепи. Въпреки че тези същества нормално ходят на всичките си четири крака, те се изправят само на задните, за да стигат върховете на дърветата. Месото им се счита за изключително вкусно.

	__Онетсенсаст__
	_(Ornithischia: Stegosaurus variatus)_
	{img:stegosaurus.png}
	Тези огромни тревоядни динозаври са защитени от двойния ред костни плочи по гърба и врата им, както и острите шипове по опашките. Появили са се още в края на юрския период и само грижите на илане са предотвратили изчезването на тази жива вкаменелост.

	__Руутса__
	_(Ankylosauria: Euoplocephalus)_
	{img:euoplocephalus.png}
	Това гигантско същество е може би най-атрактивното от „живите вкаменелости“, грижливо запазени от илане. Покрито е с големи рогови плочки и шипове и са защитава с голяма топка на върха на опашката си. Трудно е да се повярва, че е вегетарианец и напълно безвреден като изключим случаите на самозащита. Този вид не се е променил в продължение на 100 милиона години.

	__Сандуу__
	_(Anuva: Rana catesbiana mutatus)_
	{img:rana_c.png}
	Сериозните генни манипулации са променили това животно почти изцяло. Само кожата му показва следи от неговия произход. Правилното насочване на слънчевата светлина през различните органични лещи в главата му дава увеличение на разглежданите обекти до 200 пъти.

	__Сръндак__
	_(Eutheria: Cervus mazama mazama)_
	{img:cervus.png}
	Малък елен с рога като неразклонени шипове. Широко разпространен в северната умерена зона. Тану ценят тези животни и заради месото, и заради кожите им, които продъбват и изработват от тях дрехи и дребни кожени изделия _(например мокасини и здрави торби)_.

	__Таракаст__
	_(Ornithischia: Segnosaurus shiungisaurus mutatus)_
	{img:segnosaurus.png}
	Остроклюнест хищен динозавър, достигащ на дължина до 4 метра. Трудно се поддава на дресиране и укротяването му изисква голяма сила, но илане все пак го използват като ездитно животно.

	__Угункшаа__
	_(Squamata: Phrynosoma fjernsyna mutatus)_
	{img:phrynosoma.png}
	Езикът на илане използва не само звуци, а и оцветяването на кожата и телесните движения, затова съхранението му в писмен вид е неосъществимо. В по-старите епохи знанията се предавали устно, а съхранението на информацията станало възможно чрез органичен течен кристал, подпомагащ визуално звуковите записи.

	__Унутах__
	_(Cephalopoda: Deroceras agreste mutatus)_
	{img:deroceras.png}
	Едно от специализираните животни в технологията на илане. Този цефалопод лесно смила белтъци, особено косми и горните слоеве на епидермиса.

	__Урукето__
	_(Ichthyopterygia: Ichthyosaurus monstrosys mutatus)_
	{img:ichthyosaurus.png}
	Най-големият от рибогущерите, семейството на стъписващо огромните морски динозаври. Хилядолетната генна хирургия и селекция са създали тези ихтиозаври, напълно различни от оригиналната разновидност. Над гръбнака имат просторна кухина, завършваща с отвор в тръбната перка, където се превозват и екипажът, и товарите.

	__Уруктоп__
	_(Chelonia: Psittacosaurus montanoceratops mutatus)_
	{img:psittacosaurus.png}
	Едно от най-видоизменените животни на илане. Използва се за превози по суша. Може да пренесе големи товари на дълги разстояния, защото удвояването на гените го е направило осмокрако.

	__Хезотсан__
	_(Squamiata: Paravaranus comensualis mutatus)_
	{img:paravaranus.png}
	Този гущер е бил подложен на такива мутации, че вече почти с нищо не напомня за вида, от който произхожда. Отделящи пара под налягане жлези от бръмбара Brachinus изстрелват острие, което се покрива с отрова при преминаването си през размножителните органи на рибата Tetradontid. Отровата е изключително силнодействаща, достатъчни са 500 молекули, за да предизвикат парализа и смърт.
