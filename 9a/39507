P>
	На печката ми нещо тихо ври.
	Познай какво е то! Ще те подсетя.
	Дълбоко вдишай! Да, кафе. Откри.
	Подай ми двете чаши от бюфета!

	Да знаеш как го обожавам аз.
	Ах, как ухае, докато го смеля!
	Бълбука джезвето с напевен глас
	и аромат божествен вред се стеля.

	А парата му, сякаш полъх свеж,
	докато в празни чаши го разлея,
	изцяло ме забулва, но през нея

	ти тайните ми мисли пак четеш,
	потекли по канали непонятни
	подобно тези струйки ароматни.
@@	Сидни, Австралия — 2013 г.
P$
