P>
	Един хлапак все още в мен живее —
	реликва от отминал пубертет.
	Старее тялото ми и линее,
	а той е все тъй бодър и напет.

	С младежки трепет, бурно и с възхита
	не спира да се радва на света,
	от всичко земно иска да опита
	и ненаситно гони любовта.

	И планове за бъдното чертае,
	въздушни кули в своя свят строи —
	навярно не желае да признае,
	че му остават преброени дни.

	Да, той е пленник в полуживо тяло,
	седемдесет отдавна навъртяло.
@@	Сидни, Австралия — 2011 г.
P$
