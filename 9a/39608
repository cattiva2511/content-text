P>
	В кошмарна нощ се мятам пощурял,
	„броя овцете“ в тъмното стократно.
	Безсънието няма милост, жал —
	напразно своя сън зова обратно.

	Боли ме всяка става, всяка кост,
	измъчват ме кахъри, тежки грижи.
	В ума ми се върти въпросът прост,
	кога ли Бог за мен ще се погрижи!

	Часовника поглеждам крадешком —
	задрямала, нощта едва се влачи —
	в аптека съм превърнал моя дом,
	но не помагат пустите илачи.

	За мъките на стария човек
	на този свят не съществува лек!
@@	Сидни, Австралия — 2011 г.
P$
