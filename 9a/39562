P>
	Пред нас се ражда ден обикновен,
	но нека го направим по-различен
	и с дух родителски освободен
	да го превърнем в празник чисто личен.

	Да върши кой каквото му се ще
	и, от децата ни се отървали,
	да се откъснем в този ден поне
	от грижите по тях — кахъри бяли.

	Да тръгнем без посока и без план,
	с изключен телефон — о, сладък блян!
	и се „изгубим“ по маршрут безследен…

	И нека по-нататък всеки ден
	да бъде все тъй необикновен,
	да го живеем, сякаш е последен!
@@	Сидни, Австралия — 2013 г.
P$
