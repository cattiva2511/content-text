P>
	Достигнахме до старини пределни —
	животът се изниза яко дим.
	След петдесет години неразделни,
	настава време да се разделим.

	Статистиката, мила, е горчива:
	мъжът обикновено по-напред
	от болната съпруга си отива,
	макар за Оня Свят да няма ред.

	Отдавна с този факт съм примирен —
	приел съм го, дори го предпочитам.
	Но днес от друга мисъл се терзая,

	че може в някой недалечен ден
	да се събудя и да те попитам:
	„Коя си ти?!“ — и да не те позная!!!
@@	Сидни, Австралия — 2013 г.
P$
