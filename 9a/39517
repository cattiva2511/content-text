P>
	От снимката с достойнство тя ме гледа,
	застинала в усмивка дяволита —
	старица мила, сбръчкана и бледа…
	„Познаваш ли ме?“ — с поглед ням ме пита.

	Коя е? Мъча се да си припомня.
	Съдбата ни разпръсна по чужбина.
	Това лице, за някой ми напомня —
	момиченце от детската градина.

	Без възраст са очите й засмяни,
	усмивката й — близка и издайна;
	Полузакривам снимката и с длани
	й разгадавам бабешката тайна.

	Столетница да стане, пак по тая
	усмивка млада ще я разпозная!
@@	Сидни, Австралия — 2013 г.
P$
