P>
	Навън светът заспал е глухоням.
	Смълчани дремят едрите звезди.
	А буден, аз се моля вкъщи сам
	по грешка някой да ми позвъни.

	Отсреща да изгука нежен глас,
	какъвто и в съня си не съм чул!
	Ала едва ли в този късен час
	ще се намери втори сомнамбул.

	Девойката, орисана за мен,
	наверно като ангел сладко спи.
	Не подозира тя, че в близък ден
	ще се кръстосат нашите съдби.

	И ний ще се намерим един друг,
	и аз съм бъдещият й съпруг!

@@	с. Лехчево — 1959 г.
P$
