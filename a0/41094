P>
	В модерен свят с нрави свободни,
	с порочни мъже и жени,
	се срещнаха две старомодни
	невинни и чисти души.

	Момичето нежно, красиво…
	Той — момък с осанка на бог.
	Предложи й дружба свенливо,
	но тя го възпря с довод строг:

	„Девица съм аз и такава
	ще влеза в църковния храм,
	моминството в акт на забава
	на своя съпруг ще отдам!“

	Погледна я топло и прямо
	добрият и честен младеж:
	„Дари ми сърцето си само!“ —
	й каза с любов и копнеж.

	От сладостна тръпка обзето,
	девойката вдигна чело
	и с радост си даде сърцето,
	а беше сърце от злато.

	И в свят на разврат и поквара
	бе техен водач любовта;
	достигнаха скоро олтара,
	дари ги бог щедро с деца.

	Макар с неголеми заплати,
	живяха във щастие те
	и бяха безкрайно богати
	с моминското златно сърце!

@@	София — 1970 г.
P$
