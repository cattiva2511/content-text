	И „купешки“ думи обича да употребява нашенецът, а пък фелдфебелът от щаба — на всяка дума:
	— Тоя кашкавал подлежи на разваляне, казва, и трябва да се раздаде на войниците мот-а-мо.
	Или пък:
	— Пфу! Всяка тенекия сирене, като я претеглиш, дава по два килограма фалш.
	А за писарите в щаба се произнесъл така:
	— Безобразие, рекъл, скандал! Събрали се в канцеларията все висшисти със средно образование и не може човек да ги напопържа просто!


	Груди, и той изтърси една купешка веднъж. Разпитвам го за нравите, обичаите и поверията в тяхното село. Разказа ми той за таласъмите, за караконджолите, за вещиците и орисниците и заключи дълбокомудрено:
	— Аа… в нашето село има голямо суховерие, г-н поручик, голямо суховерие, ти казвам.
