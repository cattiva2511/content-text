P>
	Аз бях печален Дон Кихот,
	ти — дамата ми знатна;
	борих се храбро цял живот
	със зла съдба превратна.

	Надвивах мелници безброй,
	чудовища убивах,
	за правдата в неравен бой
	и пот, и кръв проливах.

	На окованите души
	помагах и слугувах,
	а шефове и големци
	с перото критикувах.

	Изпитах много патила,
	бях гонен и раняван,
	и зарад рицарски дела
	от служби отстраняван.

	Навсякъде по моя път
	се сблъсквах с гняв коварен,
	мой вечен спътник бе смехът
	на род неблагодарен.

	Догдето като блуден син
	се лутах в мрак и бури,
	колегите ми до един
	добиха доцентури.

	Заеха доходни места
	с какви ли не заплати;
	издигнаха се до върха,
	не можеш ги поклати.

	А аз съм рицар — емигрант,
	ти — вярна Дулцинея;
	в чужбина с моя Росинант
	съдбата ни завея.

@@	Сидни, Австралия — 2010 г.
P$
