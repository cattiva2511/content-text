	Имало едно време един мъж и една жена. И двамата били опак човеци и постоянно се препирали и карали. Мъжът рече едно, жената рече две, мъжът рече бяло жената — черно; той рече куче, тя — котка и все не можели да се разберат.
	— Опак жена бе, диво нещо — думал й той.
	— О, ох, какво си видял ти! — отвръщала му тя. — Да можеш да изпаднеш на, някоя, дето ги знам аз, че да видиш зло. Ще се кръстиш и ще думаш: „Пази, боже, от туна беда и лоша жена!“
	Нали бил опак и той, отвърнал й:
	— Аз ли? Никога! От туна беда, рекъл, може да кажа пази, боже, но от лоша жена, не! От фуста се не плаша аз. Толкоз!
	Жената този път премълчала и нищо му не отвърнала. На другия ден, като отишли да орат, тя турила в престилката си едно кило прясна риба. Стигнали на нивата, впрегнал мъжът воловете, хванал ралото, а жената поела поводите и върви отпред. Както водила воловете, по едно време извадила една рибка от престилката си, пуснала я на земята, спряла се и извикала:
	— Е, мъжо, рибка!
	— Рибка ли? — ухилил се мъжът. — Я гледай късмет!
	Повървели, повървели още малко, жената пак пуснала една в нивата и пак извикала:
	— Е, мъжо, още една рибка!
	— Още една ли? Чудна работа! Кой се е надявал, че такава гладна нива ще въди риба! Събирай, рекъл, жена, събирай!
	Орали колкото орали, и жената все пущала от време на време по една рибка на земята, събирала ги, докато станали доста.
	Като изорали нивата, тя си отишла в село, а мъжът останал да пасе воловете до вечерта.
	Върнал се по тъмно той, разпрегнал колата, подредил добитъка и засмян до уши, се провикнал на жена си от вратата:
	— Е, жено, сготви ли я? Ще си хапнем ли прясна риба?
	— Каква риба бре? — опулила се насреща жена му.
	— Как каква? Ами че дето я лови днес из нивата.
	— Е, боже! Ти да не си се нещо побъркал? Де сее чуло и видяло да се лови риба из нива бре?
	— Каак — креснал мъжът — ти, значи, дорде си дойда аз, си я сготвила и излапала сама, а? Чакай да те науча аз тебе!
	И хукнал да я гони, да я бие.
	Писнала жената, развикала се и събрала махалата.
	— Тичайте, хора селяни! Тичайте, че мъж ми полудя и иска да ме убива.
	Дошли съседи, хванали го, питат, разпитват, а той крещи и из очите му светулки изскачат:
	— Риба бе, хора, дума, риба! Цял ден е ловила из нивата, като орахме. Пълна престилка налови и докато си дойда аз, сготвила я и сама я оплюскала, чумата проклета! Кожата й ще одера!
	Спогледали се хората, смигнали си — луд! Побъркан човек. Хич риба из нива лови ли се? Вързали го за сливата и отишли да обадят на общината.
	Изправила се тогава жената насреща му, ухилила се като печена глава и му рекла:
	— Е-е-е, видя ли, мъжо, какво значи лоша жена? А? Ха кажи сега: „Пази, боже, от туна беда и лоша жена“ — та да те отвържа от сливата.
	Мъжът примигал, примигал, па рекъл три пъти:
	„Пази, боже, пази, боже, пази, боже от туна беда и лоша жена!“
	И тя го отвързала.
	Оттогава си заживели весело и щастливо. И рече ли му тя едно, и той казва едно, рече ли му бяло, и той казва бяло, рече ли му котка, и той дума котка.
