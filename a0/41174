P>
	Направих „неуместен“ коментар —
	поне така ме обвини жена ми.
	Нацупи се и ми приписа с жар
	в яда си „прегрешения“ голями.

	А беше нещо дребно, според мен.
	Не знам, защо така изреагира,
	но след минутка, вече с глас смирен
	се извини… Остави ме намира.

	И като се размисли, продължи:
	„Излезе глупаво… Не заслужава…
	Кой знае, колко време ни остава,

	да бъдем заедно!… Дали са дни
	или години… Веч са преброени…
	Май ни е късно за подобни сцени!!!“

@@	Сидни, Австралия — 2017 г.
P$
