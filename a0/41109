P>
	С една година ти по-скъпа стана —
	седемдесет достойно доживя,
	с високо кръвно, от артрит скована,
	но с бодър дух и с вдигната глава.

	Кой зрелостта нарече старост грозна?
	Виж, ябълката с месеци расте,
	преди като храна витаминозна
	да може с апетит да се яде.

	И прасковата сочна дълго време
	виси на клонката под летна жар,
	от небесата докато поеме
	божествената сладост и нектар.

	Сред обществото мнение владее
	и кулинарен факт е всепризнат,
	че сиренето трябва да „узрее“,
	за да получи вкус и аромат.

	С години и виното отлежава
	и знайно е било от векове,
	че колкото по-старо е, то става
	по-пивко и цената му расте.

	Не! Ти не си с година остаряла,
	а както всички хубави неща
	си станала по-драгоценна, зряла…-
	съпруга, майка, баба… по-добра!!!

@@	Сидни, Австралия — 2011 г.
P$
