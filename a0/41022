	Интимните преживявания са различни и уникални за всеки човек. В болшинството от случаите те са обикновени и банални, и едва ли представляват интерес за широката публика. В екстремни случаи те варират в две противоположни крайности:
	Едните са богати на възвишени, пламенни чувства, породени от една-единствена личност, каквато е любовта на Данте към Беатриче, на Петрарка — към Лаура.
	Другите са бедни на чувства, но са богати на пикантни любовни похождения и скандали — Дон Жуан и Джакомо Казанова.
	Аз се намирам в огромното множество между тези две групи. За жалост не мога да предложа нищо ново, нищо интересно, нищо, което не е изживяно и не е изказано до сега. Ако все пак се реших да напиша и публикувам тази книга, то е защото тя поднася на читателя допотопните чувства и преживявания на един моногамен мъж, нещо все по-рядко и по-необичайно, като явление в нашия модерен, технизиран свят, в който семейните устои се рушат с неимоверна скорост.
	От друга страна аз се чувствам горд и благословен с любовта, с която прекарах своя живот и благодаря на Съдбата за всичко онова, което ми се случи до сега.
	Болшинството от тези стихотворения съм публикувал в предишните ми книги, но трябваше, да ги събера тематично в една стихосбирка — така въздействието им би било по-голямо. Само малка част са нови и непубликувани.
	Ако някой се излъже да ги прочете — Приятно четене!
