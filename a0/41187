P>
	Не съм до днес изпитал самотата,
	но аз я чувствам, тя е вред край мен,
	във всяка стара баба непозната,
	погледнала ме с взор опечален.

	На улицата, в парка, в магазина…
	отчаян зов в очите й чета:
	„Самотна съм… Съпругът ми почина,
	децата ми напуснаха дома!“

	Понякога дори ме заговаря,
	за времето направи коментар.
	Съзнавам го, достатъчно съм стар,

	мъжа не търси в мене, а другаря,
	покойния съпруг да замени
	в нерадостните й вдовишки дни.

@@	Сидни, Австралия — 2016 г.
P$
