P>
	През три етапа любовта минава.
	Началото й е красив романс;
	младежът нежно люби, обожава,
	звездите сваля, прави реверанс.

	Но скоро пламва плътската жерава
	и той при първия удобен шанс
	любимата девойка обладава —
	и тъй върви… сеанс подир сеанс!

	Остави ли страстта плътта на мира
	и любовта в старика грохнал, слаб,
	в приятелство, в привързаност мутира…

	Наглед нещата са наред — типични.
	Проблем е, че през всеки нов етап
	жените много често са… различни!

@@	Сидни, Австралия — 2015 г.
P$
