P>
	Шегувахме се и незнайно как
	ме връхлетя лукавата идея;
	преди да отлети в сенилен мрак,
	побързах да я споделя със нея.

	„Какво ще кажеш да направим пак
	за петдесетата… за юбилея…
	повторна сватба, но с църковен брак?…“
	И недовършил, прихнах да се смея.

	Тя, милата, избухна също в смях.
	Не помня колко време сме се смели,
	но като се съвзех и осъзнах,

	гласът й чух: „Децата чак тогаз
	ще си помислят, че сме изкуфели
	и здраво ще се подиграват с нас!“

@@	Сидни, Австралия — 2016 г.
P$
