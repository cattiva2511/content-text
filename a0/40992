	Между войниците ми има и двама влашки цигани. Иван е коритар и е с три деца, а Таньо е мечкар и има шест. Иван обаче ми изглежда нещо загрижен. Питам го какво го мъчи, а той ми дума:
	— Таньовата работа, вика, е лесна, г-н поручик, лесна е, а моята е лоша. Таньо си има една жена — мед й капе от устата. Като нарами вулията, като влезе в някоя къща, че като магьоса чорбаджийката; накара я да й легне в полата, покрий й главата с престилката, па й сваля звезди от небето, нарежда й, врачува й, а през това време циганчетата тарашуват из къщата, бъркат из долапи и сандъци и паланджосват каквото им попадне.
	Пък моята — съвсем будала — за нищо я не бива и ще ми измори от глад децата.
