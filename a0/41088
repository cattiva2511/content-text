P>
	Аз искам да не мисля за това!…
	В забрава трябва всичко да прогоня,
	да си не спомням милата ръка,
	размахана за сбогом на перона.

	Да не дочувам тракащия влак,
	веселието в шумните купета,
	да не съзирам в падащия мрак
	прелитащите призрачни дървета.

	Да не раздухвам тлеещата скръб,
	да не разбунвам страхове ужасни,
	през сълзи да не свеждам поглед тъп,
	да не вгорчавам мигове прекрасни.

	Аз искам този спомен да прогоня
	и да се обкова в желязна броня!

@@	с. Лехчево, 1964 г.
P$
