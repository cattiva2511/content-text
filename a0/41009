	Не гребенът реши главата, а времето.

	* * *

	Даже и лъвът е заставен да се пази от мухите.

	* * *
	Идеите са като брадите — мъжът ги придобива, когато достигне зрелост.

	* * *

	Дори и котките се облизват, кога ги похвалят.

	* * *

	Щом пълзиш като червей, не се сърди, че са те настъпили.

	* * *

	Мъжът започва да дири ум в жена си чак след като е опитал всичко друго у нея.

	* * *

	Покаянието на лицемера е също така лицемерие.

	* * *

	Никой не е по-силен от слабостите си.

	* * *

	Ако животните имаха разум, те също биха вършили глупости като хората.

	* * *

	Шопите се кръстят пред всяка къща в Копривщица, мислейки, че е черква.

	* * *

	За богатия и дявола вари каша, а за бедния и в кървавицата има кости.

	* * *

	Където има брак без любов — там има и любов без брак.

	* * *

	Колкото и да поевтиняват обувките, гъските все боси ще ходят.

	* * *

	На 6 август 1945 година американците пущат първата атомна бомба над Хирошима, където избиват около 300 000 мъже, жени и деца. В същия ден общинският комисар във Вашингтон взема решение да бъдат инжектирани против краста 35 000 кучета в града.

	* * *

	Мързеливите обичат да говорят за работа, пелтеците да ораторствуват, а в нашия град пък един съвсем тромав човек, който едва си влачи краката, е коминочистач!

	* * *

	По-рано казвахме циганско малцинство, но този термин днес повече приляга за евреите. Дошло е вече време да казваме циганско мнозинство.

	* * *

	Кучето обича господаря си, а котката неговата къща.

	* * *

	За лоши кучета в село питай циганките, за хубаво вино — попа.

	* * *

	Каква приятна тишина би настъпила, ако хората говорят само това, което са добре премислили.

	* * *

	И такива има още: питам бай Гутльо от село каква е политическата му принадлежност, а той мълчи. Един се обажда отстрани: „Той ли? Засега е още ОФ-цанковист.“

	* * *

	Така е наредено, че всички хора да се смятат по-умни и по-красиви, отколкото са в действителност. Ако не беше така, биха настъпили масови самоубийства.

	* * *

	Напред и все напред, защото, речем ли да се върнем назад, писателят _Боян Болгар_ трябва да се преименува _Боян Афузали_.

	* * *

	Всички мъже обичат да разправят спомени за войните, защото тогава може най-много да лъжат в своя полза.

	* * *

	В продължение на моя дълъг живот аз често забелязвах, че хората приличат повече на времената, в които живеят, отколкото на бащите си (Халиф Али — зет на Мохамед).

	* * *

	Шопен на четири години започнал да импровизира на рояла и спял в същата стая, за да не се отделя от него. На дванадесет години го наричат вече втория Моцарт, или малкия Моцарт, а ние до двадесет години не сме решили още какво ще следваме.

	* * *

	Простите изчисления показват, че със средствата, изразходвани за война, само за един месец може да се напои устинята Сахара или да се даде образование на десет милиона души (Жолио Кюри).

	* * *

	В нашия град има остра жилищна криза и за живите, и за умрелите — живите ги настаняват един до друг, а умрелите един въз друг.

	* * *

	Какъв духовен подем! Писателите станаха повече от читателите, ловците — повече от зайците и рибарите — повече от рибите.

	* * *

	Читалището ни има осем хиляди членове, а на годишни събрания присъствуват и избират управата стотина души.

	* * *

	Да ти кажат: „Честита Нова година“, когато си помъкнал на гърба си 75 тежки, по-тежки години, ми звучи като подигравка. По` бих приел да ми кажат: „Опустяла тая проклета Нова година.“

	* * *

	Жената само когато я лае куче и минава мост над мътната река, не мисли за мъж.

	* * *

	„По-лесно е да напишеш 10 философски книги, отколкото да приложиш един принцип“ — е казал Толстой.

	* * *

	При комарите на 10 женски се пада един мъжки, а у тях няма многоженство и затова девет десети от женските умират девствени. Тия именно стари моми ни хапят, което доказва, че самотата е причина за свирепостта на насекомите, както и на жените.

	* * *

	Законът на боговете е да ни продават скъпо своите добрини (Херодот).

	* * *

	И това не бях очаквал. Съседът ми лекар-хирург ми казва:
	„Ела — казва — моля ти се, да ми заколиш една кокошка, че аз не мога.“

	* * *

	Дорде й открият таланта, заприлича на кранта.

	* * *

	Каквото нареди дядо господ, това става. Решил един ден животът на Адама да не бъде толкова дълъг и толкова щастлив и създал Ева.

	* * *

	Една мъка ще занеса със себе си на оня свят — не можах да разбера тук на земята, кое е ново и кое старо изкуство.

	* * *

	Стоя на високия бряг край морето и един мой почитател току ми дрънка: „Вий, казва, сте главата, вие сте водачът на хумористите у нас.“ „Ох — му думам — ако аз съм овенът, който води стадото на хумористите у нас, веднага бих скочил оттук в морето да се удавя, ако знаех, че и стадото ще ме последва.“
