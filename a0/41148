P>
	Изпратих я до входната врата.
	Една усмивка — тънка паежина
	потрепна по лицето й едва
	и в тъжна маска тутакси застина.

	Прощавахме се… За последен път…
	Завинаги… Съзнавахме го двама,
	че сетните ни мигове текат
	и в тази безизходност изход няма!

	Не ще се видим пак на този свят.
	Друг шанс нам старостта веч не отрежда
	и прави от раздялата ни ад.

	Зад нея хлопна тежката врата,
	отекна глухо „Сбогом“ без надежда
	и сякаш в гробница потъна тя!

@@	Сидни, Австралия — 2017 г.
P$
