	При тръгването направи ми впечатление, че в нашата част има един бял кон. Водеше го Петко Георгиев от с. Злати рът, служил само седемдесет и пет дена като трудовак. Той се движеше по средата. Още първия ден обаче забелязах, че конят се белее на опашката на колоната.
	Пратих да викат Петка.
	— Защо напущаш строя и оставаш назад?
	Той мълчи.
	— Отговаряй бе!
	Пак мълчи.
	На другия ден се повтори същото и пак пратих да го викат.
	— Какво правиш ти казвам — защо се не движиш с отделението си? Защо не вървиш с другарите си? Конят ли не ще да върви, или какво?
	А Петко навел виновно глава, дума:
	— Не е конят, господин поручик, не е, ами един земляк имам там в онова отделение, един нашенец има, та оставам при него да си бъбрим.
