	Един ден същият идва при мене с нещо, увито в ръце удря крака и започва:
	— Позволете да доложа, г-н поручик.
	— Какво има, Петко?
	— Искам да пратя един колет, ама не зная как.
	— Какво ще пратиш?
	— Цървули, г-н поручик. Цървули на жената. Тя ми е сега орачът, тя ми е копачът, а пише, че останала боса.
	— А там, в града, няма ли?
	— Може и да има, г-н поручик, ама е далече, пък няма на кого да остави децата и добитъка.
	— А отгде взе пари бе, Петко?
	— От заплатата, г-н поручик.
	— Нима не си я похарчил още като другите?
	— Съвсем не, г-н поручик. Имам още 63 лева.
