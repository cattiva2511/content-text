P>
	Блажена двойка с челяд многобройна
	празнува диамантен юбилей.
	О, старост мила, тиха и спокойна,
	поток от вино в твоя чест се лей.

	Отекват речи с думи за възхвала,
	звънят стакани, вдигат тост след тост…
	Внезапно в шумната банкетна зала
	въпрос задава любопитен гост:

	„Кажете ни, с какво ви бог помогна,
	та бракът ви до днес не се разтрогна
	и в здрава сплав все още ви крепи!“

	„По наше време ако нещо счупиш,
	не можеше повторно да го купиш,
	така че го поправяхме сами!“

@@	Сидни, Австралия — 2014 г.
P$
