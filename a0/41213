	Дясната ръка се отпусна безсилно:
	— Боже, ще се откача всеки момент…
	Лявата промърмори:
	— Ти поне си предназначена за труд. А аз… Наравно с теб цял ден — вдигай, сваляй, влачи…
	Краката възроптаха:
	— А на какво се опирахте през това време? Кой напъваше да замъкне тежките чували до мястото им…
	Откъм Тялото се чу само вяло ръмжене:
	— Разпадам се… Всичко ме боли… А за раменете да не говоря…
	Отвътре проехтя стон:
	— Нали това ви е работата? А аз… Сутринта напъхаха в мен половинка хляб и глава лук — смлях ги за час време. И направо съм се свил от болки…
	— Кой си ти? — попита Десният крак.
	— Стомахът…
	— Поне можа да се обадиш… Ние направо сме се слепили — разнесоха се оплакванията на червата…
	— Не можем да ви видим — пророниха бавно Очите — Цял ден напрежение, цял ден взиране накъде, какво, как…
	— А вътре е тихо… — констатира Лявото ухо…
	— Къде вътре? — попита Дясното.
	— В Главата. Мозъкът пак дреме…
	Разнесе се омразно ръмжене и всички части заговориха едновременно:
	— Ние се напъваме, а тоя само си почива… Нищо не прави… Не ще да се понапъне дори…
	Мозъкът се обади с притеснение:
	— Да, да — и днес нищо не правих… Но кажете ми — какво да сторя? Тая работа е от векове все една и съща, Мозък тук не е нужен… Преди пробвах да се любувам на природата, да слушам птичите песни… Дори опитах стихове да съчинявам…
	Чу се всеобщ недоволен вой:
	— Стихове? Ти луд ли си? Ние работим, той стихове ще съчинява… Картинки природни гледал, песни птичи слушал… Глупости! Дядо ти все природата гледал… Труд трябва, труд… Я да ти дам мотика № 8… Бе, какво го слушате… Ръце, блъснете го! Крака, ритнете го!
	Наистина, ръцете опитаха да ударят по Главата, но очите им изшъткаха — щяха те да пострадат. А Задникът, дал предложенията, наистина се стовари върху земята отвисоко, когато краката опитаха да ритнат Главата…
	Това не успокои частите на Човека. Разкрещяха се, някои истерясаха — намираха отмора след тежкия ден…
	Накрая решиха — за Мозъка, най-големият мързеливец в Тялото, място сред толкова важни и полезни части няма. Да се маха… Където ще да върви — всички си знаят предназначението, не им трябват разни нови измишльотини… Камо ли изкривявания на човешката природа като стихчета, картинки, музики…
	И Мозъкът се махна…
	Къде — никой не разбра. Пък и не се заинтересува — имат си задължения и нямат време за глупости…
	Още повече, че Краката трябва да са по-внимателни в движението си, Ръцете по-здрави в крепенето по пътя, Очите по-бдителни в оглеждането…
	Иначе Идиотът няма да може и извечната му работа да свърши някак си… Поне…
	Но и така е добре…
	Без Мозък проблеми няма. И всички са щастливи…
