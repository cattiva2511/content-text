P>
	Изрекли са я древни мъдреци:
	„Всичко тече и всичко се развива“.*
	[* Панта рей, панта киней]
	Каква велика мисъл! И правдива —
	съвременно и в наши дни звучи…

	И както пясъка нагорещен
	в пустинна нощ под нулата изстива,
	така подобна мрачна перспектива
	грози сърцето ти в любовен плен.

	Не чакай да е вечна любовта!
	Търпи метаморфози също тя,
	като водата без следа изтича…

	И като станеш старец беловлас,
	ще те напуснат всички, без оназ,
	която безрезервно те обича!

@@	Сидни, Австралия — 2015 г.
P$
