P>
	Девойко млада, нежна и красива,
	полуразцъфнал ароматен цвят,
	във тоз подвластен на парите свят
	пред теб стои една алтернатива.

	Понеже ти си бедна, си ранима
	и си принудена да избереш
	старика пред любимия младеж,
	защото той пари, богатство има.

	Но знаеш ли цената ти каква е?
	Безкрайно млада си. Как би могла,
	да разбереш, че младостта, уви,

	по-кратко от росата даже трае.
	И че безценен божи дар е тя —
	с пари не може да се оцени!

@@	Сидни, Австралия — 2015 г.
P$
