P>
	По здрач из парка млада двойка броди,
	разбулва лик звезда подир звезда,
	луната в тъмномодри небосводи
	сред тях изплува с бледа светлина.

	След кратък миг мълчание той пита:
	„Кажи ми, за какво се замечта?“
	„Мечтая си — отвръща тя честита —
	да ме целуне някой под дъжда!“

	А вечерта, спокойна и прекрасна,
	се спуска по-безоблачна, по-ясна…
	И тя: „А, за какво мечтаеш ти?“

	Отправил взор към звездната жарава,
	въздиша жално той и промълвява:
	„Мечтая ей сега да завали!!!“

@@	Сидни, Австралия — 2015 г.
P$
