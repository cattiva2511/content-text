P>
	След майски ден спокойна нощ настава,
	звезди проблясват, грейва лунен рог,
	покой обзема шумната дъбрава,
	потъва всичко живо в сън дълбок.

	Единствен през зелената морава
	сънливо ромоли пенлив поток
	и буден славей влюбено запява —
	любимата зове от цъфнал глог.

	Далеч се носят нежните му трели,
	душата си излива цяла в тях,
	звездите слушат в унес, онемели —
	над него ръсят ситен златен прах.

	Тъй нощем млад поет от страст обзет
	любимата подмамва със сонет.

@@	Сидни, Австралия — 2015 г.
P$
