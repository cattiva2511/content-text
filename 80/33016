	Имаше едно време едно гъсоче, което се казваше Уилям, но майка му го наричаше просто Уили.
	— Хайде, Уили, върви при другите гъсочета да писукате заедно — казваше тя.
	Уили много обичаше да писука.
	— Пип, пип! Пип, пип! — повтаряше той, докато се клатушкаше с гъшата си походка.
	Един ден, когато се разхождаше, Уили срещна една котка. Тя беше много красива — черна, с две бели лапички. Уили остана очарован.
	— Пип, пип! — рече й той. — Пип, пип!
	— Мяу! — отвърна котката.
	Уили се изненада.
	— Какво означава това „Мяу“? — Той мислеше, че котките също казват „пип, пип“, като гъските.
	Уили се заклатушка нататък, като спираше да попасе трева. Беше прекрасен ден. Слънцето грееше, а птичките весело пееха.
	— Пип, пип! — изписука Уили.
	— Бау-бау! — излая едно куче, което притича край пътя.
	— Ииии! — изцвили млекарският кон.
	— Дий! — изкомандва го млекарят.
	Горкият Уили не можеше да разбере какво става. Тогава наблизо мина един фермер.
	— Здравей, гъсоче! — рече той.
	— Пип, пип! — отговори му Уили.
	После се зададоха няколко деца. Едно от момченцата се обърна към Уили и извика:
	— Къш!
	Уили съвсем се обърка и огорчи.
	— Добре знам, че съм гъсоче — рече си той, — но няма защо да ми викат „Къш!“ по този начин!
	След това той видя златна рибка, която плуваше в едно езерце. Обаче колкото и да писукаше към нея, тя не му обърна никакво внимание и продължи да обикаля в кръг езерцето.
	Уили се заклатушка нататък и срещна няколко крави.
	— Муу! — поздравиха го те. — Муу! Муу!
	Сетне Уили видя кокошки.
	— Ко, ко, ко — повтаряха те, — ко, ко, ко!
	А петелът се обади:
	— Кукуригуу!
	— Ах, как искам някой да ми каже пип, пип! — помисли си Уили. — Така се чувствам толкова самотен.
	— Бъззз! — чу от една пчела, която мина наблизо.
	Няколко гълъба изгукаха, патиците се разквакаха, а гарваните в короните на дърветата изграчиха. Но никой, ама съвсем никой, не каза „пип, пип“. Горкият Уили съвсем се разстрои и заплака. Сълзите се плъзгаха по човката му и шумно капеха върху розовите му крачета.
	— Пип, пип! — изхлипа Уили.
	Не щеш ли някъде в далечината той чу:
	— Бип, бил! Бип, бип! Бип, бип!
	Какъв прелестен звук!
	Уили погледна и видя, че по пътя се задава един син автомобил.
	— Бип, бип! — бибипкаше той.
	— Пип, пип! Пип, пип! — отвърна му Уили.
	— Бип, бип! — поздрави автомобилчето, когато мина край Уили.
	Уили се загледа след него. Той беше едно щастливо гъсоче.
	— Бип, бип! — бибипна за последно автомобилчето и изчезна зад ъгъла.
	— Пип, пип! — рече Уили.
