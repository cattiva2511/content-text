P>
	Стаменчо за всичко пита.
	Иска той да разбере,
	има ли си къща кита
	сред голямото море?

	Кенгуруто кой го храни,
	баба има ли си то?
	Кино гледат ли глигани?
	Как? Не гледат ли? Защо?

	Котката какво сънува,
	конят ходи ли на плаж?
	Кой през есента рисува
	пъстроцветния пейзаж?

	Как певецът в грамофона
	влиза да ни пее? Как?
	Ляга ли си камиона,
	щом като настане мрак?

	Луноходът ли отхапа
	къс от кръглата луна?
	Да не е луната ряпа,
	за ракетите — храна?

	Пита Стаменчо за всичко.
	Казват му: — Кога ще спреш?
	Като порастеш, душичко,
	всичко сам ще разбереш!
P$
