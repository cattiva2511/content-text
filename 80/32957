>	I епизод
>	Кримхилда

P>
	Легенди стародавни • чудатости мълвят
	рицари преславни • по тягостния път.
	Послушайте словата • за яростни борби,
	за вопли и разплата, • за пищни веселби.

	В Бургундия растеше • пленителна мома,
	невиждана по хубост • във никоя страна.
	Наречена Кримхилда, • красавица бе тя,
	уви, на много воини • донесла гибелта.

	Със своя чар девичи • разпалваше любов,
	жених да стане всеки • смел рицар бе готов.
	Красива, благонравна, • с възхвала не една —
	достоен образец бе • за всякоя жена.

	Закриляха я трима • прославени мъже:
	цар Гунтер и княз Гернот, • изпитани добре,
	и Гизелхер — най-млад, но • и той такъв храбрец:
	Кримхилда бе сестра на • грижовния кръжец.

	Владетели те бяха • от знатно потекло:
	сърцати, щедри, силни, • врази на всяко зло.
	Бургундия страна бе • на техните деди.
	Земята на Атила • им подвиг отреди.

	Град Вормс на Рейн бе тяхна • престолна твърдина,
	где рицари почтени • с достойни имена
	на вярна служба бдяха • до сетния си час.
	На две жени враждата • погуби ги тогаз.

	Старица достолепна • бе Ута — майка им.
	Баща им Данкрат, рицар • с характер несломим,
	на младини сдобил се • със почести безброй,
	в наследство им остави • земи и трона свой.

	Владетелите бяха — • тъй както казах аз —
	безмерно ратоборни. • Под твърдата си власт
	отвред те сбрали бяха • най-личните момци,
	неустрашими в битки, • безпримерни бойци.

	Сред тях от Троне Хаген • бе редом с своя брат,
	от Алцай беше Фолкер, • на всекиго познат,
	от Мец — героят Ортвин • до пъргавия Данкварт,
	маркграфове двамина • на име Гере, Екварт.

	В придворната готварна • началник беше Румолд.
	Ведно със него Зиндолд • и доблестният Хунолд
	следяха ред и почит • в двореца да царят.
	От свитата юнаци • сал тез ще изброя.

	В конюшните надзорник • бе Данкварт, а Ортвин,
	трапезникът на царя, • бе негов сестрин син.
	Там Зиндолд, виночерпец • на властните мъже,
	с ковчежника им Хунолд • за ред се грижеше.

	За славата на двора, • възпявана до днес,
	за воинското достойнство, • за рицарската чест,
	що храбрият владетел • до гроба носи даже,
	не ще насмогне никой • докрай да ви разкаже.

	Сред толкова почтеност • Кримхилда със надежда
	веднъж насън видя се • сокол да си отглежда.
	Но два орела злобни • сразиха го и нея
	при гледката боязън • за цял живот обзе я.

	На майка си разказа • нощес какво сънува,
	а старата царица • така го разтълкува:
	„Соколът с чест отглеждан • е твоят бъдещ мъж.
	Не го ли Бог опази, • ще рухне отведнъж.“

	„Отде тоз мъж ви хрумна • вам, майко моя драга?
	Не ще допусна рицар • с любов да ми дотяга.
	Красива нека бъда • до сетните си дни,
	без някой мъж чрез обич • мен зло да причини.“

	„Недей да се заричаш“ — • отвърна Ута с благост. —
	„Изпиташ ли ти нявга • най-съкровена радост,
	на мъж ще се дължи тя. • Ще бъдеш хубавица
	и Бог дано един ден • те срещне с знатен рицар.“

	„Да спрем дотука спора, • царице величава.
	У колко от жените • тъй често проличава
	как може скръб накрая • любов да победи.
	От тях аз ще се пазя, • от тези две беди.“

	В душата си Кримхилда • отрече любовта
	и дълги дни прекара • в отрадна самота,
	без тя да закопнее • за обич пламенна.
	Но сетне с почест стана • на рицар смел жена.

	Той същият сокол бе, • явил й се в съня,
	от Ута разтълкуван. • За мъст тя зажадня
	към своите роднини, • когато го убиха.
	Смъртта на едного тъй • мнозина заплатиха.
P$


>	II епизод
>	Зигфрид

P>
	Край Долен Рейн израсна • отрокът благороден
	на кротката Зиглинда • и Зигмунд — цар достоен,
	богат владетел, в битка • храбрец, но хрисим в мир —
	сред замъка им в Ксантен, • прочут надлъж и шир.

	Тоз принц на име Зигфрид • бе снажен и напет,
	в опасности пребродил • на кон царства навред,
	със сила отличил се • по чуждите земи.
	Какви юнаци сетне • в Бургундия откри!

	В младежките години, • в лудешки времена
	що подвизи извършил • легенда не една
	на Зигфрид посветена • редеше чудеса
	и будеше възхита • юнашка красота.

	Прилежно възпитаван • тъй както подобава,
	подир с дела постигна • заслужена прослава.
	На Зигмунд из земите • ликуваха мнозина,
	че Зигфрид бе във всичко • от други ненадминат.

	Когато поотрасна, • на приеми в двореца
	той въжделен гост стана. • И дама, и девица
	държеше да го зърне • сред другите мъже
	и благосклонността им • той виждаше добре.

	Без придружител рядко • бе пускан на езда.
	Наставници му бяха • все люде на честта.
	Одежди му гласеше • царицата сама.
	Любимец бе на всички, • на цялата страна.

	С оръжие щом бе му • по сила да борави,
	на него всичко нужно • тозчас се предостави.
	Започна да ухажва • красавици той също,
	които склонни бяха • с взаимност да отвръщат.

	Пред воините си Зигмунд • тогаз оповести,
	че празненство ще вдига • с приятелите си.
	Вестта земи обходи • на доблестни крале.
	На гостите дари той • доспехи и коне.

	Където някой щеше • да става рицар смел,
	в рода си като всеки • по своя път поел,
	поканен бе да дойде • на празника голям.
	Добиха сетне с принца • те рицарския сан.

	За празника мълвата • се носи и до днес.
	Цар Зигмунд и Зиглинда • заслужиха почест
	за даровете скъпи, • раздавани поред
	на толкоз много гости, • пристигнали отвред.

	Там четристотин млади • оръженосци щяха
	одежди като Зигфрид • да облекат, та бяха
	девойките усърдни • затуй, че бе им драг.
	Те камъни безценни • и злато на варак

	пришиваха с галони • към дрехите парадни,
	на празника момците • да бъдат най-изрядни.
	Скамейки царят сложи • за публика подбрана.
	При летен поврат-слънце • синът му рицар стана.

	Към черквата поеха • богатите васали
	и рицарите славни. • Традиции признали,
	обслужваха днес с радост • те бъдните бойци —
	така почели бяха • тях други храбреци.

	Присъстваха и в храма • на меса в чест на Бога.
	Избликна от тълпата • възторг до изнемога,
	щом рицарската степен • от рицари получи
	там всеки с чест, каквато • едва ли пак ще случи.

	А после се завтече • към оседлан жребец.
	Тъй вихрен бе турнирът • край царския дворец,
	че скоро се тресяха • просторните палати.
	Възбудено шумяха • юнаците сърцати.

	На млади и на стари • от набезите мъжки
	дробеше се дървото • на копийните дръжки.
	Трески се разлетяха • до царските покои,
	усърдно развъртяха • бойци ръцете свои.

	По знак на домакина • игрите прекратиха.
	Отведоха жребците • и в здрачината тиха
	що щитове лежаха • в двубои разломени,
	с изронени брилянти • в тревата разпилени.

	А гостите на царя • поканиха от двора.
	Какви отбрани гозби • досадната умора
	прогонваха чрез вино, • поднесено с финес!
	На чужди и на свои • оказана бе чест.

	Тоз ден, макар изпълнен • с веселия безброй,
	вагантите забавни • не знаеха покой:
	възнаградени щедро, • залисваха момците
	и жънеха похвали • на Зигмунд за земите.

	Към Зигфрид царят рече • на рицарите где
	земя и замък в лен той • самият да даде.
	Връстниците си принцът • с имот ощастливи
	и бяха предоволни • от идването си.

	Пак почна веселбата • и седем дена трая.
	Богатата Зиглинда • по навик най-накрая
	от обич към сина си • почете гости смели
	с червено злато в дар, та • любов да му спечели.

	Не бе останал беден • вагант един поне.
	Раздаваха се щедро • доспехи и коне,
	като че ли животът • изтичаше след ден.
	Где поданикът бивал • е тъй възнаграден?

	С възхвала празненството • почтено отшумя.
	Отпосле се разнесе • мълва из таз земя:
	велможи пожелали • да стане принцът цар,
	но Зигфрид не ламтеше • за титла господар.

	Не щеше той по воля • на няколко велможи,
	дорде баща му жив е, • короната да сложи.
	Но бе готов да брани • от подлости и враг
	съдбата на подвластни • безстрашният юнак.
P$


>	III епизод
>	Как Зигфрид пристига във Вормс

P>
	Сърцето му нарядко • терзаеше копнеж.
	Но скоро вест дочул бе • прекрасният младеж
	за чудна хубавица • в Бургундия, подир
	от нея той и радост, • и горести добил.

	Известна бе далече • таз дивна красота,
	а успоредно с нея • съзрял в девицата
	бе всеки рицар славен • високо благородство,
	привличащо там гости • зарад душевно сходство.

	Към любовта й както • стремяха се мнозина,
	в сърцето си Кримхилда • не скланяше да има
	един за свой любим там • сред толкова герои.
	Далеч бе още онзи, • с когото дом устрои.

	Отрокът на Зиглинда, • сред воините най-мил,
	на дама като рицар • да служи бе решил
	и лесно би спечелил • най-хубава мома.
	Подир Кримхилда стана • на този принц жена.

	Придумваха го близки • и рицари добре,
	щом дама на сърцето • държи да избере,
	по сан да му подхожда. • А Зигфрид пък, решил да
	ухажва дама, каза: • „Избрал съм аз Кримхилда —

	бургундската принцеса, • девойката прекрасна,
	прочута с хубостта си: • натам сърце ме тласна.
	Не зная аз владетел, • комуто таз девица
	била би непомерна • съпруга и царица.“

	На Зигмунд до ушите • достигна таз мълва.
	Сред воините си чул бе • да бъбрят за това
	синът му как Кримхилда • решил да покори.
	Вестта тъй ненадейна • стъписа го дори.

	Узнала новината, • Зиглинда също бе
	угрижена за Зигфрид, • че знаеше незле
	характера на Гунтер • и свитата му лиха.
	Тъй избора на принца • малцина одобриха.

	Тогава Зигфрид рече: • „Помнете, татко скъпи,
	каквото да говорят, • аз няма да отстъпя.
	Не тръгна ли натам аз, • где любовта ме мами,
	то по-добре сърце ми • без дама да остане.“

	А царят му отвърна: • „Щом тъй си непреклонен,
	от волята ти силна • оставам аз доволен
	и в помощ ще ти бъда • докрай на всяка стъпка.
	Помни, че Гунтер цар е • и има свита дръзка.

	Но даже и единствен • да беше воинът Хаген,
	по дързост и надменност • той просто няма равен.
	Задачата, боя се, • не ще е никак лесна
	ръката да се иска • на таз мома чудесна.“

	„Не виждам тука пречка“ — • надигна Зигфрид глас. —
	„Каквото не постигна • с любезността си аз,
	ще грабна силом, тъй че • тогава покрай нея
	страната им с подвластни • от тях ще завладея!“

	Поде отново Зигмунд: • „Тез думи неуместни
	ако по Рейн поемат • и станат в Вормс известни,
	не бива да пристъпваш • на тамошна земя.
	Познавам аз на Гунтер • и Гернот яростта.

	Не може силом никой • момата да получи“ —
	додаде кротко царят, — • „това поне научих.
	Речеш ли все пак с воини • да тръгнеш за натам,
	приятел где-що има • ще те последва знам.“

	„През ум не ми минава“ — • синът му възрази —
	„да бъда съпроводен • до Вормс аз от войски,
	потеглили на поход • (туй низости за мен са),
	та с тях да се домогна • до чудната принцеса.

	Ще я спечеля лично, • та смятам аз с дузина
	юнаци да поема • начело на дружина.
	От вас подкрепа само • за туй ще се наложи.“
	За воинските одежди • достави пъстри кожи.

	А майка му Зиглинда, • и тя таз вест дочула,
	за чедото си мило • се силно развълнува,
	че воин на Гунтер може • за него смърт да значи.
	Царицата тогава • горчиво взе да плаче.

	Към нейните покои • принц Зигфрид се завтече,
	на свойта майка там той • най-добродушно рече:
	„Царице, не плачете • заради мен и нея.
	Над всякакъв противник • без страх ще надделея.

	В Бургундия с тоз поход • ще имаме успехи,
	щом с ваша помощ нам ни • приготвят и доспехи,
	каквито с чест да носим • с момците величави.
	За тях аз благодарност • най-искрена дължа ви.“

	„При толкоз непреклонност, • единствен синко свиден,
	ще трябва да помогна • за твоя поход мирен
	с одежда по-прекрасна, • що други рицар има,
	за теб и за момците, • щом яхвате в чужбина.“

	Поклон й стори Зигфрид, • героят млад, и рече:
	„На похода ще тръгна • с дузина, не повече,
	юнаци, за които • е нужна таз одежда.
	Ще видя край Кримхилда • нещата как изглеждат.“

	Красавици чевръсти • за господаря свой
	седяха денонощно • и нямаха покой,
	одеждата на Зигфрид • дордето не ушиха.
	От радостта да тръгне • на път не го лишиха.

	Баща му пък поръча • украса пребогата
	за рицаря, поемащ • далеч извън страната.
	Дружината стъкмиха • със шлемове корави,
	със ризници лъщящи • и щитове най-здрави.

	Денят кога настана • в Бургундия да ходят,
	захванаха мъже и • жени да се тревожат
	дали ще се завърнат • в дома от далнините.
	Доспехите качиха • на мулета момците.

	Златочервена сбруя • конете им красеше.
	Едва ли рицар други • ще да се осмелеше
	да бъде като Зигфрид • и тях самонадеян.
	А принцът сбогом взе си • за похода лелеян.

	Изпратиха го с горест • царицата и царят.
	Той кротко утеши ги • да чуят и да знаят:
	„Сега заради мене • не бива да скърбите
	или за участта ми • да се безпокоите.“

	Бе чогло на бойците, • ридаеха девойки,
	като че ли сърцето • подсказваше им свойски,
	че не един приятел • смъртта ще им отнеме.
	И те се нажалиха • при туй душевно бреме.

	Дружината на Зигфрид • след седем дни осъмна
	пред Вормс на речен пясък • по ивицата тъмна.
	И сбруи, и одежди • проблясваха в позлата.
	Конете в стъпка равна • повдигаха краката.

	Със щитове красиви, • лъщящи, кръгловати
	и с шлемове изящни • към царските палати
	на Гунтер те поеха • със Зигфрид воглаве.
	Тъй пищна кавалкада • за пръв път тук се взе.

	На меча им върхът чак • до шпорите висеше,
	от рицарите всеки • по копие държеше,
	а пък това на Зигфрид • две педи бе широко
	и с ръбовете остри • посичаше жестоко.

	Юздите златоцветни • придърпвайки в ръка,
	на кон с нагръдник свилен • те влязоха в града.
	Тълпата възхитено • дошлите заоглежда,
	придворните на Гунтер • притичаха насреща.

	Юнаци най-сърцати — • бойци, оръженосци —
	пред рицарите спряха • да срещнат тези гости
	(тъй както се полага) • във своята страна.
	Юздите им и щита • поеха те в ръка.

	Да отведе конете • щом някой там понечи,
	в ответ храбрецът Зигфрид • уверено му рече:
	„Конете не водете • в конюшните сега,
	че мислим да поемем • нататък веднага.

	Комуто е известно, • да го не премълчи:
	къде да срещна тозчас • на мен да съобщи
	владетеля бургундски, • цар Гунтер пребогат.“
	Един от тях отвърна, • с палата запознат:

	„При господаря право • идете без охрана.
	В оназ просторна зала • видях го отзарана
	ведно със свойта свита. • Натам се отправете
	и много царедворци • край него ще съзрете.“

	А царят вече беше • добре осведомен,
	че рицари приветни • дошли са този ден
	с оръжия блестящи, • с разкошно облекло,
	в Бургундия каквото • невиждано било.

	Остана слисан царят: • отде се бяха взели
	тез доблестни юнаци • с доспехи златнобели
	и щитове солидни, • наскоро изковани?
	За отговор кого ли • тук Гунтер да подкани?

	От Мец героят Ортвин, • заможен воин напет,
	тогава къмто царя • отправи тоз съвет:
	„Щом нам са неизвестни, • то вий разпоредете
	да дойде вуйчо Хаген • и му ги покажете.

	Наясно и с царства е, • и с всякакви земи —
	познае ли тез воини, • ще ни уведоми.“
	Изпратен бе вестител • да им го доведе
	и с рицарите свои • в палата той дойде.

	Запита Хаген царя • от него що желае.
	„Отбор юнаци чужди, • без някой да ги знае,
	в палата се явиха. • Ако ви е известно
	отде те са се взели, • кажете ми го честно.“

	„С охота ще го сторя“ — • тъй Хаген му отвърна,
	пристъпи до прозорец, • към гостите надзърна.
	Хареса му видът им • с доспехите разкошни —
	в Бургундия такива • не беше виждал още:

	„Отдето и да идват, • владетел тях ги праща
	или пък на владетел • те свита са блестяща.
	Конете им добри са, • одеждите — приятни:
	личи, че с облекло са • на рицари най-знатни.“

	Подире той додаде: • „Затуй ще кажа само:
	макар и да не сме се • ний срещали по-рано,
	чини ми се на мене, • пък и изглежда ясно,
	че Зигфрид е юнакът, • що крачи толкоз властно.

	Със славата си идва • в страната ни така
	героят, поразил веч • със силната ръка
	два принца нибелунгски, • чеда на крал богат.
	Що подвизи извършил • подир тоз воин сърцат!

	Та яздейки един път • самичък в планината,
	той смели нибелунги • съзрял пред пещерата,
	съкровището кралско • отвред набиколили.
	Не му били познати, • но бързо се сдружили.

	От планината куха • изнесено изцяло,
	пред тях на Нибелунг там • богатството лежало
	и двама братя щели • да си го поделят.
	Учудил се юнакът • над що се суетят.

	Тогава приближил се • добре да ги огледа,
	а някой щом съзрял го, • възкликнал към съседа:
	«Юнакът Зигфрид туй е, • ксантенският герой!»
	Натъкнал се при тях той • на странности безброй.

	От Нибелунг и Шилбунг • сърдечно бил приет
	и принцовете млади • по липса на съвет
	горещо настояли • в съкровището дял
	да им посочи вещо, • дорде им обещал.

	Видял безценни, казват, • там камъни, корали,
	които в сто талиги • не биха се побрали,
	и нибелунгско злато, • червено и сияйно:
	тях трябвало юнакът • да подели поравно.

	На Нибелунг го с меча • дарили за отплата,
	но скоро неприязън • събудила в сърцата
	услугата на Зигфрид, • що лично повелили.
	Не смогнал той с делбата • на братята гневливи.

	Те имали за свита • дванайсет исполина,
	но що могла да стори • срещу му таз дружина?
	Погубил Зигфрид в ярост • витязите достойни
	и седемстотин други • пак нибелунгски воини

	все с меча, подарен му • и Балмунг сам наречен.
	Мнозина млади воини • от страх голям пред меча
	и рицаря, когото • на помощ уж привлекли,
	ведно с земя, градища • в покорство му се врекли.

	Той взел пък, че погубил • и принцовете двама,
	с което озовал се • самин в беда голяма:
	за тях джуджето Албрих • да отмъсти пощяло,
	ала в двубой със Зигфрид • мощта му опознало.

	Не надделявал Зигфрид, • ни Албрих във борбата,
	те — лъвове същински — • влетели в пещерата.
	Там мантия на Албрих • невидимка отнел,
	съкровището с нея • добил юнакът смел.

	Кой дръзнал да се бие, • сега лежал сразен.
	Съкровището Зигфрид • заръчал този ден
	да върнат в пещерата, • подслонът где му бил.
	Джуджето силно Албрих • пазител назначил.

	То клетва му се клело • за честна, вярна служба
	и неведнъж по-сетне • откликвало при нужда.
	На Зигфрид туй дела са“ — • накрая Хаген рече. —
	„Едва ли обладавал • е някой мощ повече.

	И още нещо зная • за неговата слава:
	как змей един убила • десницата му здрава,
	в кръвта как се изкъпал • и невредим все бил
	чрез роговата кожа, • която придобил.

	Ще трябва да посрещнем • героя млад добре,
	да си не навлечем ний • излишни ядове.
	Със смелост и със сила • той станал е чутовен,
	та спрямо нас дано го • запазим благосклонен.“

	„Навярно вие прав сте“ — • обади се тук царят. —
	„Аз виждам как храбрецът • и свитата изгарят
	да блеснат с свойта дързост. • Затуй сега да слезем
	при него ние долу, • при рицаря любезен.“

	„Туй бива“ — рече Хаген. — • „Не ще вам навреди:
	той сам е благородник • и цар ще наследи.
	От външността личи му • и Бог ми е свидетел,
	че не съвсем без повод • насам се е завтекъл.“

	Владетелят отвърна: • „Тогаз да заповяда.
	Той храбър и почтен бил, • разбирам аз с отрада —
	от полза туй ще бъде • в Бургундия за всинца.“
	И Гунтер се отправи • навън да срещне принца.

	Със свитата си царят • прие достойно госта,
	така че той приятно • бе изненадан доста.
	С поклон левентът снажен • тозчас благодари им,
	загдето му оказват • такъв радушен прием.

	Поде тогава Гунтер, • очакващ новина:
	„Отде, храбрецо Зигфрид, • дошли сте в таз страна,
	във Вормс на Рейн каква вас • ви води орисия?“
	А гостът отговори: • „Аз няма що да крия.

	В земите на баща ми • разчу се скоро вест,
	че тук при вас живеят • (да видя ще е чест)
	герои най-сърцати • (заради тях се вдигнах),
	каквито цар е имал. • И ето ме — пристигнах.

	За храбростта ви лична • се носи също слава,
	че няма друг владетел • тъй смел и с власт такава.
	Навред така говорят • из вашата земя,
	та сам да го изпробвам • сега ще се стремя.

	Аз рицар съм, комуто • корона се полага,
	за мене искам също • да казват: юначага —
	достоен покорител • на люде и царства.
	Животът и честта ми • залог са за това.

	Дори и да сте храбър • тъй както се говори,
	не ме е никак грижа • кому как ще се стори
	и аз ще ви отнема • богатствата прекрасни,
	земите, твърдините; • те мен ще са подвластни.“

	Със свитата си царят • остана изумен
	при новината, чута • от госта дръзновен,
	току-така страната • решил да покори.
	И воините на царя • вестта му възмути.

	„Нима съм аз заслужил“ — • запита Гунтер остро, —
	„със силата си някой • да ми отнеме просто
	предците ми що дълго • изграждали са с чест?
	Ний рицари не ще сме, • допуснем ли го днес!“

	„Пред вас не ще отстъпя“ — • юнакът възрази. —
	„Не си ли защитите • страната от врази,
	то аз ще я владея. • А вий щом покорите
	наследството ми силом, • вовек ще го държите.

	Имотът ни изглежда • напълно уравнен.
	Единият от нас щом • излезе победен,
	на другия се всичко — • земя, народ — полага.“
	Туй Гернот, пък и Хаген • отхвърлиха веднага.

	„Не сме си“ — каза Гернот — • „поставяли за цел
	земи да придобием • до някакъв предел
	дори с човешки жертви. • Нам с право се полага
	земята ни и никой • насам да не посяга!“

	Другарите му мрачно • стояха до един.
	Сред тях от Мец героят, • напетият Ортвин,
	продума: „Този изход • съвсем не ме теши.
	Юнакът непочтено • мира с вас наруши.

	Щом нямате вий с брат си • готовност за отбрана,
	дори и да докара • войската си подбрана,
	аз смятам да се бия • със Зигфрид лично даже,
	дорде от наглостта си • накрай не се откаже.“

	Тез думи разгневиха • ксантенския левент:
	„Ръка не смей да вдигаш • изобщо срещу мен —
	от потекло съм царско, • а ти на цар васал си!
	Дузина като теб ме • не плашат с дързостта си.“

	Към меча си посегна • напетият Ортвин,
	личеше му, че беше • на Хаген сестрин син.
	Озадачен бе царят, • че Хаген все мълчи,
	та пак зае се Гернот • диспута да смекчи.

	Към Ортвин се обърна: • „Гнева си укротете!
	Не ни е сторил Зигфрид • злина и ний мъжете
	ще сложим край на спора • по път благопристоен,
	а принцът ще ни стане • приятел най-достоен.“

	Намеси се и Хаген: • „Понеже преди малко
	враждебно се изстъпи, • изглежда много жалко
	нам, все витязи ваши, • че идва тук за свада,
	без някой господар мой • дори да го напада.“

	Храбрецът силен Зигфрид • в ответ тогаз му рече:
	„Словата щом ви дразнят, • юнако Хаген, вече,
	в Бургундия оставям • на вас да изберете
	дали да заговоря • с мощта и на ръцете.“

	„Не ще го аз допусна“ — • тъй Гернот заяви.
	На всички свои воини • той строго нареди
	надменни да не бъдат, • да не забравят где са.
	А Зигфрид пък си спомни • за дивната принцеса.

	„Подхожда ли ни битка • със вас?“ — додаде Гернот. —
	„Дори да паднат много • герои там, наверно
	нам чест не ще ни прави, • ни горд ще сте самин.“
	Но упорит бе Зигфрид, • Зигмундовият син:

	„Що чакат още Ортвин • и Хаген с храбра свита?
	Нали готови бяха • на бой все да налитат
	с бургундските си воини, • тук стекли се отвред?“
	И двамата мълчаха • по княжески съвет.

	„Добре дошли сте вие • с другарите си тука,
	във Вормс на Рейн!“ — отправи • привет синът на Ута.
	„Охотно ще ви срещнем • ний с моите роднини.“
	На гостите наляха • по глътка царско вино.

	Поде тогава царят: • „Любезно приемете,
	каквото тук е наше, • и с чест го споделете.
	Достоен гост бъдете • вий в дом гостолюбив.“
	Тогаз и Зигфрид стана • отново приветлив.

	От мулета товарни • доспехите свалиха.
	Юнаците на Зигфрид • в палата подслониха
	в разкошни светли стаи, • уютни, най-отпред.
	В Бургундия насетне • бе принцът гост приет.

	Оказвана му беше • такава чест голяма,
	че тук да я опиша • аз думи просто нямам.
	Дължеше я безспорно • на дързост като тази
	и надали човек би • могъл да го намрази.

	Забавни надпревари • уреждаха се разни
	за цар, князе и воини, • без те да бъдат равни
	по сила на юнака: • известно беше вече,
	че копие и камък • той мята най-далече.

	А рицарите гдето • с обноски благонравни
	общуваха със дами • след надпревари славни,
	там винаги героят • ксантенски бе желан.
	От обич съкровена • пък сам бе обладан.

	Дорде за всичко ново • той биваше готов,
	в сърцето си таеше • девичи лик с любов,
	тъй неговия както • девицата таеше.
	Преди сам да я види, • тя вече го ценеше.

	Откакто той бе тука, • наченеха ли в двора
	бойци игрите свои, • следеше често спора
	принцесата от някой • прозорец, тъй че нея
	забава като тази • с възторг изпълваше я.

	Да знаеше той само, • че тази, що таеше
	в сърце, го съзерцава, • окрилен да е щеше.
	Очите му да бяха • съзрели я в тоз миг,
	от него на света друг • не би бил по-честит.

	Сред рицари на двора • застанал горд и снажен,
	тъй както на турнир и • до днес стои гост важен,
	предлагаше синът на • Зиглинда гледка мила
	и дама не една със • любов го би дарила.

	Но глождеше го мисъл: • „Кога ще се домогна
	с очите си да видя • момата благородна?
	От все сърце я любя, • а времето минава,
	ний още сме си чужди • и туй ме угнетява.“

	Князе и цар когато • страната родовита
	обхождаха прилежно • с придворната си свита,
	с тях тръгваше и Зигфрид. • Тя ставаше унила,
	а в него обичта му • пламтеше с нова сила.

	Живеейки в палата, • за Зигфрид тъй измина
	на Гунтер във страната • почти една година,
	без ни веднъж да случи • любимата да срещне,
	що радости и горест • донесе му по-сетне.
P$


>	IV епизод
>	Как воюва срещу саксонците

P>
	В Бургундия разчу се • зловеща новина:
	дошли са бързоходци • от някаква страна,
	изпратени от двама • владетели незнайни.
	Събудиха тревога • там вестите потайни.

	Владетелите двама • сега ще назова:
	саксонският богат княз • бе Людегер това
	и кралят датски също • на име Людегаст.
	Дружини храбри воини • държаха в свойта власт.

	На Гунтер във страната • дошлите бързоходци
	представители бяха • на тези пълководци.
	Отведоха ги право • в просторните палати
	пред царя да говорят • момците непознати.

	Той срещна ги любезно. • „Добре дошли“ — им рече. —
	„Вас кой ви е изпратил • от толкова далече
	аз искам да узная?“ • Обзе ги тях боязън,
	че могат да събудят • у царя неприязън.

	„Царю, ако държите • вестта да съобщим,
	за вас която носим, • ний няма да мълчим:
	княз Людегер и брат му • крал Людегаст ви мразят.
	С войска в земите ваши • те смятат да нагазят.

	Затуй, че породили • сте в тях вий гняв и завист,
	владетелите наши • питаят таз ненавист.
	Към Вормс на Рейн ще тръгнат • на поход смел със сума
	изпитани юнаци — • аз давам честна дума!

	До седмици дванайсет • те трябва да нахлуят.
	Приятелите ваши • туй нека да го чуят,
	ако рекат да бранят • мира по тез земи,
	че шлем и щит противник • безредно ще ломи.

	Но ако помежду си • се вие спогодите,
	дружините им няма • да доближат стените
	на Вормс, та да посеят • навред злини безбройни
	и гибел сред мнозина • от доблестните воини.“

	„Изчакайте вий малко“ — • разпореди се царят, —
	„ще трябва да размисля, • ответ за да отправя.
	Аз приближени имам • и с тях ще се заемем
	за тази вест злокобна • решение да вземем.“

	Владетелят заможен • с помръкнало лице
	заключи новината • във своето сърце.
	Заръча той за Хаген • и други воини свои
	да се явят при Гернот • сред царските покои.

	Дойдоха най-добрите, • които бяха там,
	и Гунтер рече: „Знайте, • подема се голям
	военен поход срещу • Бургундия и нас!“
	Отвърна Гернот, рицар • и достолепен княз:

	„Ще ги посрещнем с меча • и храбро ще се браним,
	на смърт обречените • да паднат ще оставим —
	заради тях честта ми • не искам да пострада.
	Затуй вразите наши • тук нека заповядат!“

	„Тез мисли“ — рече Хаген — • „не одобрявам аз.
	Безочлив Людегер е • тъй както Людегаст —
	не можем толкоз скоро • войската да сберем.
	Защо в делата Зигфрид • не бъде посветен?“

	Вестителите царят • в града свой подслони.
	Ненавистни му бяха, • но той разпореди
	за тях да се погрижат • вежливо и добре,
	приятели дорде си • на помощ призове.

	Самият той изпаднал • бе в истинска тревога.
	Съзря го тъй печален • млад рицар, гост на двора.
	Не знаейки що беше • се случило тоз ден,
	помоли го да бъде • за туй осведомен.

	„Безкрайно ме учудва“ — • тук Зигфрид беше прав, —
	„че тъй сте изменили • на веселия нрав,
	чрез който неизменно • общувахте вий с нас.“
	А Гунтер предпазливо • отвърна му тогаз:

	„Не иде да споделям • аз с всеки, който пита,
	покрусата, що нося • в сърцето свое скрита.
	В беда приятел може • печал да излекува.“
	От думите му Зигфрид • се мигом развълнува.

	На царя той отвърна: • „За всичко досега
	откликвал съм и вярвам, • че в днешната беда
	могъл бих да помогна. • Приятел щом е нужен,
	до гроб аз вам ще бъда • приятел, с чест заслужен.“

	„Дано Бог поживи ви! • Словата ви, юнако,
	допадат ми, тъй както • духът ви горд. И ако
	не случи помощта ви, • ценя пак таз услуга.
	Длъжник съм ви, не ме ли • застигне участ друга.

	Сега вам ще разкажа • какво ме тъй тревожи:
	изпратили врази са • вестител да доложи,
	че готвят поход страшен • те в моята страна.
	Не е посягал други • към тази твърдина.“

	„Вий грижа не берете“ — • сне Зигфрид теготата, —
	„сърце си отпуснете • и чуйте ми молбата:
	сърдечно с чест и слава • държа да ви възмогна,
	но воини призовете, • те също да помогнат.

	И с трийсет по хиляда • юнаци да се бият,
	вразите ви коварни • аз лесно ще надвия
	дори с хиляда воини — • повярвайте вий в мен!“
	Владетелят отвърна: • „Ще съм ви задължен!“

	„И тъй, разпоредете • готовността за бой
	хиляда ваши воини • да имат, че на брой
	са моите дванайсет. • Ръката ми ще брани
	земята ви и вярност • сърцето ми ще храни.

	На помощ вие Хаген • и Ортвин привлечете,
	а също Данкварт, Зиндолд — • юнаците напети.
	И Фолкер с нас да язди — • големият смелчак,
	на него поверявам • да носи боен стяг.

	Вестителите нека • си идат у дома,
	за да ни видят скоро • на собствена земя,
	а твърдините наши • да си живеят в мир.“
	Привика царят близки • и воини по-подир.

	На Людегер момците • в палата се явиха —
	че могат да си тръгнат, • те радостта не скриха.
	Дари ги царят Гунтер • с подаръци богати,
	съпровождач им даде, • с тез думи ги изпрати:

	„Кажете у дома си • на моите врази,
	че походът май лошо • ще им се отрази.
	Рекат ли да нахлуят • в Бургундия сега,
	приятелите мои • ще срещнат веднага.“

	Вестителите сетне • видяха даровете,
	с които домакинът • тъй щедро ги почете.
	Такъв жест да отблъснат • не се те осмелиха
	и вземайки си сбогом, • тозчас се разделиха.

	А в Дания когато • чрез тях чу Людегаст
	от Рейн вестта каква е, • обзе го гняв тогаз.
	Раздразнен бе немалко • от думите враждебни
	и тез бургундци, дето • са тъй високомерни.

	Разказаха му още • за много воини смели,
	наред с които рицар • ксантенски са видели —
	храбрец на име Зигфрид, • един от тез герои.
	От новината кралят • напълно се разстрои.

	Щом датските велможи • с вестта се запознаха,
	побързаха да свикат • приятели и бяха
	на Людегаст опора. • Така той за война
	събра войска безстрашна • към двайсетхилядна.

	И Людегер Саксонски • в подкрепа му се врече,
	та воинството им скоро • бе близо дваж повече,
	в Бургундия с което • те щяха да навлязат.
	Ала и Гунтер вече • там сбираше витязи

	сред воини на князете • и родственици свои,
	на Хаген храбреците • и другите герои.
	Те щяха да поемат • към битките с врага
	и не един да стане • в тях жертва на дълга.

	При своя поход щяха • те бойния си стяг
	да поверят на Фолкер • и към отсрещен бряг
	от Вормс през Рейн да минат • с конете си отвъде.
	От Троне Хаген щеше • дружинник да им бъде.

	Потегляха с тях още • юнакът Зиндолд, както
	и Хунолд да заслужат • отплата царска в злато.
	На Хаген братът Данкварт • с почтения Ортвин
	ще можеха да блеснат • с духа си несломим.

	„Царю, тук останете!“ — • тъй Зигфрид посъветва.
	„Щом воините ви в боя • сърцато ще ме следват,
	на мен се осланете • вий с дамите в палата.
	Аз предано ще браня • честта ви и земята.

	Онез, войска що щяха • към Вормс да изпроводят,
	решен съм у дома им • със меч да ги споходя.
	С конете си ще идем • тъй близо, че да мога
	аз наглостта им там да • обърна на тревога.“

	И воинството през Хесен • пое от Рейн, докле
	в Саксония добра се, • до бойното поле —
	плячкосваше се вредом • и селища горяха,
	та крал и княз тогава • във чудо се видяха.

	Погром такъв в страната • не ще е бивал негли.
	На границата още • обозът се оттегли
	и Зигфрид, воин разумен, • запита ги навреме:
	„За тез оръженосци • кой грижа ще поеме?“

	Отвърнаха му: „Нека • младоците нататък
	да надзирава рицар • изпитан като Данкварт.
	Щом двамата със Ортвин • отзад в обоза служат,
	на Людегер бойците • малцина ще погубят.“

	Подире Зигфрид рече: • „Самият аз ще яхна
	към стана на вразите • да видя колко тяхна
	войска се там намира.“ • И ето с меч и шлем
	отрокът на Зиглинда • за схватки бе стъкмен.

	На тръгване той Хаген • и Гернот натовари
	с командата над всички • достойни воини стари,
	а сам пое в страната • саксонска като оня,
	що с меча си наскоро • прониза много броня.

	Видя насред полето • войската им огромна
	(сравнена с нея беше • бургундската нищожна):
	четирсетхилядна пък • и може би нагоре —
	таз численост на Зигфрид • приемлива се стори.

	Един храбрец отсреща, • добре въоръжен,
	се бе преправил също • на съгледвач тоз ден.
	Взаимно се съзряха, • но Зигфрид по-преди
	ненавистно врага си • захвана да следи.

	Но нека ви обадя • кой съгледвачът бе,
	що лъскав щит от злато • придържаше в ръце.
	Крал Людегаст излязъл • бе лично тук на стража.
	Насреща му препусна • чужд рицар млад и снажен.

	Сега го с поглед зъл и • крал Людегаст почете.
	Противниците ловко • пришпориха конете
	и копията ниско • към щитовете снеха.
	За краля величав туй • не бе път към успеха.

	След копийния сблъсък • един край друг нататък
	конете профучаха • със тях за отдих кратък.
	Мъжете разгневени • с юздите ги извиха
	и с мечовете сетне • двубоя продължиха.

	От удара на Зигфрид • ехтеше равнината
	и огненочервени • искри изпод ръката
	юнашка полетяха • от шлема як на воина.
	Изглеждаше борбата • напълно равностойна.

	За кой ли път със меча • и Людегаст удари,
	но всеки върху щита • мощта си пак стовари.
	Дозор наблизо мина • от воини трийсетина:
	преди да дойдат, кралят • едва ли не загина.

	Три тежки рани Зигфрид • нанесе му самия
	през лъскавата броня. • Щом мечът му проби я,
	кръвта през всеки прорез • от раните потече
	и Людегаст започна • да се разкайва вече.

	Земите си предложи • той, просейки пощада,
	и каза, че е кралят • с молба да не пострада.
	Ала тогаз дойдоха • момците от дозора,
	видели в тази схватка • на Людегаст позора.

	Щом Зигфрид го поведе, • момците на талази
	нахвърляха се вкупом, • та трябваше да пази
	той с удари безредни • заложника богат.
	Какви щети подир им • нанесе тоз юнак!

	В неравна бран се справи • с тридесетте. Един
	пожали да препусне • при своите самин,
	вестта да им разкаже • за случката тоз ден.
	Свидетелство бе шлемът • съвсем окървавен.

	Загриженост обзе ги • и бяха тъй сломени
	датчаните, щом чуха, • че кралят им пленен е.
	Уведомиха брат му • и той тогаз изпадна
	в необуздана ярост • от таз вест безотрадна.

	А Зигфрид пък отведе • деспота Людегаст
	при воините бургундски, • поел под своя власт.
	Предаде го на Хаген, • но който бе узнал,
	че този тук е кралят, • ни миг не сети жал.

	Бургундците повеля • призва под боен стяг.
	„Напред“ — извика Зигфрид, — • „очаква ни нас враг!
	Ако до залез някой • живота ми не вземе,
	саксонки ще почерня • немалко аз без време.

	Последвайте ме, воини, • дошли от Рейн с закана!
	Аз зная как да стигнем • на Людегер до стана,
	да видите вий мечът • как шлем разполовява.
	Загдето тук дошли сме, • врагът ще съжалява.“

	Бегом момците с Гернот • възседнаха конете,
	а Фолкер, шпилман славен, • издигна стяг в ръцете
	чевръсто и със него • отправи се начело.
	Така за бой готово • бе воинството им смело.

	Бойци хиляда само • и рицари дузина
	от облак прах обвити • поеха на ранина
	по друмищата полски, • препускайки нататък.
	От щитове лъщящи • замярка се отблясък.

	Саксонски храбри воини • настъпиха към тях
	със мечове бръсначи: • доколкото разбрах,
	в ръката на юнака • посичали без жалост.
	От пришълци те щяха • да бранят свойта цялост.

	Като дружинник Хаген • войската подреди.
	Пристигна там и Зигфрид • със своите момци,
	които бе довел от • ксантенската земя.
	Ах, колко кръв тоз ден се • в сражение проля!

	Че Зиндолд, Хунолд, както • и Гернот в този бой
	погубиха живота • на не един герой,
	преди сам да узнае • те колко са безстрашни.
	Тъй много знатни дами • направиха нещастни.

	Отделно Фолкер, Хаген • и Ортвин редом с тях
	потапяха все в кърви • без милост и без страх
	лъщящата повърхност • на шлемовете вражи.
	Завидна смелост Данкварт • успя сам да покаже.

	Датчаните се също • сражаваха умело
	и щитове трещяха • при всеки сблъсък в чело.
	От ударите с меча, • размахван с ярост злобна,
	и воинството саксонско • накрая изнемогна.

	Бургундците, едва-що • навлезли в този бой,
	се втурнаха и рани • нанесоха безброй.
	Седлата всеки воин • оплискваше със кръв
	и в битката за слава • държеше да е пръв.

	Със силен звън кънтяха • оръжията остри
	в юначните ръце на • ксантенските им гости,
	настъпващи след Зигфрид • през гъстата дружина.
	Те следваха го храбро, • отдето и да мина.

	Не виждаше се тука • бургундец да е първи
	след него, но личаха • потоците от кърви,
	които да пролива • окото му не мигна,
	дорде до Людегер и • войската му не стигна.

	До три пъти направо • редиците пресече
	и после пак се върна. • Щом Хаген се притече
	на помощ, той засити • тоз устрем свой докрай.
	Що воини повалиха • тогаз — един Бог знай!

	Княз Людегер когато • съзря как Зигфрид там
	размахва меча Балмунг • в ръка и смогва сам
	със него толкоз техни • бойци да порази,
	владетелят се мигом • от гняв преобрази.

	Сред суматоха страшна, • сред звън на мечове
	доведоха до сблъсък • те свитите си две.
	Тъй двамата можаха • да мерят лично сили.
	Саксонците с ненавист • отстъпиха унили.

	Владетелят им храбър • бе люто разярен
	от новината мрачна, • че брат му бил пленен,
	разбра обаче късно: • не Гернот го е сторил,
	а с него на Зиглинда • синът се бе преборил.

	И удар подир удар • да му нанася дръзна,
	та конят под седлото • на Зигфрид се подхлъзна,
	ала след миг изправен, • той тутакси съвзе се
	и рицарят отново • безстрашно се понесе.

	Подкрепяха го в близост • не само Гернот, Хаген,
	противници мнозина • сразили в боя славен.
	Там Данкварт, Фолкер, Зиндолд • и Хунолд до Ортвин
	поваляха във схватки • вразите до един.

	В единоборство князът • и принцът влезли бяха.
	Над шлемове лъщящи • рой копия свистяха,
	запращани с ненавист • и със замах такъв,
	че щитове изящни • опръскваха се с кръв.

	На битката в разгара • най-обичайно беше
	да слязат от конете. • Лице в лице стоеше
	срещу врага си Зигфрид • изправен най-подир:
	княз Людегер сред полет • на копия безспир.

	От щита як на Зигфрид • отхвръкна цяла стяга,
	но наумил той бе си, • че нему се полага
	вразите с толкоз рани • докрай да разгроми.
	Що ризници и Данкварт • днес с меча разломи!

	Но ето че внезапно • съзрял бе Людегер
	на Зигфрид върху щита • корона като герб.
	Досети се кой беше • сърцатият титан,
	другарите призва си • да прекратят таз бран:

	„Хей, воини мои, боя • вий преустановете!
	Видях синът на Зигмунд • как в битката навред е —
	юнакът силен Зигфрид, • храбрец и рицар знатен.
	В Саксония ще е от • лукавия изпратен!“

	Той стяговете рече • да се сведат в миг ниско.
	Примирие получи • тъй както сам поиска,
	но трябваше заложник • в Бургундия да иде.
	На Зигфрид от ръката • дойде му таз обида.

	На общ съвет решиха • да прекратят войната.
	И щит, и шлем саксонски • с пробойни на земята
	положени там бяха — • тъй аленочервени
	с цвета на рани все от • бургундци причинени.

	Сред воините по избор • една част те плениха.
	А храбреците Гернот • и Хаген наредиха
	ранените да бъдат • в носилки настанени.
	След тях към Рейн вървяха • петстотинте пленени.

	Датчаните безславно • поеха път обратен.
	Саксонците, загдето • не бяха в боя страшен
	тъй дръзки, че с похвала • да може да ги тачат,
	загиналите горко • решиха да оплачат.

	Героят снажен Зигфрид, • достойно оглавил
	отбор юнаци свои, • се беше отличил
	със подвизи, признати • на Гунтер от войската.
	А с мулета товара • свалиха до реката.

	До Вормс момци изпрати • княз Гернот с новина
	приятели и близки • да чуят у дома
	какви успехи славни • постигнати са днес
	и как смелчаци в битка • воювали са с чест.

	Момците дотърчаха • и всичко съобщиха.
	Зарадваха мнозина, • унивали в скръб тиха,
	с вестта, що бързоходец • навред охотно носи.
	Тогаз от знатни дами • дочуха се въпроси

	как воините на царя • държали са се в боя.
	С Кримхилда разговаря • пред нейните покои
	един от тях потайно, • за да се не разкрие,
	че някой сред бойците • сърцето й пленил е.

	При нея щом яви се • и щом поклон й стори,
	красивата Кримхилда • му кротко заговори:
	„За вест добра със злато • ще те възнаградя;
	не ме ли мамиш, аз над • доброто ти ще бдя.

	Кажи за брат ми Гернот • как битката премина,
	приятелите как са, • умряха ли мнозина?
	Кой беше там героят — • туй искам аз да зная.“
	Вестителят отвърна: • „Един не се помая!

	Но в боя се стремеше • противника да смаже,
	принцесо благородна, • туй длъжен съм да кажа,
	най-дръзновено гостът • ксантенски, тук пристигнал
	и яростно ръка си • срещу вразите вдигнал.

	Каквото Данкварт, Хаген • и други царски воини
	успяваха да сторят • в двубои най-достойни,
	бе просто несравнимо • със войнствения плам,
	излъчващ се от Зигфрид, • сина на Зигмунд, там.

	Сразиха в люта схватка • те множество герои,
	ала не може никой • да каже с думи свои
	как настървено Зигфрид • вразите в кръв удави,
	как дами благородни • сиротни той направи

	и как девойки много • остави без любим.
	Със своя меч ломеше • тъй шлемовете им,
	че бликваше под тях от • дълбоки рани кръв.
	С достойнствата си той е • сред рицарите пръв.

	Каквото и да беше • извършил Ортвин сам
	(той смогнеше ли воини • да стигне с меча там,
	нанасяше им мигом • най-често смъртна рана),
	то за врага бе брат ви • бедата най-голяма,

	каквато във войната • могла би да се случи.
	За храбростта е редно • това да се научи:
	бургундците успяха • тъй славно да воюват,
	че за честта си няма • от що да се срамуват.

	Те с меча си в ръката • опразваха седлата,
	от удари страхотни • кънтеше равнината.
	Вразите по-добре бе • да не стоят насреща,
	юнаците от Рейн щом • връхлитаха зловещо.

	Смелчаците от Троне • погибел вред посяха,
	кога войските в сблъсък • съвсем се развилняха.
	Със смърт мнозина Хаген • зае се да наказва —
	в Бургундия тепърва • за туй ще се разказва.

	Юнаците на Гернот — • и Зиндолд, пък и Хунолд —
	стараха се тъй много • наред с храбреца Румолд,
	че Людегер горчиво • ще трябва да се кае,
	загдето сам рода ви • на битка призовал е.

	На схватки най-горещи • по бойното поле
	в началото и в края, • където и да е,
	подсторник драговолен • на Зигфрид бе ръката.
	Заложници той води • на Гунтер във страната.

	С мощта си ги прекърши • прекрасният витяз —
	и Людегер смири се, • богат саксонски княз,
	и брат му, кралят датски, • на име Людегаст.
	Но чуйте, че и то е, • принцесо, вест за вас:

	Тях Зигфрид сам плени ги • и ето идват тук —
	заложници такива • не е довеждал друг,
	на Рейн каквито води • след подвига си той.“
	И тази вест приятна • ней вдъхваше покой.

	„Насам дохождат здрави • над петстотин пленени,
	а редом (вам е ясно) • лежат и зле ранени
	в осемдесет носилки, • кръв алена попили.
	От тях на Зигфрид мечът • немалко поразил е.

	Онези, от които • мирът бе осквернен,
	ще бъдат унизени • сега в бургундски плен.
	Надменния го водят • победно в таз страна.“
	Вестта като изслуша, • от радост пламна тя.

	Съвсем поруменял бе • красивият й лик,
	че — отървал се читав • и в тоз опасен миг —
	юнакът славен Зигфрид • отново се завръща.
	Зарадва я съдбата • на близките й също.

	Любезно тя му рече: • „Добра бе новината.
	Заслужи си отплата — • одежда пребогата
	и десет мерки злато • да имаш за добро си.“
	Затуй се вест такава • на знатни дами носи.

	И злато, и одежда • доби той за отплата.
	Пък хубавици все от • прозорци на палата
	заничаха към пътя. • И ето яздешком
	войската се завърна • в бургундския си дом.

	И здрави, и ранени • прииждаха насам,
	приветствани от близки, • без да изпитват срам.
	Стопанинът на кон към • дошлите се придвижи,
	с възторзи край бе сложен • на неговите грижи.

	Посрещна свойте воини • и гостите с отрада
	тъй както на владетел • достоен се полага,
	благодари им, дето • се бяха отзовали
	да влязат в бой и с чест са • победа изковали.

	Цар Гунтер поразпита • бойци осведомени
	при схватките колцина • от смърт са покосени.
	Загиналите бяха • най-много шейсетина.
	Прежалени те бяха, • отново мир да има.

	От щитовете много • се бяха потрошили,
	но от конете скочи • запазилата сили
	дружина с шлем разбит и • закрачи към палата.
	На царски прием шумно • започна веселбата.

	С поръка височайша • в града ги настаниха,
	за гостите на царя • подслон подсигуриха.
	Грижовност той към всички • ранени нареди,
	великодушен бе и • към своите врази.

	„Добре дошли сте вие!“ — • към Людегаст той рече.
	„На пагуба до днеска • от вас бях аз обречен.
	Възмездие за нея • ще имам може би,
	приятелите Бог пък • дано възнагради!“

	„На тях благодарете“ — • отвърна Людегаст. —
	„Заложници такива • кой има като вас?
	Добре ще заплатим ний, • щом с рицарска охрана
	към неприятел милост • окажете голяма.“

	„Врази сме, ала тука • движете се свободно,
	в страната ми щом вие • стоите драговолно,
	дордето разреша ви • да тръгнете назаде.“
	Ръка с тез думи Гунтер • на Людегер подаде.

	Посочиха им стая • да идат на отмора.
	Ранените в постели • пренесоха от двора,
	на здравите наляха • пък вино, медовина —
	каква по-буйна радост • за цялата дружина!

	Прибрани бяха всички • разбити щитове,
	седла окървавени • (и не едно и две)
	побързаха да скрият, • жени да не заплачат.
	Бойците морно взеха • нозете да провлачат.

	Над гостите си царят • с грижовно чувство бдеше
	тълпа от местни, чужди • навред в града сновеше,
	но най-загрижен беше • за всичките ранени,
	покрай възторга дето • лежаха угнетени.

	Лечители, знахари • получиха в отплата
	сребро, кой колко иска, • отделно чисто злато,
	бойците да избавят • от лютите им рани.
	А гостите дариха • пък с дарове подбрани.

	Които пожелаха • на път да тръгнат нощем,
	поканиха любезно • да погостуват още.
	Запита царят как да • плати на всеки воин,
	дължимото изпълнил • по начин най-достоен.

	Княз Гернот посъветва: • „Сега да си заминат,
	ала след шест недели • (предвид те да го имат)
	на празненство голямо • да заповядат пак —
	пък и ранен все някой • тогаз ще е на крак.“

	Намислил бе и Зигфрид • обратно да поеме,
	но домакинът Гунтер, • узнал това навреме,
	помоли го сърдечно • при тях да постои.
	Зарад сестра му принцът • на туй се съгласи.

	Той твърде знатен беше • отплата да получи,
	макар че бе заслужил • и царят го научи,
	тъй както и князете, • с очите си видели
	как сам със свойта сила • двубоите печели.

	Та заради Кримхилда • остана тоз младеж
	да може да я зърне • след толкова копнеж.
	Мечтата му едва щом • впоследствие се сбъдна,
	на Зигмунд той в страната • доволен се завърна.

	Любител беше Гунтер • на рицарски игри,
	привличащи юнаци • и млади, и добри.
	Покрай брега пред Вормс, где • турнири се провеждат,
	накара той за гости • скамейки да подреждат.

	Преди да запристигат • във нейната страна,
	красивата принцеса • от своя брат узна,
	че празненство подготвя • с приятелите свои.
	Настъпи суетня и • сред дамските покои

	с какви пребрадки, рокли • да си се издокарат.
	Дочула беше Ута • как трепетно повтарят:
	„Очаква се да дойдат • все рицари сърцати!“
	От скрина тя разгърна • одежди пребогати,

	заръча пак премяна • за дамите придворни
	и облекла за много • бургундски млади воини.
	На чужденците също • поднесе дрехи нови
	и всичко туй тя все за • чедата си го стори.
P$


>	V епизод
>	Как Зигфрид вижда Кримхилда за първи път

P>
	Дошлите да празнуват • излизаха край Рейн
	да яздят достолепно • сега тук всеки ден.
	Решили да окажат • на царя почит, те
	използваха на воля • доспехи и коне.

	Скамейките за всички • готови вече бяха.
	Височества почтени • за празника се сбраха
	до тридесет и двама — • мълви легенда стара.
	А дамите премяна • гласяха в надпревара.

	Усърден Гизелхер бе — • бургундски княз най-млад.
	С витязите си редом • и с Гернот, своя брат,
	той гостите прие от • страната и чужбина,
	почитайки на всеки • заслугите и чина.

	Златочервени бяха • им конските седла,
	със щитове изящни, • с разкошни облекла
	за празника на Рейн те • дохождаха снабдени.
	Дойдоха вече бодри • и някои ранени.

	Лежащите в постеля • с все още люти рани
	преставаха да мислят, • че близка е смъртта им.
	Умиращите време • бе всеки да прежали.
	В предчувствие на радост • се сипеха похвали

	за празника и дните • с безкрайни веселби.
	Блаженстване безмерно • и рицарски борби
	очакваха дошлите • на Гунтер във палата.
	Възторг настана буен • навсякъде в страната.

	Поеха в ранна утрин • на Петдесетница
	пет хиляди смелчаци • с приветливи лица
	на празника в одежда • разкошна да отидат
	и вредом в надпревара • веселие да вдигат.

	Със свойта прозорливост • цар Гунтер бе разбрал
	как Зигфрид всеотдайно — • макар и невидял
	сестрицата му още — • копнееше по нея,
	която всяка хубост • накарва да бледнее.

	Юнакът Ортвин рече • на своя цар тогаз:
	„Желаете ли днеска • признателност от нас,
	на този празник дайте • да видим всички дами,
	които са в палата • бургундски гордостта ни.

	Каква по-чудна гледка • мъжа ще заплени
	от прелестни девици • и царствени жени?
	Пред гостите ви нека • сестра ви се покаже.“
	Съветът присърце бе • за рицар млад и снажен.

	„Охотно ще го сторя!“ — • склони веднага царят
	и тъй зарадва всеки, • дочул да разговарят.
	Към Ута и Кримхилда • отправяйки възхвала,
	покани ги с придворни • пред празничната зала.

	От скринове тогава • извадиха най-дивни
	премени драгоценни • и украсени гривни.
	Приготвени отдавна • за празник предвидливо,
	девиците със тях се • нагиздиха грижливо.

	У младите юнаци • надежда се таеше,
	че не една девойка • да ги хареса щеше.
	Това дори за царство • не биха разменили —
	тъй ненагледни бяха • красавиците мили!

	По заповед на царя • роднини неколцина
	сестра му придружиха • със храбреци стотина.
	В ръцете меч държаха, • приготвен за защита —
	в Бургундия те бяха • и дворцовата свита.

	С Кримхилда бе и Ута, • царица величава,
	над сто придворни дами • избрала във състава
	на свойте придружвачки, • богато пременени.
	След щерка й вървяха • девиците засмени.

	Заслизаха те бавно • от дамските покои.
	Вълнение настана • сред младите герои:
	внезапната възможност • така им се хареса
	на празника да видят • чаровната принцеса.

	Пристъпваше тя както • пробужда се зората
	на облак изпод мрака. • Забравена тъгата
	в сърцето бе на онзи, • таил я дълго там —
	любимата си принцът • съзря сега едвам.

	Проблясваше по нея • искрист безценен камък,
	ликът й миловиден • гореше в розов пламък.
	Че някой нявга нещо • видял бил по-красиво,
	дори да го речеше, • не би било правдиво.

	И както на небето • сияйната луна
	по-ярко от звездите • излъчва светлина,
	така блестеше тя пред • останалите дами.
	Туй породи възторзи • сред гостите призвани.

	Отбрани царедворци • вървяха най-отпред,
	ала момците буйни • напираха отвред
	прекрасната девица • да видят този ден.
	А Зигфрид се почувства • и ведър, и смутен.

	Замислен, той си рече: • „Отгде на мен ми хрумна
	да имам любовта й? • Мечта е туй безумна.
	Не я ли пък постигна, • спасение смъртта е.“
	От тягостните мисли • глава му се замая.

	Наследникът на Зигмунд, • макар така покрусен,
	стоеше като че ли • от майстор най-изкусен
	на пергамент изписан • във вид съвсем правдив:
	юнак не е бил виждан • друг толкова красив!

	Кортежът царедворски • пред знатните жени
	приканваше момците • да минат настрани.
	Път сторваха с доволство • в сърцето много воини
	пред дамите красиви • и тъй благопристойни.

	На царя рече Гернот, • прочут бургундски княз:
	„Услугите си който • предложил бе на вас,
	пред всички нека бъде • героят на деня.
	Съвет да дам аз, братко, • не ще се посвеня:

	вий Зигфрид поканете • да дойде при сестра ни.
	За нас ще е от полза • пред нея да застане
	и тя към рицар поздрав • за пръв път да отправи.
	Тогаз в беда юнакът • не ще ни изостави.“

	На Гунтер приближени • при Зигфрид се явиха.
	Ксантенския герой те • накратко известиха:
	„При царя ни идете! • Ще позволи той там
	сестра му да изкаже • чрез поздрав почит вам.“

	От думите им принцът • бе горд и поласкан.
	В сърцето си усети • възторг необуздан,
	че с щерката на Ута • той щеше да се срещне.
	Тя с нежност благонравна • го поздрави по-сетне.

	Пред себе си юнака • с лик пламнал като зърна,
	красавицата дивна • към него се обърна:
	„Привет вам, принце Зигфрид, • вам рицарю почтен!“
	От поздрава й той се • почувства възвисен.

	Вежливо поклони се, • тя за ръка го хвана,
	с осанка достолепна • до нея той застана.
	Един до друг поели, • отправиха за миг
	любвеобилен поглед — • взаимен, но прикрит.

	Не знам ръката бяла • дали е той притиснал
	с чистосърдечна обич, • но ми минава мисъл:
	не ще да е пропуснал • тоз нежен знак витяза.
	Тя свойта благосклонност • наскоро му показа.

	Едва ли друго лято, • през топли майски дни,
	сърцето му отново • тъй щеше да тупти
	от радост като тази, • изпитвана сега,
	с любимата девойка • вървейки за ръка.

	Мнозина от момците • мълвяха: „Ех, да бях
	на неговото място — • тъй редом с нея щях
	да крача или легна! • Таз чест аз бих приел.“
	Не бе на дама служил • така друг рицар смел.

	Отдето и да бяха • там гостите дошли,
	следяха неизменно • все двойката с очи.
	Щом с почит тя целуна • героя именит,
	в живота си той нивга • не бе бил тъй честит.

	А кралят датски вметна, • изпълнен със досада:
	„За почест височайша • накара да пострада
	и мен, и други воини • на Зигфрид смелостта.
	Дано го Бог не праща • пак в моята страна!“

	Навред, отдето мина, • път сторваха учтиво
	на дивната Кримхилда. • Момци благочестиво
	отправяха се също • към черквата с кортежа.
	И чак там вече с нея • разлъчи се младежа.

	Последвана от дами, • тя бавно влезе в храма.
	Тъй прелестно стоеше • й царската премяна,
	че будеше момата • желания тщеславни
	и радваше очите • на рицари похвални.

	Едва дочака Зигфрид • да се отслужи меса.
	Затуй, че мила с него • бе младата принцеса,
	на щастието свое • благодари безкрайно.
	На нея посветил се • той беше всеотдайно.

	Когато тя излезе, • той вече бе пред храма
	и подир призив редом • до нея пак застана.
	Тогаз благодари му • момата, че е бил
	в двубоите тъй храбър • и всекиго надвил.

	„Дано възнагради ви • Бог, принце“ — каза тя. —
	„Заслужено сдобихте • се вий с предаността
	на братя и роднини, • тъй както чувам аз.“
	Загледан нежно в нея, • той вметна с ведър глас:

	„На служба всеотдайна • аз вам се посвещавам.
	Дорде на този свят съм, • не ще си мира давам,
	преди да съм изпълнил • желаното от вас.
	За благосклонността ви • ще се старая аз.“

	Дванайсет дни прекара • с юнака неизменно
	принцесата почтена, • когато всекидневно
	явяваше в палата • чаровната си младост.
	Туй жест към Зигфрид беше, • да му доставят радост.

	Веселие блажено • и глъч непомрачен
	край залата на Гунтер • ечеше ден след ден.
	Смелчаците на двора • тренираха за бой,
	а Ортвин редом с Хаген • не знаеше покой.

	Захванеше ли някой • каквото и да е,
	те начаса там бяха • със воля и сърце.
	Сред гостите така си • заслужиха похвала,
	на Гунтер за страната • спечелиха прослава.

	Ранените дойдоха, • без някой да ги спира,
	да се позабавляват • с момците на турнира:
	ту копие да мятат, • ту с щита да се бранят
	и можеха за помощ • навред да се осланят.

	Стопанинът заръча • от кухнята съблазни
	за празника да има. • Опазил се от разни
	роптания, каквито • сполитат често царя,
	не спря любезно с гости • поред да разговаря.

	Подканяше той всички: • „Юнаци, приемете
	на тръгване от мене • без корист даровете
	и аз тогаз с охота • ще съм ви задължен,
	благата ми загдето • поделяте вий с мен.“

	Датчаните той мигом • с подканата си трогна:
	„Преди да сме поели • на път в страната родна,
	държим да се взаимно • ний войни спогодим,
	от вас щом бе погубен • приятел не един.“

	Със заздравели рани • бе вече Людегаст,
	съвзел се бе и брат му, • прочут саксонски княз,
	но неколцина мъртви • оставяха в чужбина.
	Цар Гунтер се надигна — • при Зигфрид той намина

	и рече му: „Узнах, че • донякъде припряно
	противниците наши • си тръгват утре рано,
	но искат и спогодба • те с мен и мойте хора.
	Съвет ми трябва, Зигфрид, • какво сега да сторя.

	Владетелите що ми • предлагат ще ви кажа:
	петстотин коня с злато • при нас ще се окажат,
	не ги ли спра да тръгнат • към къщи те спокойно.“
	Но Зигфрид възрази му: • „Било би недостойно.

	Пуснете ги по живо, • по здраво да си идат
	и в поход боен нивга • насам да се не видят
	владетелите знатни • из вашата страна.
	Туй нека потвърдят го, • подавайки ръка.“

	Съветът одобрен бе • и тръгнаха, решени
	вразите им да бъдат • тозчас уведомени,
	че златото им никой • сега тук не желае,
	но нека техни близки • тъга да не терзае.

	Приятелите свои • дари богато царя,
	загребвайки със шепи • и без да се измаря
	от щитовете злато — • петстотин мерки цели.
	Сам Гернот бе предложил • тез жестове умели.

	Сбогуваше се всеки • на тръгване тогава
	с Кримхилда и със Ута, • царица величава.
	Оттегляйки се сетне, • поемаха за вкъщи
	за първи път тъй пищно • витязите могъщи.

	Подслоните подире • набързо опустяха,
	ала в палата бляскав • останали си бяха
	с роднини свои царят • и доста знатни воини.
	Те водеха с Кримхилда • беседи най-пристойни.

	Да се сбогува също • и Зигфрид бе решил
	в невяра да постигне, • що бе си наумил.
	Дори и царят чул бе, • че щял да си върви,
	но Гизелхер успя пък • да го разубеди:

	„Защо решихте, Зигфрид, • да яхнете конете?
	Аз моля ви любезно: • при нас вий останете —
	при Гунтер и момците • от дворцовата свита.
	Красавици тук може • млад рицар да почита.“

	Тогава Зигфрид рече • да отведат конете:
	„И щитовете също • обратно приберете.
	Решен бях да се върна • аз в моята родина,
	но Гизелхер учтиво • възпря ме да замина.“

	Остана там юнакът, • с любезност обграден,
	а другаде не би се • и чувствал по-блажен.
	Дължеше го на туй, че • ще можеше да вижда
	сега той всекидневно • красивата Кримхилда.

	Безмерната й хубост • го беше задържала.
	Не спираха в палата • забави до премала,
	но любовта към нея • гнетеше го и стана
	причина да загине • тоз принц от люта рана.
P$


>	VI епизод
>	Как Гунтер тръгва за Исландия да спечели Брунхилда

P>
	Донасяха се вести • по Рейн за хубавици,
	мълвеше се за разни • пленителни девици
	и Гунтер, цар достоен, • обзет бе от възторг
	една от тях да има, • да бъде с нея горд.

	Живееше княгиня • далеч отвъд морето.
	Тя нямаше подобна • на себе си, където
	се гледа красотата • и се премерва сила.
	В трибой за любовта й • бе рицари надвила.

	Юнакът, пожелал таз • княгиня за жена,
	щом копието метне, • щом в скок на дължина
	и в хвърляне на камък • изгубеше в едната
	от трите надпревари, • простил се бе с главата.

	До днес бе победила • във всеки сблъсък троен.
	От подвига й слисан, • край Рейн млад рицар строен
	на славната девица • отдаде любовта си.
	Затуй герои сетне • намериха смъртта си.

	Край Рейн отсече Гунтер: • „Каквото ще да става,
	в страната на Брунхилда • на кораб ще отплавам!
	Заради обичта й • залагам си главата
	и нека я загубя, • не взема ли момата!“

	„О, не!“ — против бе Зигфрид. — • „Тозчас се откажете
	от хрумването вие! • Туй искрен мой съвет е.
	Княгинята по нрав е • сурова и жестока,
	жених щом безпощадно • лишава от живота.“

	„Съветът мой пък бил би“ — • намеси се и Хаген —
	„вий Зигфрид помолете • до вас юнакът снажен
	от помощ да ви бъде • в опасната проява,
	щом нрава на Брунхилда • той тъй добре познава.“

	Запита царят принца • дали ще му помогне
	до тази хубавица • с успех да се домогне:
	„Склоните ли, юнако, • и стане ли тя моя,
	за вас не ще си жаля • живота и покоя.“

	Синът на Зигмунд каза: • „Услуга ще ви сторя,
	но волята си нека • преди туй изговоря:
	красивата Кримхилда, • сестра ви, за съпруга
	дадете ли ми вие, • не ща награда друга.“

	„Пристигне ли Брунхилда • тук, в моята страна,
	ще имате сестра ми • Кримхилда за жена.
	Обет ви давам, Зигфрид“ — • наблегна царят пак, —
	„честити да сте с нея • вий в дълговечен брак.“

	И клетва се заклеха • момците благородни.
	Очакваха ги много • усилия несгодни,
	княгинята преди те • на Рейн да доведат.
	Що ядове пък щяха • подире да берат!

	Налагаше се Зигфрид • със себе си да вземе
	и мантията, дето • от Албрих преди време
	в единоборство беше • отнел с риск за живота.
	Момците своя поход • подготвяха с охота.

	Щом мантията принцът • наденеше, завчас
	добиваше той сила • незнайна дотогаз,
	прибавяйки към свойта • и тази на дузина.
	Подир с такава хитрост • надви оназ княгиня.

	А мантията още • по свойство бе такава,
	че скритият под нея • да може да направя
	каквото си поиска, • но без да е видян.
	Брунхилда той надви и • бе възненавидян.

	„Храбрецо Зигфрид, ние • в страната на Брунхилда
	за да пристигнем с тежест, • при похода дали да
	не тръгнем през морето • със трийсетхилядна
	войска, каквато мога • да свикам с леснина?“

	„Каквато и войска ний • натам да поведем,
	княгинята, известна • с тоз нрав ожесточен,
	в свирепостта си може • докрак да я срази.
	Аз друго ще предложа“ — • тъй Зигфрид възрази. —

	„Уж рицари самотни, • да тръгнем към морето
	(кои да сме ще кажа) • по Рейн ний, откъдето
	подире ще поемем • задружно четирима
	момата да спечелим, • насетне мир да има.

	Единият щом аз съм, • а вторият пък вие,
	да бъде Хаген трети — • умее да се бие.
	Четвърти ще е Данкварт, • безстрашен всеки път.
	Не ще посмеят даже • хиляда да ни спрат.“

	„Преди да се отправим • (копнеж ме веч изгаря),
	бих искал да узная“ — • подпита още царя —
	„княгинята с каква ли • одежда да споходим;
	кажете ни овреме, • за да не се изложим.“

	„Одежди най-прекрасни, • кой както е снабден,
	в страната на Брунхилда • се носят всеки ден.
	Затуй с най-пищни дрехи • да се явим си струва,
	за да не ни одумват, • тъй както се дочува.“

	Владетелят отвърна: • „Тогаз с молба ще ида
	при майка ми обична, • та с нея там да видя
	придворните й дами • дали ще спретнат дрехи,
	с които пред момата • да имаме успехи.“

	Вежливо Хаген вметна • една възможност друга:
	„От майка си защо да • измолвате услуга?
	Кажете на сестра си • какво сте наумили —
	за похода ще вложи • тогаз тя всички сили.“

	Сестра си извести той, • че иска да я срещне
	ведно с храбреца Зигфрид. • Преди да ги посрещне,
	красавицата бе се • грижливо пременила.
	На свиждането с тях тя • не би се противила.

	С девиците край нея, • и те тъй пременени,
	щом чу да влизат тези • двамина суверени,
	тя стана от дивана. • По начин превъзходен
	посрещна брат си Гунтер • и госта благороден.

	„Добре дошли сте, братко, • тук с този храбър мъж“
	приветства ги Кримхилда. — • „Какво тъй изведнъж
	владетели довежда • във моите покои?
	Кажете що вълнува • най-знатните герои.“

	„Ще споделя, принцесо“ — • поде тогава брат й. —
	„Откакто кавалер аз • далеч в едни палати
	реших да бъда, пречки • явиха се нелесни:
	за там ще са потребни • одежди най-чудесни.“

	„Седнете, драги братко“ — • принцесата му рече. —
	„Коя особа царска • вам чувствата привлече
	в страна далечна — нека • узная туй сега.“
	Тя двамата витязи • поведе за ръка.


	Дивана приближиха, • където бе седяла
	върху възглаве фино, • извезано изцяло
	с бродерии красиви • и със украса злата.
	Тук можеха да вдъхнат • уюта на палата.

	Пак погледи Кримхилда • и Зигфрид размениха
	и в кротка замечтаност • за миг се потопиха.
	В сърце той не таеше • по-свиден блян от нея.
	Подире за съпруга • юнакът силен взе я.

	Владетелят додаде: • „Без помощта ви няма
	да блеснем ний, сестрице, • с изисканост голяма.
	В страната на Брунхилда • смел порив ни отвежда,
	но за пред дами нужна • е царствена одежда.“

	Девицата му рече: • „В готовността ми, братко,
	да ви помогна няма • съмнение най-малко —
	бъдете в туй уверен. • Но сигурно горещо
	бих съжалила, други • откаже ли вам нещо.

	Юнаци благородни, • не таз молба свенлива,
	ами повеля властна • към мен ще ви отива!“
	Каквото пожелаят, • готова бе сама
	да стори драговолно • прекрасната мома.

	„Желаем ний, сестрице, • да носим дрехи сгодни.
	Умението ваше • за туй ще ни помогне.
	В девойките ви нека • усърдност запламти,
	че похода ни никой • не ще осуети.“

	Девицата отвърна: • „Тук имам много свила,
	но в дрехите да вшият • аз бих разпоредила
	и камъни безценни, • щом нам се предоставят.“
	И цар, и принц решиха, • че ще й ги набавят.

	„Със вас кои“ — запита • красивата принцеса —
	„витязи с тез одежди • ще дойдат във двореца?“
	„Ведно с нас Данкварт, Хаген — • двамина мои воини,
	четворица ще идем • ний рицари достойни.

	Ала помнете, сестро, • да имаме е редно
	за всекиго три ката • одежди всекидневно
	за четри дни, та сетне • да тръгнем от страната
	на буйната Брунхилда • ний с чест общопризната.“

	Владетелите сбогом • си взеха предоволни.
	Кримхилда пък подбра си • сред своите придворни
	девици трийсетина, • известни със това,
	че бяха най-изкусни • в шивашките дела.

	Те вшиваха в коприна — • арабска белоснежна
	и зазаманкска свежа • с цвят детелина нежна —
	куп камъни безценни. • Одеждите кроеше
	прекрасната Кримхилда — • тя най-усърдна беше.

	Подплата чуждоземна • от кожа на акули,
	що слисва всички люде, • за нея подочули,
	обшиваха със свила — • тъй редно то било.
	И още нещо все за • туй чудно облекло:

	От Либия, Мароко • най-скъпата коприна,
	каквато нявга можел • е царски род да има,
	за шев се предостави • на купчина огромна.
	Кримхилда към момците • бе явно благосклонна.

	Не щеше да използва • тя просто хермелин
	(за поход височайши • не бил той толкоз фин),
	та с кадифе покри го • с цвят черен на катран,
	с каквото рицар може • и днес да е желан.

	Безценен камък лъсна • изпод арабско злато.
	Девойките с прилежност • се трудеха, с каквато
	в недели седем стават • одеждите готови.
	Оръжията също • блестяха като нови.

	Стъкмявайки момците, • за тях бе построен
	як кораб бързоходен • досам брега на Рейн,
	та да отплават с него • надолу към морето.
	Умора изнури на • девиците сърцето.

	Юнаците узнаха • тогаз, че е ушита
	блестящата одежда, • каквато за възхита
	държаха те да носят. • Таз суетня щом мина,
	да не потеглят вече • те нямаха причина.

	За тях бе по вестител • подканване дошло
	да видят как стои им • туй ново облекло,
	не е ли твърде късо, • или до под нозе.
	По мяра то било им, • похвалиха го те.

	И трябваше там всеки • съзрял ги да признае,
	че по-разкошна дреха • едва ли той видял е.
	Те можеха пред царски • особи да застанат:
	таз рицарска одежда • бе вредом величана.

	Безкрайно благодарни, • напетите герои
	с жест рицарски поеха • от дамските покои.
	Сбогуваха се чинно, • тъй както се полага.
	В очите на девица • нахлу тъга и влага.

	Тя рече: „Драги братко, • могла би любовта ви
	мома да срещне друга • (на мен то по` се нрави),
	наместо да се впусне • в тез рискове опасни.
	И по-наблизо има • царкини тъй прекрасни.“

	Предчувстваха сърцата • каква беда ги чака.
	Безсилен пред словата, • там всеки се разплака
	и накитите златни • от сълзи потъмняха,
	сред хълцане които • гърдите им обляха.

	„Юнако Зигфрид, вам аз“ — • тя рече — „поверявам
	на брат си съдбините • и честно се надявам,
	че няма на Брунхилда • в страната да пострада.“
	Обет й даде Зигфрид • и стисна й ръката.

	„Принцесо, забравете“ — • юнакът смел й рече —
	„Вий всяко безпокойство. • Дорде съм жив, аз ще се
	старая да го върна • на Рейн тъй здрав и читав.“
	Красавицата кимна • с увереност в очите.

	И щитовете техни • с позлата на брега
	ведно с доспехи бяха • пренесени сега.
	Доведоха конете • и време бе да тръгнат.
	Не можеха сълзите • девици да преглътнат.

	Заничаха им с жал през • прозорци личицата,
	но силен вятър вече • издуваше платната:
	четворицата горда • тоз кораб приюти я.
	Тогаз запита Гунтер: • „А кой ще е кърмчия?“

	В миг Зигфрид отзова се: • „Туй моя ще е грижа —
	по пътищата водни • умея да се движа.
	Уверени бъдете, • ще стигнем до целта.“
	Бургундия те бодро • напускаха сега.

	Чевръсто Зигфрид грабна • един салджийски прът,
	от пристана оттласна • той кораба на път.
	Храбрецът Гунтер също • весло бе взел в ръката,
	тъй рицарите славни • поеха по реката.

	Подсигурени бяха • богато те с храна,
	а също с най-доброто • от рейнските вина.
	Конете им стояха • удобно подслонени.
	От хода плавен никак • не бяха затруднени.

	С опънати въжета • изминаха след пладне
	те двайсет мили цели, • преди нощта да падне,
	понесени от вятър • попътен към морето.
	Уви, туй дело бе за • злочестини подето.

	В дванайсетото утро • отвел ги беше вече
	благоприятен вятър • пред Изенщайн далече —
	пред замъка прочут на • Брунхилда във страната,
	единствено на Зигфрид • сред тях добре позната.

	Щом Гунтер забеляза • там толкоз твърдини
	и ширнали се вредом • просторни равнини,
	обърна се към Зигфрид • с въпрос дали не знае
	чии са твърдините • и таз земя чия е.

	„Това“ — отвърна Зигфрид — • „със сигурност го зная:
	народът на Брунхилда • и нейната земя е
	със замък Изенщайн, где • ще имате таз чест
	да видите вий дами • прекрасни още днес.

	Съветвам ви, юнаци, • да сте единодушни
	и мисля, че добре е • в словата си изкусни
	да бъдете, когато • княгинята споходим.
	С Брунхилда предпазлива • беседа днес ще водим.

	Пред свитата и нея • застанем ли, тогаз
	ще кажете, витязи, • вий с непресторен глас,
	че съм васал на Гунтер, • а той пък цар е мой.
	Желаното от него • постига се в двубой.“

	С готовност те приеха • каквото им внуши,
	от инатливост никой • не го и наруши,
	а казаха го ясно; • от полза то им беше,
	кога пред нея Гунтер • за първи път стоеше.

	„Тук вричам се не толкоз • от преданост към вас,
	а заради сестра ви, • която аз в прехлас
	ценя като частица • от мен и от сърце ми
	и искам да заслужа • съпруга да я взема.“
P$


>	VII епизод
>	Как Гунтер се домогва до Брунхилда

P>
	А корабът в туй време • дотолкоз приближи
	до замъка, че царят • можа да различи
	В прозорците девица • красива не една,
	но никоя за жалост • сред тях не разпозна.

	Той спътника си Зигфрид • отново поразпита:
	„Дали ви е известно • девойките кои са,
	що все към нас поглеждат • надолу към водата?
	Подвластни те кому са • с чаровност тъй сърцата?“

	Тогава Зигфрид рече: • „Притулено се взрете
	в девиците красиви • и сетне ми кажете
	коя си бихте взели, • ако е във властта ви.“
	„Добре“ — отвърна Гунтер, • смел рицар, и добави:

	„Една стои на оня • прозорец, ето там,
	в премяна белоснежна • и със разкошен стан;
	очите ми омайва • със свойта красота.
	Да беше във властта ми, • бих взел я за жена.“

	„Очите ви не бъркат • във избора си, знам:
	Брунхилда е онази • мома чаровна там,
	която вам сърцето • и разума плени.“
	С осанката си също • тя Гунтер възхити.

	Княгинята на свойте • девойки заповяда
	да не стоят на показ • (за погледа отрада)
	пред тези чуждоземци. • Отдръпнаха се те —
	що сториха подире, • сега ще чуете.

	В очакване на гости • си сложиха премяна,
	тъй както обичай е • за всяка млада дама.
	В напетите юнаци • завзираха се сетне
	те с поглед любопитен • през бойниците тесни.

	Пристигналите бяха • на брой сал четирима.
	Жребец изведе Зигфрид • и на брега премина.
	От бойниците туй бе • съгледал всеки взрян
	и Гунтер се почувства • съвсем възвеличан.

	Придържаше юздите • на коня строен, едър
	днес принцът благороден • и силен с поглед ведър,
	дордето Гунтер гордо • седлото му възседна.
	Услугите на Зигфрид • той сетне пренебрегна.

	Подире той изведе • от кораба и своя.
	Едва ли други повод • накарвал бе героя
	да става раболепен • край чужди стремена.
	Отгоре знатни дами • съгледаха това.

	Съвсем еднакви бяха • у тези храбреци
	с цвета си белоснежен • доспехи и жребци.
	Проблясваха неспирно • разкошни щатове
	на рицарите двама • в корабите ръце.

	Поеха на Брунхилда • към княжеската зала,
	седлата им искряха • в отсенки на опала,
	конете им — със златни • звънчета украсени.
	Пристигаха в страната • за подвизи решени

	те с копия, наново • изострени на брус,
	и мечове широки, • измайсторени с вкус,
	опиращи с върха си • о рицарските шпори.
	На властната Брунхилда • пред взора туй се стори.

	Подире Данкварт, Хаген, • двоица воини верни,
	облечени с одежди • все гарвановочерни,
	ги следваха полека • с огромни щитове,
	красиви, много яки, • познали боеве.

	По дрехите искреше • с отблясък най-чудесен
	скъп драгоценен камък, • от Индия донесен.
	Към замъка вървяха, • а корабът остана
	на пристана самотен • без всякаква охрана.

	Съзряха те там кули • осемдесет и шест,
	просторни три палата • и зала за почест
	от благороден мрамор • с цвят масленозелен.
	Със свитата си в нея • Брунхилда бе тоз ден.

	Отворени стояха • на замъка вратите.
	Притичаха насреща • на дамата слугите,
	на свойта господарка • те гостите приеха
	с готовност да поемат • и кон, и щит, и дреха.

	„Да предадете трябва“ — • един придворен рече —
	„вий лъскавата броня, • а също тъй и меча.“
	Но да ги носят Хаген • държеше те сами,
	та стана нужда Зигфрид • да го осведоми:

	„Не бива гости тука • (в тоз замък обичай е)
	оръжие да носят“ — • подшушна му да знае. —
	„Те вземат ли го, туй нам • не ни грози живота.“
	И Хаген го послуша, • макар и с неохота.

	Предложиха им вино, • а сетне и подслон.
	Напети кавалери • в просторния салон
	пристъпваха с одежди, • достойни за двореца,
	но вглеждаха се всички • в четирмата храбреца.

	В туй време на Брунхилда • слуга вестта представи
	как рицари незнайни • в доспехи величави
	дошли са ненадейно • на кораб отдалече.
	Красивата княгиня • тогава властно рече:

	„От някого аз трябва • да чуя начаса
	тез рицари незнайни • кои ли ще да са,
	отде тъй ненадейно • и по какви причини
	доплавали са тука • такива юначини.“

	Сред свитата й някой • отвърна: „Извинете,
	княгиньо, непознати • намирам аз мъжете
	освен един, приличащ • на Зигфрид между тях.
	Вий него приемете, • съветвам ви без страх.

	А вторият сред тях е • на вид така сърцат!
	Ако е във властта му, • той би бил цар богат,
	владетел над обширни • и хубави земи.
	Как достолепно само • сред другите стои!

	Но третият е с образ • напълно страховит.
	Макар да е с осанка • и тъй напет на вид,
	от погледа смразяващ • на злите му очи,
	че помисли най-лоши • стаил е, си личи.

	Най-младият от всички • е също приветлив.
	Тоз рицар добронравен • и явно незлобив
	с държанието си е • за погледа наслада.
	Да се погрижим трябва • сред нас да не пострада.

	Макар благовъзпитан • и външно толкоз мил,
	той би могъл — кога го • е някой разгневил —
	госпожи благородни • без време да почерни.
	Видът му е на рицар • смел с качества чрезмерни.“

	Княгинята отсече: • „Най-празничните дрехи
	подайте ми, щом Зигфрид • пристигнал е в доспехи
	да дири любовта ми. • Не ще ме той прилъже
	в боязън пред мощта му • без бой да се омъжа!“

	Чаровната Брунхилда • бе бързо пременена.
	Красавици стотина • в процесия смирена
	отправиха се с нея. • Нагиздили се бяха,
	че гостите да видят • те трепетно държаха.

	А редом с тях вървеше • и свита рицарска:
	витязи на Брунхилда • все с мечове в ръка —
	над петстотин исландци, • що гостите разстрои.
	Изправиха се мигом • безстрашните герои.

	Княгинята тогава, • пред Зигфрид щом застана,
	послушайте за поздрав • какви слова подхвана:
	„Добре дошли сте, Зигфрид, • вий в нашата страна!
	Бих искала да зная • на похода целта.“

	„Чрез поздрава, княгиньо, • оказвате ми днес
	вий, щерка на владетел, • неправомерна чест.
	Полага се тя нему, • на рицаря пред мен —
	отдайте я на него, • на моя суверен.

	С родения край Рейн ний • отплавахме на слука
	и зарад любовта ви • пристигнахме днес тука:
	държи да я заслужи • каквото и да става,
	така че да отстъпи • през ум не му минава.

	Той носи име Гунтер • и благороден цар е.
	Освен да ви спечели, • за друго не мечтае.
	Наложи ми да дойда • витязът ни премил —
	да можех да откажа, • не бих се двоумил.“

	„Като е цар“ — тя рече, — • „а вие пък — васал,
	той в надпревара с мене • да влезе би желал.
	Невеста ще му стана, • надвие ли в двубоя.
	Загубва инак всеки • от вас главата своя!“

	Тук Хаген се намеси: • „Какви са правилата
	при тази надпревара? • Към края си играта
	(за да изгуби царят) • навярно е лукава.
	А той държи да има • красавица такава.“

	„Да хвърли камък трябва, • да се надскача сетне
	той с мене, а подире • и копие да метне.
	Освен честта туй може • живота да ви струва,
	така че размислете“ — • тъй тя я обрисува.

	Заставайки до царя, • принц Зигфрид го помоли
	пред гордата княгиня • да каже свойта воля.
	Да няма страх, защото, • тя подло ако действа,
	от нея ще го варди • със свойте чародейства.

	Тогава Гунтер рече: • „Княгиньо величава,
	вий повелете само • какво аз да направя.
	Заради хубостта ви • и повече ще сторя.
	Главата си ще дам, щом • за вас не се преборя.“

	Дочувайки тез думи, • Брунхилда нареди
	игрите да подготвят • по-бързо от преди,
	да донесат за нея • турнирната премяна,
	огромен щит и броня • със злато обкована.

	Под нея пък облече • тя риза от коприна,
	все още от двубои • напълно невредима,
	умело с кадифе чак • от Либия обвита
	и с везани ширити • околовръст обшита.

	Към гостите в туй време • се сипеха закани,
	Данкварт и Хаген бяха • съвсем разколебани.
	Тревожеха се как ли • ще се оправя царят
	и рекоха: „В тоз поход • комай ще ни попарят!“

	Но ето че тогава, • без някой да го види,
	прославеният Зигфрид • на кораба отиде,
	где мантия вълшебна • го чакаше прибрана:
	той с нея се заметна • и в миг невидим стана.

	Щом върна се, гъмжило • от рицари завари —
	Брунхилда ги зовеше • за свойте надпревари.
	С похвата чародеен • сред тях се той добра,
	от толкоз люде нито • един не го съзря.

	Кръгът бе очертан за • игри ожесточени
	пред седемстотин воини • добре въоръжени.
	Те трябваше да гледат • и сетне да решат
	по съвест кой двубоя • печели този път.

	Княгинята пристигна • там в бойно облекло,
	като че бе пред битка • за царство някакво.
	Със златни пафти риза • си беше закопчала,
	а кожата под нея • блестеше снежнобяла.

	Прислужници дойдоха, • понесли страховит,
	изваян златоален • великолепен щит,
	висок, широк, огромен, • със стяги от стомана —
	прикритие той беше • за царствената дама.

	И ремъкът на щита • не бе обикновен:
	с пришити изумруди • все в цвят тревнозелен,
	пред златото преливащ • с блескавина велика.
	На таз мома чутовен • храбрец би бил прилика.

	Тоз щит, поел залога • за нейните победи,
	под умбата дебел бе • кажи-речи три педи,
	със злато и стомана • богато украсен,
	от четирима нейни • слуги едва крепен.

	Когато Хаген щита • да носят забеляза,
	с посърнал вид юнакът • към царя мрачно каза:
	„Ний дързостта си май че • ще заплатим с главата:
	желаната от вас е • в съюз със сатаната.“

	А ето още как тя • се беше натъкмила:
	връз бронята висеше • от азагугска свила
	наметка благородна, • отдето като пламък
	проблясваше игриво • красив безценен камък.

	Донесено подир бе • и копие огромно,
	масивно и дебело, • което най-редовно —
	макар и толкоз тежко — • запращаше таз дама.
	И с ръбовете остри • отваряше то рана.

	Пред неговата тежест • дивяха се мнозина:
	ковано от желязо • три пуда и полвина,
	то носено бе с мъка • от трима нейни воини.
	Споходен бе и Гунтер • от мисли неспокойни.

	Наум тогаз си рече: • „Каква е таз фурия?
	Сам дяволът от ада • едва ли би надвил я!
	В Бургундия да бях си • останал жив и здрав,
	любов от мен не щеше • да види тя с тоз нрав.“

	На Хаген братът Данкварт • обади се тогаз:
	„Дълбоко съжалявам • за този поход аз.
	Какви сме ний герои, • тъй както ни наричат,
	щом в таз страна жени нам • ни гибелта предричат?

	Загдето тук дойдохме, • не ще си го простя,
	но по-сдържана щеше • да е надменността,
	обхванала Брунхилда • и нейната войска,
	да бе сега нам с Хаген • тук мечът под ръка.

	Добре ще е да спазват • те нужния предел.
	Дори хилядократно • аз в мир да съм се клел,
	владетелят ми свиден • преди тук да загине,
	ще се прости с живота • красивата княгиня.“

	„И невредими можем • оттука да си тръгнем“ —
	додаде брат му Хаген, — • „ний стига да възвърнем
	и мечовете остри, • и бронята ни верна.
	Не би била Брунхилда • тогаз високомерна.“

	Добре дочу момата • словата му и само
	разпореди с усмивка, • поглеждайки през рамо:
	„Щом има се за храбър, • върнете им на всеки
	оръжието, както • и бойните доспехи.“

	Едва получил меча • след нейната заръка,
	изчезна от лицето • на Данкварт всяка мъка:
	„Да си се надпреварват • тъй както са решени —
	непобедим е той, щом • сме ний въоръжени!“

	Като че великанка • владееше тоз замък:
	в кръга биде докаран • за нея тежък камък,
	огромен по размери • и с кръгловата форма;
	донесоха го с напън • дванайсет яки воина.

	След копието щеше • тя камъка да мята.
	Тревога пак смрази на • бургундците сърцата.
	„Горко ни“ — рече Хаген, — • „наместо нам царица,
	на дявола Брунхилда • върви за годеница!“

	Открила бяла кожа, • запретвайки ръкави,
	към щита си посегна • и сръчно го изправи.
	Щом копието вдигна, • тя тръгна в надпревара,
	с враждебността си Гунтер • да се бои накара.

	Живота му навярно • тя щеше да отнеме,
	ако не беше Зигфрид • пристигнал там навреме.
	Пристъпи той незримо, • ръката му докосна —
	на Гунтер туй се стори • поличба бедоносна.

	„Май нещо ме докосна“ — • наум си царят каза,
	озърна се, но в близост • човек не забеляза.
	Дочу глас: „Аз съм — Зигфрид, • приятелят ви верен.
	Излишно вий пред нея • берете страх безмерен!

	Ще ви поема щита • и вам ще бъда стража,
	а вие запомнете • какво сега ще кажа:
	движете сал ръцете — • от мен ще са делата.“
	Щом царят разпозна го, • олекна му душата.

	„За мойте чародейства • не бива да се знае;
	княгинята тогава, • макар да се старае,
	да накърни не може • изобщо ваш’та слава.
	Каква безгрижност, вижте, • пред вас си тя придава!“

	Девицата замахна • и копието прати
	към щита нов с похват и • със сила непознати.
	Отрокът на Зиглинда • зад него се прикри
	и пръснаха се в миг от • стоманата искри.

	Но острието щита • със лекота прониза,
	от ризницата сякаш • взе пламък да излиза.
	От удара мъжете • се бяха строполили —
	без мантията вече • не щяха да са живи.

	От устните на Зигфрид • за миг се стече кръв,
	но на нозе си скочи • юнакът като лъв
	и копието грабна, • що щита бе проболо,
	замахна и към нея • политна то отново.

	Не щеше да погубва • момата на свой ред,
	та не със острието • запрати го напред:
	към бронята й здрава • той дръжката насочи —
	отправена с все сила, • със трясък тя отскочи.

	Искри се разлетяха, • като че вятър духна,
	от удара страхотен • момата мигом рухна.
	Синът на Зигмунд беше • умело я улучил —
	със сигурност цар Гунтер • това не би сполучил.

	Красивата Брунхилда • се тутакси изправи
	и поздрави към Гунтер • за удара отправи,
	помисляйки, че той си • мощта бе изявил,
	но други мъж по-силен • я беше надхитрил.

	При камъка подире • отиде разгневена
	и рязко го повдигна • момата дръзновена.
	Замахна и го метна • с все сила надалече,
	след него скочи тъй, че • й бронята дрънчеше.

	А камъкът дванайсет • разкрача прелетя,
	но по-далеч от него • успя да скочи тя.
	Сега към него вече • юнакът Зигфрид тръгна
	и смогна да го метне, • щом Гунтер го помръдна.

	Безстрашен беше Зигфрид, • тъй снажен и висок,
	и в мятането ловък, • и с по-голям отскок.
	Чрез свойте чародейства • той толкоз силен беше,
	че скачайки и Гунтер • със себе си пренесе.

	С надскачането свърши • и тази надпревара.
	Единственият видим • в кръга все беше царя.
	Красивата Брунхилда • от яд се зачерви.
	Тъй Зигфрид пък на Гунтер • смъртта предотврати.

	Съзирайки, че царят • остана здрав и читав,
	към свитата си с ярост • тогава тя извика:
	„Елате тук, роднини, • приятели и воини,
	от днес на царя Гунтер • бъдете вий покорни!“

	Оръжията бързо • от себе си свалиха,
	на славния бургундец • в нозете се снизиха
	най-храбрите витязи, • повярвали, че тоя
	жених със свойта сила • спечелил бе двубоя.

	Изисканият Гунтер • отправи й привет,
	тя под ръка го хвана • и тръгнаха напред.
	Така тя позволи му • да властва над страната.
	На воина храбър Хаген • отпусна се душата.

	Княгинята покани • владетеля богат
	да заповяда с нея • в просторния палат.
	Там с гостите сега се • отнасяха любезно,
	та Данкварт, а и Хаген • се чувстваха чудесно.

	До кораба обратно • пък Зигфрид се добра
	и мантията в ракла • грижливо пак прибра.
	В палата се завърна • при дамите придворни,
	към царя се обърна • той с тез слова притворни:

	„Властителю, защо вий • се маете, наместо
	да почнете игрите, • предлагани тук често?
	Княгинята навярно • и нам ще ги покаже.“
	Хитруваше той, сякаш • не бе ги чувал даже.

	Княгинята запита: • „Къде, за Бога, бяхте,
	храбрецо Зигфрид, тъй че • игрите не видяхте,
	които тук спечели • цар Гунтер — гостът мой?“
	Ответ дойде от Хаген, • бургундския герой:

	„Дордето ний, княгиньо, • се слисвахме пред вас,
	юнакът Зигфрид бил е • на кораба тогаз.
	Това, че тук в игрите • победата взема я
	владетелят ни Гунтер, • туй Зигфрид го не знае.“

	А Зигфрид пък възкликна: • „Зарадва ме таз вест.
	Надменността ви щом е • прекършил Гунтер днес
	и вам се е намерил • жених достоен вече,
	да тръгваме, девице, • че Рейн е надалече!“

	Красавицата каза: • „Не става тъй веднага —
	роднини и велможи • да свикам се налага.
	Не мога толкоз лесно • страната да напусна,
	приятелите без да • уведомя аз устно.“

	Вестители накара • да яхнат вихрен кон,
	приятели и воини • покани в своя дом —
	при нея в Изенщайн те • да дойдат незабавно.
	С одежди пребогати • дареше ги поравно.

	Пристигаха от заран • до вечер всеки ден
	на върволяк в палат, край • морето построен.
	„О, Боже!“ — викна Хаген. — • „Какви ги вършим ние?
	Войската на Брунхилда • докрак ще ни затрие!

	Прииждат нейни воини • неспирно тук в палата,
	а волята й нам е • все още непозната.
	Но ако яростта й • отново се пробуди
	и царствената дама • реши да ни погуби?“

	Витязът Зигфрид вметна: • „Аз лично ще попреча
	и край на страховете • ще сложа тука с меча.
	На помощ ще докарам • в таз нейна твърдина
	войска вам неизвестна, • добре изпитана.

	Не се чудете где съм: • потеглям днес от тази
	страна. Дорде ме няма, • Бог нека да ви пази!
	Ще се завърна скоро • аз с рицари хиляда,
	подбирани сред воини, • незнаещи пощада.“

	„Не се бавете дълго!“ — • на царя бе молбата. —
	„Очакваната помощ • ще сгрява нам сърцата.“
	А Зигфрид му отвърна: • „След ден тук ще съм аз.
	Брунхилда нека знае, • че пратен съм от вас.“
P$


>	VIII епизод
>	Как Зигфрид довежда своите нибелунгски воини

P>
	И в мантия загърнат, • пое през тежки двери
	към пристаните Зигфрид, • где кораб си намери.
	Качи се там потайно • Зигмундовият син
	и корабът потегли • с кърмчията незрим.

	Понесе се той бързо • над глъбината водна
	от силата на Зигфрид, • която бе огромна.
	Изглеждаше, че вятър • стремителен го тласка —
	отрокът на Зиглинда • бе скрит под тази маска.

	Преплава за един ден • и следващата нощ
	стотина дълги мили, • напрегнал свойта мощ.
	Земята нибелунгска • достигна той, където
	съкровище добил бе • в опасен спор с джуджето.

	Умело приближи се • самотният юнак
	и кораба привърза • край пясъчния бряг.
	Към замъка на хълма • подире се отправи
	подслон да дири, както • отпаднал странник прави.

	Пред портата застана — • залостена бе тя,
	че людете беряха • страх, както и сега.
	По нея взе да хлопа • тоз странник непознат,
	да дойдат да отворят. • И ето там отзад

	на стража спотаил се • бе великан и бдеше
	над замъка, а в близост • оръжие държеше.
	„Кой там се е разхлопал?“ — • захока той тогаз.
	В ответ му Зигфрид рече, • ала с преправен глас:

	„Аз странстващ воин съм, тъй че • отваряй ми веднага,
	да не раздигам някой, • комуто се полага
	да си лежи безгрижно • сред своите покои!“
	Подразни великана • таз дързост на героя.

	Оръжията свои • повдигна от земята
	и шлема незабавно • наложи на главата.
	Подире грабна щита • и портата отвори,
	ожесточен се спусна • той Зигфрид да пребори.

	Че как така ще смее • юнаци да разбуди!
	Той с удари страхотни • реши да го прокуди,
	та пришълецът знатен • взе с мъка да се брани.
	А стражникът бе смогнал • със прът железен в длани

	да потроши обкова • по щита на героя.
	В тревога пак бе Зигфрид • зарад съдбата своя,
	но като повелител • на стражника личеше:
	от вярната му служба • доволен колко беше.

	Пред замъка тъй пламна • таз схватка искрометна,
	че грохотът в салона • на Нибелунг отекна.
	На Зигфрид се удаде • врага си да завърже.
	Земята нибелунгска • вестта обходи бърже.

	На схватката тътнежа • дочуло в пещерата,
	джуджето смело Албрих • притича бързешката
	с оръжие, но с ярост • видя необуздана
	как гостът благороден • завързва великана.

	В свирепост дива Албрих • изпаднал бе съвсем.
	Той натъкмил се беше • и с ризница, и с шлем,
	в ръката си държеше • масивен бич от злато
	и с него срещу Зигфрид • нахвърли се сърцато.

	На бича бяха седем • топуза окачени
	и удари нанесе • той с тях ожесточени
	на Зигфрид върху щита, • така че го пропука.
	Угрижен гостът бе, че • грозеше го неслука.

	Захвърли си той щита • пропукан и обронен,
	а в ножницата пъхна • и меча свой огромен:
	ковчежника си явно • не щеше да погуби —
	противник бе героят • на варварствата груби.

	Към Албрих той се втурна • и с яките си длани
	брадата му предълга • безцеремонно хвана.
	Задърпа я така, че • джуджето зарева —
	от хватката на госта • го много заболя.

	И гномът глас нададе: • „Недейте ме погубва!
	За вярност клетва дал съм, • та да не ви учудва:
	на друг съм аз подвластен, • да се спася макар че
	с готовност бих ви служил.“ • Бе хитровато старче.

	Биде завързан Албрих • тъй както великана.
	Изпати си на Зигфрид • от силата голяма
	джуджето, та запита: • „Кажете кой сте вие.“ —
	„Аз Зигфрид съм. Туй име • добре познато ти е.“

	„Словата ви ме радват“ — • джуджето живо рече. —
	„При схватката усетих • завчас съвсем добре, че
	владетелят ни вие • навярно ще да сте.
	Пуснете ме да свърша • туй, що поискате.“

	„Изтичай незабавно“ — • тъй Зигфрид нареди —
	„и доведи ми тука • бойците най-добри!
	Да се явят при мене • хиляда нибелунги!“
	Не пожела да каже • защо му бяха нужни.

	На стражника и Албрих • въжетата развърза
	и тутакси джуджето • към воините забърза.
	Войската нибелунгска • то вдигна по тревога:
	„На крак, момци, че Зигфрид • ви чака пред чертога!“

	Наскачаха чевръсто • момците от леглата.
	Тъй рицарите смели, • навлекли облеклата,
	без никаква забава • пред Зигфрид се явиха
	и според обичая • вежливо поздравиха.

	Запалиха свещите, • напитка му наляха,
	а той благодари им, • че отзивчиви бяха.
	„Отвъд морето“ — рече — • „вий мен ще придружите.“
	Откликнаха с готовност • на повика момците.

	Три хиляди юнаци • се бяха отзовали.
	Хилядата най-смели • сред тях сега подбрали,
	с потребното снабдиха • за всякакви пригоди.
	В страната на Брунхилда • той щеше да ги води.

	„Помнете ми словата“ — • подкани ги храбреца. —
	„Най-пищните си дрехи • ще носите в двореца.
	Нас там ще съзерцават • все прелестни жени,
	та нека всеки рицар • добре се премени.“

	Те в ранна утрин сетне • потеглиха на път.
	Какви прекрасни воини • понесе корабът!
	Коне си бяха взели • и с рицарски одежди
	в страната на Брунхилда • пристигнаха с надежди.

	Девиците стояха • край крепостните кули.
	Княгинята запита: • „Дали не сте дочули
	кои се там задават • на кораби сега?
	Платната им по-бели • са даже от снега.“

	Владетелят от Рейн й • отвърна: „Мои воини
	ме чакаха наблизо • на кораби конвойни.
	Изпратих им аз вест и • пристигането днес е.“
	Появата на гости • с вълнение прие се.

	Застанал беше Зигфрид • на кораба отпред,
	от рицари в доспехи • обиколен отвред.
	Княгинята запита: • „Царю, сега дали да
	приветствам тези гости • или пък да не ида?“

	„Идете“ — рече Гунтер, • без миг да се стъписа, —
	„и покажете ясно, • че тук добре дошли са!“
	Съвета тя послуша • и пред палата слезна,
	но в поздрава към Зигфрид • не бе съвсем любезна.

	Юнаци и доспехи • веч бяха подслонили.
	В страната толкоз гости • се бяха появили,
	че бродейки неспирно, • те вредом се тълпяха.
	Смелчаците бургундски • да тръгват пожелаха.

	Княгинята извика: • „Признателна ще бъда
	сребро и злато някой • по собствена отсъда
	да раздаде от мойто, • що имам изобилно.“
	За воина царски Данкварт • не бе туй непосилно:

	„Княгиньо благородна, • на мене ключовете
	към вашето богатство • спокойно поверете.
	Не бъда ли аз щедър, • вината ще е моя.“
	Но щедростта бе явно • присъща на героя.

	Като ковчежник братът • на Хаген се зае
	богатства да раздава • със собствени ръце —
	желаното от всеки • дари, без да отказва,
	та бедния да може • безмерно да зарадва.

	Мнозина по стотина • от него пфунда взеха,
	а колко премениха • се с най-разкошна дреха,
	с каквато нивга още • не са били на празник!
	Таз гледка много скоро • княгинята подразни.

	„Царю, тоз ваш ковчежник • на мисъл ме навежда,
	че иска да остана • без сетната одежда
	и златото прахосва“ — • владетелката рече. —
	„Доволна ще съм някой • в това да му попречи.

	Без мяра ценни дари • дари юнакът бодър,
	като че ли съм вече • на смъртния си одър.
	Наследството от татко • не бих тъй пропиляла.“
	Княгиня нивга щедрост • такваз не бе видяла.

	Но Хаген отбеляза: • „Едно е всепризнато —
	владетелят бургундски • и облекло, и злато
	за дар си има толкоз, • че вашето предишно
	във Вормс, княгиньо, даже • да носим е излишно.“

	„Напротив!“ — възрази му • прегордата княгиня. —
	„Аз искам двайсет ракли • със злато и коприна
	да отнеса и дар да • раздавам от сърце
	на Гунтер в твърдината • със собствени ръце.“

	Товареха се ракли • там с камъни безценни,
	но под надзора строг на • ковчежниците нейни.
	Доверие на Данкварт • да имат не посмяха —
	от туй тогава Гунтер • и Хаген се разсмяха.

	„Кому да поверя аз • сега земите си?
	Наместник ли“ — запита • тя — „ще се назначи?“
	„Кажете“ — рече царят, — • „намирате ли сгоден
	вий някой, та да бъде • тук за наместник сложен.“

	Съвсем наблизо знатен • тя сродник забеляза
	(той неин вуйчо беше) • и ето що му каза:
	„Земите, твърдините • на вас се поверяват,
	дорде ръката царска • нам правдини раздава.“

	Пощя и царедворци • две хиляди на брой
	в Бургундия да вземе • към антуража свой.
	С момците нибелунгски, • хилядата, се сбраха
	на кон те край брега • и за път готови бяха.

	Придворни дами също • осемдесет и шест
	и още сто девици • повеждаше тя с чест.
	Разбързаха се вече: • що още да се чака?
	Оставащите вкъщи • раздялата разплака.

	На тръгване тогава • от своята родина
	прегърна благонравно • тя близък и роднина,
	прости се и пое по • море на път далечен.
	Тя в царството си нивга • не се завърна вече.

	На кораба се беше • веселие създало,
	на всякакви забави • отдадени всецяло.
	Благоприятен вятър • в просторите задуха.
	Пътуването беше • им радост и разтуха.

	Княгинята по пътя • пред царя се наложи
	те свойта брачна нощ за • дома си да отложат
	след празненство голямо • в палата в Вормс, където
	отвеждаше ги кораб • далеч отвъд морето.
P$


>	IX епизод
>	Как Зигфрид бива изпратен във Вормс

P>
	От тръгването бяха • изтекли девет дена.
	„Вий чуйте що ще кажа: • вестта, предназначена
	за Вормс, ний твърде бавим“ — • така им Хаген рече.
	„В Бургундия вестител • бе редно да е вече.“

	Съгласен беше Гунтер: • „Наистина така е.
	Обаче по-пригоден • аз другиго не зная
	от вас, юнако Хаген. • Вий коня си яхнете
	и подвизите наши • в дома ни разкажете.“

	„Не съм добър вестител“ — • тъй Хаген му отвърна
	„та нека тук остана • и в служба най-усърдна
	да бъда интендантът • на дамите ни дивни,
	одеждите да пазя, • във Вормс дорде пристигнем.

	Вий Зигфрид помолете • вестта да отнесе —
	умее да разказва • той с рицарско сърце.
	Откаже ли, то нему • тогаз да се представи,
	че таз молба най-вече • е заради сестра ви.“

	Разпореди се царят • да призоват героя
	и щом дойде, му рече: • „Почти страната моя
	достигаме ний вече, • та искам да изпратя
	вестител до сестра ми • и майка ми в палата.

	На вас разчитам, Зигфрид: • ще ми е много драго,
	ако се отзовете“ — • добави царят благо.
	Не беше склонен Зигфрид, • спасителят в неволи,
	дорде не почна Гунтер • сърдечно да го моли:

	„Заради мене“ — рече — • „тръгнете яздешком
	и заради Кримхилда • сторете го, че щом
	изпълните го, с нея • ще ви се отплатим.“
	Дочувайки туй, Зигфрид • бе пак неудържим:

	„Каквото наредите, • изобщо без да споря,
	за чудната девица • охотно ще го сторя.
	Момата на сърце ми • да нараня не смея —
	заръките от вас ще • изпълня зарад нея.“

	„На мойта майка Ута, • царицата ни мила,
	за похода кажете • какъв успешен бил е.
	Пък братята ми нека • с приятелите знаят:
	на всички надпревари • победен бил е краят.

	В почтение от мене • и мойта годеница
	подире уверете • добрата ми сестрица.
	Уведомете свита • и цялото ми воинство:
	желаното от мен е • постигнато с достойнство!

	А племенникът Ортвин • пак нека се погрижи
	да има край реката • скамейки, шатри, хижи
	и родственици други • навреме да пристигнат,
	че царят и Брунхилда • там празненство ще вдигнат.

	Красивата Кримхилда, • след като разбере,
	че водя гости, нека • посрещне най-добре
	невестата ми с радост • и почести у нас.
	Признателен за всичко • ще съм й вечно аз.“

	Юнакът храбър Зигфрид, • тъй както се полага,
	сбогува се с Брунхилда • и свитата веднага,
	край Рейн неудържимо • на коня полетя.
	Не помни се вестител • по-бляскав на света.

	Във Вормс пристигна скоро • той с две дузини воини.
	Налегна безпокойство • немалкото придворни,
	щом чу се, че завърнал • се бил, ала без царя.
	Дали смъртта не бе им • отнела господаря?

	Наскачаха дошлите • от коня си тогаз.
	Момците горди срещна • сам Гизелхер, млад княз.
	Направо с брат си Гернот • към Зигфрид се завтече
	и щом наблизо Гунтер • не забеляза, рече:

	„Добре дошли сте, Зигфрид! • С загриженост голяма
	аз питам ви къде се • владетелят ни дяна.
	Нима го е със сила • Брунхилда в бой надвила?
	Безмерната му обич • ли нам е навредила?“

	„Страхът ви е напразен. • Към всеки в таз държава
	съратникът ми служба • най-вярна изпълнява.
	Оставил съм го читав, • а мен пък той изпрати
	в страната му да нося • аз новини богати.

	Затуй решете живо • в палата как да ида
	с царицата, а също • с сестра ви да се видя.
	Заръките от Гунтер • и от Брунхилда лично
	ще им предам тогава: • те чувстват се отлично.“

	Княз Гизелхер отвърна: • „Явете се пред двете,
	услуга на сестра ми • любезна направете.
	За брат ми притеснена • е тя от много време,
	така че несъмнено • вас с радост ще приеме.“

	„Услуга за Кримхилда“ — • принц Зигфрид отговори —
	„аз всякога охотно • и с преданост бих сторил.
	Но те отде ще знаят, • че ще ги посетя?“
	Сам Гизелхер нае се • да отнесе вестта.

	Юнакът знатен щом се • пред майка си яви,
	пред нея и сестра си • с възбуда заяви:
	„Завърнал се е Зигфрид, • ксантенският герой,
	от брат ми Гунтер бил е • във Вормс изпратен той.

	Донесъл е нам вести • как царят ни сега е,
	да ви ги предаде той • съгласие желае.
	За похода исландски • държи да извести.“
	Загриженост у двете • не спря да се таи,

	но празнична премяна • облякоха с отрада
	и наредиха Зигфрид • при тях да заповяда.
	На таз покана той се • веднага отзова.
	Кримхилда го посрещна • с приветливи слова:

	„Добре дошли сте, Зигфрид, • юнако добронравен!
	Къде е брат ми Гунтер, • владетелят ни славен?
	Брунхилда ако го е • погубила със сила,
	горко на мен, загдето • в тоз свят съм се родила!“

	А рицарят отвърна: • „Отплата ми дължите,
	преблагородни дами! • Вий всуе тук тъжите:
	оставих царя читав, • това добре го знам.
	С Брунхилда ме провождат • вам вести да предам.

	Те двамата изказват, • царице благородна,
	и почит вам голяма, • и обич най-синовна.
	Плача вий забравете, • че скоро ще са тука.“
	Отколе ней не бяха • вестявали сполука!

	Със снежнобяло крайче • на дрехата изтри
	сълзите от очи си. • Подир благодари
	на момъка за всички • тез вести споделени.
	Тъй плач и мъка бяха • докрай преодолени.

	Той радостно прие, щом • предложи му да седне.
	Девицата му рече: • „Макар и да е редно
	на вестоносец злато • да се даде в отплата,
	любезността пък дар е • за личност пребогата.“

	„Дори да бях на трийсет • царства единствен цар,
	от вашата ръка аз • не бих отказал дар!“
	„Така да е!“ — отвърна • момата благонравна.
	Ковчежника си прати • с заръка незабавна.

	Тя гривни две дузини • все с камъни безценни
	му връчи за отплата. • Но даровете нейни
	целеше не да вземе: • раздаде ги героя
	на дамите придворни • от нейните покои.

	И Ута благосклонност • към него прояви.
	„Но нека кажа още“ — • юнакът заяви —
	„какво ви моли Гунтер: • ще ви е задължен,
	изпълнено щом бъде • в тържествения ден.

	Богатите му гости, • туй чух го да желае,
	да срещнете, принцесо — • голяма чест това е —
	вий яхнали на коня • пред Вормс покрай брега.
	Това той настоява • да сторите сега.“

	„Изцяло съм готова“ — • девицата отвърна —
	„аз всякаква услуга • за него да изпълня.
	Ще я извърша с радост • и преданост в сърцето.“
	Безмерната любов й • порумени лицето.

	Таз среща на вестител • не бе по обичая.
	С целувка би почела • тя рицаря накрая,
	преди да се оттегли • вежливо от палата.
	В Бургундия на Зигфрид • се вслушаха в словата.

	На Зиндолд, Хунолд, Румолд • тогава се наложи
	да се потрудят яко • за гости и велможи,
	сковавайки скамейки • пред Вормс покрай реката.
	Уредниците царски • прилежно се стараха.

	За Ортвин и за Гере • бе чест и този път
	приятелите вредом • да се уведомят,
	че празненство се готви • и веселба голяма.
	Девойките гласяха • веч своята премяна.

	Стените на палата • покриха се с украси,
	а в залата на Гунтер • и столове, и маси
	се стягаха за гости • огромно множество.
	По-сетне тук се вдигна • разкошно тържество.

	Поканени да дойдат, • с коне поизнурени
	прииждаха неспирно • на двора приближени
	достойно да посрещнат • най-новата роднина.
	Одежди пищни бяха • разгънати от скрина.

	Дойде и новината, • че веч се приближава
	кортежът на Брунхилда. • В Бургундия тогава
	сред людете настана • немалка суетня.
	С какви момци бе горда • и другата страна!

	Пред своите девици • Кримхилда настоя:
	„Които ще приветстват • до мене край брега,
	най-гиздава премяна • от ракли да извадят,
	че гостите нам чест и • похвала да изкажат.“

	От рицари там бяха • слугите задължени
	да изнесат изящни • седла златочервени,
	та дамите с достойнство • на кон до Рейн да идат.
	Тъй фини сбруи где ли • могло би да се видят —

	как ярко по конете • позлатата лъщеше
	и от юздите камък • безценен как блестеше!
	Поставки позлатени • донесоха овреме
	да стъпи всяка дама • от тях на конско стреме.

	За знатните девици • подире от обора
	конете им ездитни • изкараха на двора.
	Нагръдници изящни • от най-добра коприна
	окичваха жребците • и смайваха мнозина.

	Зададоха се дами • осемдесет и шест.
	Пристойно забрадени, • те до Кримхилда с чест
	пристъпиха красиви • и в гиздави премени.
	Накитени девици • ги следваха засмени —

	тез петдесет и четри • бургундки до една
	най-личните, събрани • от цялата страна,
	все русокоси бяха • и с бляскави кордели,
	тъй присърце от царя • заръчаното взели.

	За рицарите чужди • стъкмени бяха с пищни
	и прелестни одежди • от тъкани различни,
	прилягащи чудесно • на моминската хубост.
	Да им го не признаеш, • било би цяла лудост.

	Самур и хермелини • красяха облеклата.
	На не една девица • висяха на ръката
	върху коприна гривни. • Усърдие такова
	не се описва, нито • постига се отново.

	Над лъскави одежди • замятаха колани,
	приготвени изкусно, • в Арабия подбрани,
	Върху прекрасна дреха • от свила и от вълна —
	тъй радостта на всички • придворни беше пълна.

	И с накит на гърдите • накиприли се бяха
	немалко хубавици. • Но тъжни да са щяха,
	тоз блясък ако би им • засенчил красотата.
	Такава гиздост няма • владетел днес в палата.

	Те тъкмо пременени • се бяха появили,
	пристигнаха дружина • юнаци приветливи —
	съпровождачи техни • през този ден прекрасен,
	в ръка със своя щит и • със копие от ясен.
P$


>	X епизод
>	Как посрещат Брунхилда във Вормс

P>
	Отдолу по реката • задаваше се царят
	сред многобройни гости. • Към Рейн да се отправят
	достойно да ги срещнат • на кон, от рицар воден,
	очакваха в готовност • мига девици сгоден.

	Исландци, нибелунги, • брега веч приближили,
	натиснаха веслата • натам със всички сили,
	забързани (ръце им • отново ловки бяха)
	към пристана, където • бургундци се тълпяха.

	Тогаз царица Ута, • от грижите възбледна,
	на двора появи се • и своя кон възседна,
	девиците поведе • навън от твърдината,
	где с рицарите те се • взаимно опознаха.

	Жребеца на Кримхилда • маркграфът знатен Гере
	до крепостната порта • почтително отведе.
	Подир юнакът Зигфрид • зае се да й служи
	и благосклонността й • накрая с туй заслужи.

	До Ута Ортвин яхнал • бе кон, а пък в редица
	ги следваха по двойки • млад рицар и девица.
	Не е било при среща • (туй нека се запомни)
	прихождане подобно • на дами благородни.

	В турнирни схватки шумни • и рицарски двубои
	(как иначе било би?) • се впускаха герои
	по пътя на Кримхилда • надолу към реката.
	Девиците прекрасни • там снеха от седлата.

	Как щит о щита в сблъсък • пред дамите трещяха,
	как умбрите изящни • от удара звънтяха
	и копията как се • превръщаха в трески!
	В тоз миг пристигна царят, • тъй както извести.

	Край пристана стояха • девици русокоси.
	От палубата слезна • цар Гунтер с много гости,
	повел Брунхилда лично • с голяма обич, с вяра —
	как накит и доспехи • блестяха в надпревара!

	Пред тях благопристойно • принцесата Кримхилда
	застана да посрещне • княгинята Брунхилда.
	Шапелите си златни • поместиха нагоре,
	целувайки се двете • с вежливостта на двора.

	Кримхилда поздрави я • с тез ласкави слова:
	„Добре сте ни дошли тук, • в бургундската страна!
	Привет от мен и майка • и родственици верни.“
	Брунхилда й отвърна • с поклони прекомерни.

	И колко пъти още • прегръщаха се силно!
	Посрещане не ще е • било любвеобилно
	тъй както туй на двете • към тяхната снаха:
	устата й изящна • те разцелуваха.

	Щом на Брунхилда всички • придворни на брега
	пристъпиха, те бяха • поети за ръка
	от рицарите снажни. • Тъй всяка знатна дама
	пред своята княгиня • почтително застана.

	Посрещането мило • немалко още трая,
	на поздрави, целувки • не виждаше се края.
	Две царствени девици • там редом днес стояха:
	за рицарите гледка • неповторима бяха.

	Видяха тъй мнозина, • от някого узнали,
	че хубост като тази • на двете те едва ли
	са срещали по-рано, • че истина си беше.
	Та по лика им даже • белило не личеше!

	Осанка кой ценеше • и кръшната снага,
	съпругата на Гунтер • харесваше сега.
	Но опитният все пак • намираше Кримхилда
	далеч по-миловидна • в сравнение с Брунхилда.

	Размесиха се сетне • там дами и девици,
	чудесно пременени • прекрасни хубавици.
	Осеяна бе с хижи • и с шатри от коприна
	край твърдината вормска • поляната равнинна.

	Роднините на царя • напираха да видят
	княгинята. На сянка • подканиха да идат
	Брунхилда и Кримхилда • със своите придворни.
	Натам ги съпроводи • отбор бургундски воини.

	И гостите тогава • възседнаха конете.
	Как копия в двубои • ломяха щитовете!
	Полето прах обгърна, • като че ли пожари
	бушуваха. В герои • кипяха страсти стари.

	Девиците следяха • на рицарите спора.
	Нееднократно Зигфрид, • начело на отбора
	юнаци, прекосил бе • пред шатрите полето,
	хиляда нибелунги • предвождайки напето.

	Но волята на царя • сам Хаген възвести:
	таз надпревара редно • бе да се прекрати,
	та дамите да се не • измъчват от праха.
	И гостите любезно • се в нея вслушаха.

	А сетне Гернот рече: • „Конете оставете,
	дордето захладнее. • Готови вий бъдете,
	че царят нареди ли, • ще скочим на седлата
	да отведем достойно • девиците в палата.“

	Приключи всяка схватка • на длъж и шир в полето
	и рицари към шатри • отправиха се, гдето
	сред дами на раздумка • приятелска седяха.
	Оттам подир привечер • те да потеглят щяха.

	При заник-слънце сетне, • преди да падне мракът,
	настана хлад и вече • излишно бе да чакат.
	Към твърдината дами • поеха с кавалери —
	в красавиците нежни • как всеки взор се впери!

	Протъркали си бяха • по време на ездата
	доспехи в дух прославен • бойците на страната.
	Накрая пред палата • владетелят застана,
	а всеки рицар славен • прислужваше на дама.

	Богатите царици • там бяха разделени.
	Със щерката си Ута • и свитата засмени
	придворни се завтече • в една просторна зала.
	Навред възторг ечеше • и радостна възхвала.

	Трапезата се сложи, • че царят бе решил
	с дошлите да вечеря. • До него с образ мил
	пристъпяше Брунхилда — • с корона на главата
	и в царството бургундско • владетелка богата.

	За свитата скамейки • край дългите софри
	поставиха и гозби • обилни и добри
	донесоха, та всеки • до днес за тях повтаря.
	Отбрани гости само • се виждаха край царя.

	Донесоха слугите • в легени позлатени
	вода да се измият • бойците уморени.
	Не бива да се вярва, • че имало е друга
	такава царска сватба • уж с по-добра прислуга.

	Владетелят преди към • водата да посегне,
	принц Зигфрид осмели се • на нещо да наблегне.
	Припомни му що честно • бе нему обещал,
	преди да бе Брунхилда • в Исландия съзрял.

	„Спомнете си, че клетва • ми дадохте една:
	пристигне ли Брунхилда • във вашата страна,
	да взема аз сестра ви. • Що с клетвата ви стана?
	При похода немалко • старах се без подкана.“

	Владетелят отвърна: • „Напомняте ми с право.
	Клетвопрестъпник няма • да стана аз лукаво.“
	Нае се със сестра си • тозчас да разговаря.
	Поканиха Кримхилда • да се яви пред царя.

	До залата дойде тя • със свита миловидна,
	но Гизелхер чевръсто • към стълбите се вдигна:
	„Да се оттеглят трябва • придворните ви дами,
	държи да срещне царят • единствено сестра ми.“

	Въведоха Кримхилда • в оназ просторна зала,
	що рицари достойни • край царя беше сбрала.
	Дошли от разни кралства, • в кръг стихнаха сега,
	Брунхилда пък се върна • на пищната софра.

	Тогава Гунтер каза: • „Сестрице моя мила,
	от клетва верността ви • ме би освободила!
	Обет на воин съм дал аз • да стане той ваш мъж.
	Откликвате ли, както • било е неведнъж?“

	Девицата му рече: • „Мой прелюбезни братко,
	отвръщам веднага на • молбата ви аз кратко:
	покорно ще изпълня • каквото наредите.
	Мой мъж ще е, когото • вий сам определите.“

	А погледът й нежен • пак Зигфрид развълнува.
	Той преданост отново • ней засвидетелствува,
	заставайки до нея. • Пред рицари в туй време
	тя трябваше да каже • дали за мъж го взема.

	Свенливостта моминска • я миг разколеба.
	За щастие на Зигфрид • и негова съдба
	не се възпротиви тя — • съпруг й стана той.
	Прие я за съпруга • ксантенският герой.

	Щом двамата взаимно • си дадоха оброк,
	за рицарите то бе • достатъчен залог.
	Прегърна Зигфрид нежно • чаровната девица,
	пред воините целуна • той бъдната царица.

	Разпръсна се кръжецът • от рицари и седна
	на почетното място • с принцеса ненагледна
	принц Зигфрид, следван гордо • от нибелунгски воини.
	Обслужваха го чинно • слугите многобройни.

	Насреща му до царя • седеше пък Брунхилда.
	Тя толкоз натъжи се, • съзирайки Кримхилда
	да сяда редом с Зигфрид, • че плач я чак задави.
	По бузите сълзите • да потекат остави.

	Владетелят запита: • „Какво ви е, любима,
	та в ясния ви поглед • печал такава има?
	Ликувайте на воля, • че вам тук са подвластни
	земите с твърдините • и рицари прекрасни.“

	„Доплака ми се“ — рече • красивата девица. —
	„Сърцето заболя ме • за вашата сестрица.
	До ваш васал видях я • да сяда унизена.
	Не мога да не плача, • щом тъй е уязвена.“

	Цар Гунтер й отвърна: • „За туй не говорете.
	Ще дойде ден, когато • от мен ще разберете
	защо съм дал на Зигфрид • сестра си за жена.
	Честита да е с него • за дълги времена!“

	„Тъй жалко“ — възрази тя — • „за хубост, добродетел!
	Да можех да избягам • от вас като владетел,
	не бих аз споделила • леглото ви, преди да
	узная той защо бе • сватосан за Кримхилда.“

	Но Гунтер обясни й: • „Той също притежава
	и твърдини могъщи, • и истинска държава:
	уверена бъдете, • че цар е като мене.
	Затуй приех Кримхилда • той за жена да вземе.“

	И подир тези думи • остана тя печална.
	А воинството след пира • оръжие пак грабна
	и екна твърдината • от шумната гълчава,
	която почна царя • комай да отегчава.

	Той виждаше се легнал • до своята съпруга
	и нямаше в ума му • представа вече друга,
	освен че с любовта си • наслада ще му дава.
	Затуй Брунхилда с нежност • той взе да съзерцава.

	Турнирът да прекъсне • подканиха веднага,
	с невестата щом царят • решил бе да си ляга.
	Пред залата се сбраха • отново в тоз миг нощен
	Кримхилда и Брунхилда, • но без ненавист още.

	Придворните дойдоха, • без някой да се бави,
	а интендантът свещи • тогаз им предостави
	и двете царски свити • се сетне разделиха.
	Мнозина бяха тия, • що Зигфрид придружиха.

	Владетелите двама • поеха в свойте спални
	с копнежа как там всеки • победи най-похвални
	ще удържи с милувки • над своята любима.
	За Зигфрид в колко радост • онази нощ премина!

	Щом в ложето им брачно • Кримхилда той прегърна
	и с нежности безбройни • девицата обгърна,
	чрез обич благородна • тя стана му тъй скъпа,
	че за хиляда други • не би я той отстъпил.

	За ласките му вече • ни думица от мене.
	Но чуйте що на Гунтер, • юнак самоуверен,
	с царицата Брунхилда • през тази нощ се случи.
	Любов далеч по-лесно • от друга би получил.

	Щом свитата от дами • и рицари си тръгна,
	затвори той вратата • и се при нея върна,
	готов да обладае • разкошната снага,
	но да се отдаде тя • не пожела сега.

	Тя легна в бяла риза, • приготвена от лен.
	Помисли царят: „Ето • аз имам тук пред мен
	най-свидното, което • съм пожелал в живота.“
	На хубостта й би се • той насладил с охота.

	Свещта закри на царя • ръката благородна.
	Пристъпи той към свойта • съпруга превъзходна,
	излегна се до нея, • изпълнен с буйна радост,
	и я прегърна силно • в предвкусване на сладост.

	Той щеше да се люби • с невестата си мила,
	ако би всеотдайно • тя нему разрешила.
	Понеже се навъси, • на него му додея —
	не страст, а неприязън • откриваше у нея:

	„Ах, рицарю, каквото • сега сте наумили,
	не ще го бъде, тъй че • прахосвате сал сили.
	Ответ от вас дордето • аз нямам на въпроса,
	девица ще остана.“ — • С туй тя го разядоса.

	В борба за любовта й • раздърпа бяла риза,
	девицата обаче • колана си изниза,
	препасал много здраво • прекрасното й тяло.
	Тогаз в неволя царят • оказа се изцяло:

	завърза му с колана • ръцете и краката,
	а сетне го провеси • и на пирон в стената,
	в съня да я не стряска. • От обич бе лишен, но
	сломен едва не се и • прости той с всичко тленно.

	Уж беше покорил я, • а на молба удари:
	„Царице, край сложете • на всичките кошмари!
	Към вас не ще посмея • отново да посегна,
	ни вече толкоз близо • аз редом ще полегна.“

	Нехаеше обаче • тя що нощес му беше —
	в леглото спа спокойно, • той там пък си висеше,
	дорде зора накрая • в прозореца просветна.
	Предишната му сила • бе станала несетна.

	Девицата запита: • „Владетелю, какво ли
	прислугата ще мисли • за вашите неволи,
	съзре ли ви завързан • от някаква жена?“
	А рицарят отвърна: • „Сега такваз злина

	ни чест на вас ви прави, • ни пък на мен се пада.
	Пуснете ме — това го • доброто вам налага.
	За вас щом любовта ми • е толкова несносна,
	до дрехата ви нивга • не ще се веч докосна.“

	Развърза го тя, тъй че • нозе на пода сложи
	и върна се обратно • той в брачното им ложе.
	Но както настоя тя, • полегна по-далече
	без воля да докосне • и ризата й вече.

	Прислугата яви се, • на заранта дошла,
	донасяйки им нови • изящни облекла.
	Но колкото да беше • денят уж триумфален,
	владетелят бургундски • през него бе печален.

	По обичай старинен, • уместен и зачитан,
	цар Гунтер и Брунхилда • със вид благовъзпитан
	към черквата поеха, • где меса предстоеше.
	Сред множеството людско • там Зигфрид също беше.

	Освен одежди царски • на път къмто амвона
	приготвили им бяха • владетелска корона.
	Там двойките венчаха • и всичко туй щом мина,
	честити под корона • стояха четирима.

	Оръженосци млади, • шестстотин и повече,
	по повод празненството • получиха днес меча.
	В Бургундия избликна • пак радост от сърце,
	пак копия трещяха • във воинските ръце.

	Край своите прозорци • красавици седяха
	и с поглед взрян отблясък • на щитове следяха.
	От свитата си царят • се бе уединил,
	сред радостта на други • изглеждаше унил.

	За разлика от Зигфрид • видът му бе окаян
	и принцът се досети • причината каква е.
	Затуй се той при него • завтече и запита:
	„Кажете, май нощта ви • била е ядовита?“

	Призна му домакинът: • „За срам и за позор
	аз дявола довел съм • тук в своя собствен двор.
	Щом рекох да я любя, • тя върза ме с колана
	и на пирон провеси • ме досами тавана.

	До заранта висях там, • от страх едва издържах,
	а тя си спа безгрижно, • преди да ме развърже.
	Приятелски вам всичко • това ви доверявам.“
	Юнакът Зигфрид рече: • „Безкрайно съжалявам

	и искам да помогна, • ако ми разрешите.
	Ще сторя тъй, че плътно • до нея да лежите,
	та любовта си вам да • не може да откаже.“
	След мъките си Гунтер • прие го с радост даже.

	„Недълго“ — вметна Зигфрид — • „тъгата ви ще трае.
	За двама ни различна • нощта, уви, била е.
	По-мила от живота • сега Кримхилда ми е —
	днес за жена Брунхилда • ще имате пък вие.

	Аз в спалнята ви още • довечера ще бъда
	и с чародейства всяка • несрета ще пропъдя,
	но в мантия загърнат • не ще ме никой види.
	Прислугата добре е • овреме да си иде.

	Ще духна аз свещите • на пажове в ръцете —
	че вече съм дошъл там, • по туй ще разберете.
	Да обладайте вие • невестата с принуда
	или ще ви помогна, • или ще се погубя.“

	„Ако не опетните • вий моята съпруга,
	съгласен съм на всяка • предложена услуга,
	дори с цена живота • на мерзката жена“ —
	додаде царят. — „Тя е • същински сатана.“

	А Зигфрид му отвърна: • „Аз честна дума давам —
	невестата ви нямам • за цел да обладавам.
	Сестра ви предпочел съм • пред всички други дами.“
	Прие с надежда Гунтер • делата обещани.

	Редяха се в турнира • успехи и провали,
	но спря таз надпревара: • тъй бяха призовали,
	щом дамите поеха • към празничната зала.
	Да им проправя път бе • прислуга дотърчала.

	Коне и люде двора • опразниха завчас,
	владици два поеха • с невестите тогаз.
	До своите съпрузи • те двете край софрата
	последвани от воини • заеха си местата.

	Владетелят седеше • изпълнен цял с копнежи:
	що Зигфрид обещал бе, • тъй много го разнежи,
	че към нощта с Брунхилда • умът му бе отправен
	и тоз ден му се стори • на трийсет дена равен.

	Затуй едва дочака • вечерята да мине.
	Брунхилда се оттегли • тогаз да отпочине,
	тъй както и Кримхилда, • във спалнята си тиха.
	Какви юнаци снажни • тез дами придружиха!

	Принц Зигфрид бе приседнал • подир да поговори
	със своята невеста • доволен, без раздори.
	Тя галеше дланта му • с ръчицата си нежна,
	но някак ненадейно • пред нея той изчезна.

	В милувките си както • от поглед го изгуби,
	въпросът й почуда • сред свитата събуди:
	„Къде тъй странно принцът • се дяна отведнъж?
	Изпод ръка ми кой скри • дланта на моя мъж?“

	Но сетне спотаи се. • А Зигфрид вече беше
	там, где прислуга свещи • пред себе си държеше.
	Той пламъка задуха, • та Гунтер да узнае,
	че вече е пристигнал • и време за дела е.

	Наставаха за царя • минутите желани.
	И дами, и девици • да тръгват той подкани.
	Подире сам затвори • вратата с яки брави;
	над тях издърпа също • и две резета здрави.

	Светилника набързо • прикри зад балдахина.
	Игра любовна почна • (това не се размина)
	юнакът силен Зигфрид • с девицата красива.
	Ту радваше се Гунтер, • ту в срам взе да унива.

	В леглото им щом Зигфрид • към дамата посегна,
	тя рече: „Стига, Гунтер, • че може да ви стегна
	и да висите пак до • зори неутешимо!“
	Царицата един ден • на Зигфрид отмъсти му.

	Той стискаше уста си, • за да не проговаря.
	Макар и без да вижда, • долавяше пък царят:
	в леглото явно нищо • не ставаше нередно.
	За двамата това бе • премеждие поредно.

	Преструваше се Зигфрид • на царя Гунтер мил
	и чудната девица • с ръце си бе обвил,
	но тя върху скамейка • с все сила го стовари,
	така че той в ръба й • главата си удари.

	След миг юнакът славен • бе скочил на крака
	в нов опит да надвие • тъй силната жена,
	но сблъска се повторно • с голяма съпротива.
	Не вярвам пак да пламне • подобна ярост дива.

	Понеже не престана, • девицата се вдигна:
	„За дързостта ви груба • веднага, без да мигна,
	ще ви накажа тука. • Не ще допусна аз
	да бъде мойта риза • раздърпвана от вас!“

	Тя бляскавия рицар • с ръцете си обхвана
	и него като царя • да върже пак с колана,
	та сам-сама в леглото • да си отспи спокойно.
	За смачканата дреха • наказваше достойно.

	Какво от туй, че бе се • прочул със свойта сила?
	Тя в превъзходството си • го беше убедила.
	Понесе го без мъка • (уж непоколебим)
	и грубо го притисна • между стена и скрин.

	„Нима“ — помисли принцът — • „живота ми една
	девица ще отнеме, • та всякоя жена
	подир да е надменна, • макар че ни веднъж
	не се е тя държала • така със своя мъж?“

	Дочул борбата, царят • за принца се боеше.
	Посраменият Зигфрид • пък вече се гневеше,
	опълчил се отново • с необуздана сила
	срещу оказваната • от нея съпротива.

	Предълго чака царят, • дорде я той сломи.
	Ръцете му тъй стисна, • че чак кръвта изби
	от неговите нокти, • и щеше да ги смаже.
	Девицата обаче • успя той да откаже

	от нейната нелепа • приумица напълно.
	Чу Гунтер Зигфрид как я — • пак действайки безмълвно
	в леглото тъй притисна, • че силно изпищя
	от болка, причинена • от силите му, тя.

	Към ханша си посегна • колана да свали
	да го завърже с него. • Но той се защити,
	та шумно изпращяха • и всички нейни стави.
	Така жена на Гунтер • да стане я застави.

	„Живота ми“ — тя рече, — • „царю, вий пощадете!
	Злината ще изкупя, • за нея не мислете.
	Не ще отблъсвам вече • таз обич благородна,
	мощта ви щом умело • владетелка надмогна.“

	А Зигфрид се отдръпна, • в леглото я остави,
	да се съблича сякаш • за малко се изправи.
	От пръста й измъкна • той златен пръстен вещо,
	владетелката без да • усети даже нещо.

	Не знам дали защото • бе тъй самонадеян,
	но и колана взе й • той в порив ненадеен;
	беда бе, дето сетне • го даде на Кримхилда.
	В туй време царят вече • лежеше до Брунхилда.

	С милувки той най-нежни • обсипа своя блян,
	а тя гнева потисна • и моминския свян
	и непозната слабост • от ласките обзе я.
	Ах, таз любовна нега • мощта как ней отне й!

	Не бе по-силна вече • от друга тя сега.
	Опияни го него • прекрасната снага,
	за съпротива в нея • способността щом мина.
	На Гунтер любовта бе • за всичко туй причина.

	В прегръдките му тя не • престана да гори
	с такава всеотдайност • до ранните зори.
	Завърнал се пък беше • юнакът Зигфрид там,
	где чакаше го дама • с великолепен стан.

	За нейните въпроси • направи се разсеян
	и не предаде туй, що • донесъл бе за нея,
	дорде корона с него • в страната му не сложи.
	Да беше тоз подарък • завинаги отложил!

	Далеч по-ведролик бе • цар Гунтер сутринта
	за разлика от вчера. • Тогава радостта
	и всеки благородник • сред гостите обхвана.
	Оказвана им беше • там почит най-голяма.

	А празникът две цели • недели продължи,
	не стихваха ни шумни • игри и веселби,
	ни всякакви забави, • що можеше да има.
	По щедрост всяка мяра • стопанинът премина.

	Заръча той и ето • роднини се заеха
	от името на царя • било коне и дреха,
	било сребро и злато • червено на мнозина
	да раздадат, доволни • оттам да си заминат.

	Одеждите, които • ксантенският герой
	и воини нибелунгски, • хилядата на брой,
	донесоха на Рейн чак, • с конете и седлата
	великодушно също • от тях дарени бяха.

	Преди таз щедрост още • изчерпана да беше,
	след бляскавия прием • оказаха се вече
	нетърпеливи всички, • що бързаха за вкъщи.
	Тогаз по царска воля • и празникът привърши.
P$


>	XI епизод
>	Как с невестата си Зигфрид се завръща в своята родина

P>
	Едва-що разотишли • се бяха гости знатни,
	синът на Зигмунд рече • на своите подвластни:
	„Завръщаме се скоро • ний в моята страна.“
	Невестата му с радост • таз новина узна.

	Тя своя мъж запита: • „Кога ний ще поемем?
	Не ми се ще припряно • тук сбогом да си вземем.
	От братята си първо • земя аз ще получа.“
	Принц Зигфрид с неохота • вестта за туй научи.

	Подир го увериха • князете двама с царя:
	„Помнете, принце Зигфрид, • че вам се предоставя
	най-безпределна вярност • сега и чак до гроб!“
	С поклон прие героят • тоз почетен оброк.

	А Гизелхер додаде: • „Земите с твърдините,
	що имаме в наследство, • вий с нас ще споделите.
	От царството, което • баща ни е владял,
	на вас и на Кримхилда • полага ви се дял.“

	Щом волята им чу и • решението взе,
	синът на Зигмунд рече • на цар и на князе:
	„Наследство и народ вам • дано Бог поживи
	навеки, но си мисля, • че някак не върви

	невестата ми мила • в делбата да се включи.
	Царица като стане, • когато туй се случи,
	ще бъде по-богата • на този свят от други.
	А иначе оставам • на вашите услуги.“

	Тогаз Кримхилда вметна: • „Земята ще откажа,
	ала не е тъй лесно • с бургундската ми стража.
	Един владетел би я • в страната си отвел,
	щом братята дадат ми • момци за тази цел.“

	Княз Гернот й отвърна: • „Сама си изберете.
	Мнозина ще ви следват, • щом вий ги призовете!
	Три хиляди са тука — • за вашата охрана
	ви даваме хиляда.“ • Тя тутакси подхвана

	въпрос към Хаген, Ортвин • дали ще се наемат
	с роднини в нейна свита • за странство да поемат.
	Но Хаген възропта и • ядосано отсече:
	„Не ще ни преотстъпва • на никой Гунтер вече!

	Останалата свита • със себе си вземете,
	ала за нас от Троне • уверена бъдете:
	ний имаме тук в двора • отдавна място свое —
	на цар, князе ще служим • тъй както веч било е.“

	Така приключи спорът • и подготовка почна.
	За свита и прислуга • подбра Кримхилда точно
	трийсет и две девици • и петстотин юнака.
	Маркграфът Екварт Зигфрид • последва, без да чака.

	Сбогуваха се всички — • и рицари, и воини,
	и дами, и девици • с владетел и придворни.
	С прегръдки и целувки • изпратени те бяха
	и с глъч поеха сетне • на Гунтер от страната.

	Родата изпроводи • ги доста надалече,
	да пренощуват вредом • приготвяно им беше
	легло, щом нейде пътьом • речаха да починат.
	При Зигмунд вестоносци • решиха да заминат,

	да може със Зиглинда • за Зигфрид да узнае,
	че връща се, а с него • на Ута щерката е —
	красивата Кримхилда, • бургундската принцеса.
	Могла ли би вест друга • така да им хареса?

	„Блазе ни“ — рече Зигмунд, — • „че доживяхме ние
	с короната Кримхилда • при нас да се сдобие!
	За царството ми тя е • върховна добродетел,
	синът ми Зигфрид нека • веч негов е владетел!“

	Зиглинда пък раздаде • червено кадифе,
	сребро и тежко злато • на вестоносците,
	че бяха й донесли • таз новина голяма.
	Застягаха усърдно • придворните премяна.

	Разчу се с него още • кой идваше в страната,
	приготвиха скамейки • веднага и в палата,
	където той пред близки • короната да сложи.
	Насреща му поеха • Зигмундови велможи.

	Не знам друг да е бивал • приеман някога
	по-славно от момците • на бащина земя.
	Зиглинда тръгна също • Кримхилда да посреща
	на кон с прекрасни дами • и воини с кръв гореща.

	Преди да ги приветстваш, • един ден път те биха.
	И гости, и домашни • се доста изнуриха,
	но сетне се прибраха • във твърдината с трона
	на име Ксантен, дето • ги чакаше корона.

	Усмихнати Зиглинда • и Зигмунд, храбър мъж,
	целунаха Кримхилда • и Зигфрид неведнъж
	с любов и с много радост, • забравили скръбта.
	И свитата за всички • бе там добре дошла.

	Пред залата на Зигмунд • заведоха дошлите.
	Помогнаха чевръсто • да слязат от жребците
	красивите девици. • Там рицари събрани
	явиха свойта почит • на прелестните дами.

	На Рейн прочуло беше • се с щедрост празненството,
	но на момците тука • по-пищно облеклото
	бе от това, с каквото • тях нявга са дарили.
	За цялото имане, • що бяха придобили

	царицата и царят, • легенди се мълвяха.
	В какви одежди само • придворни се тъкмяха:
	с галони златоткани • и с камъни безценни!
	За тях Зиглинда грижи • полагаше чрезмерни.

	Сред свои приближени • цар Зигмунд вдигна глас:
	„Повеля към рода ни • отправям в този час
	короната ми Зигфрид • да носи занапред!“
	Вестта поде се с радост • по Долен Рейн навред.

	Той повери корона • и трон на своя син.
	Владетел стана Зигфрид • и сетне не един
	подвластен пред съда му • изпитваше и страх,
	щом случваше се право • да упражни над тях.

	Живееше сред почит • той в своята родина
	и царстваше с корона • десетата година,
	когато пък Кримхилда • сдоби го с мъжка рожба,
	що с волята на близки • се съкровено схожда.

	С усърдие наскоро • отрокът кръстен беше
	на своя славен вуйчо • и Гунтер се зовеше:
	прилича ли на него, • и име да приляга.
	Отчуван бе грижовно, • тъй както се полага.

	Но пак по него време • Зиглинда се помина.
	Загдето смърт отне я, • тъгуваха мнозина,
	а щерката на Ута • пое да направлява
	делата, както туй на • царица подобава.

	По Рейн тогаз се нова • бе вест разпространила:
	в Бургундия Брунхилда • и тя била родила
	на Гунтер син достоен. • С възлюблената своя
	му дали име Зигфрид • от почит към героя.

	С какви усърдни грижи • били го обградили,
	наставници способни • за него назначили
	да бъде възпитаван • от тях той в надпревара.
	Беди подир враждата • роднинска му докара.

	Разправяше се често • навред и неуморно
	как рицари безстрашни • живеели сговорно
	от толкоз дълго време • на Зигмунд във страната.
	Мълвеше се добро и • на Гунтер за родата.

	Земята нибелунгска • на Зигфрид бе покорна
	(към родственик съдбата • не е била тъй спорна)
	на Нибелунг и Шилбунг • с войската и имота.
	Туй по-самоуверен • го правеше в живота.

	Съкровище огромно, • каквото никога
	храбрец не е добивал, • той имаше сега.
	Пред пещерата бе го • той извоювал с меч —
	що рицари погуби • самин в онази сеч!

	Затуй бе уважаван, • ала заслужил беше
	дори без този подвиг • човек да му речеше,
	че е сред най-добрите • от воините на кон.
	От страх пред толкоз сила • му сторваха поклон.
P$


>	XII епизод
>	Как Гунтер поканва Зигфрид на празненство

P>
	Съпругата на Гунтер • размисля дълго време:
	„Защо Кримхилда гордо • държи се като мене?
	Нали мъжът й Зигфрид • на моя е васал:
	отколе нам в повинност • не се е отзовал!“

	Загадката дълбоко • стаила бе в сърцето.
	По волята не бе й, • тез родственици дето,
	живеейки далече, • не плащаха й дан.
	На що ли се дължеше? — • въпрос неразгадан.

	Затуй подпита царя, • донякъде тревожно,
	с Кримхилда да се срещне • дали ще е възможно.
	Желанието свое • щом нему повери,
	не му се то понрави, • не го и одобри.

	„Под кой предлог пригоден“ — • владетелят й рече  —
	„ще ги приканим тука? • Живеят те далече,
	пък е и невъзможно • да им се разпорежда.“
	Брунхилда хитровато • поде тогаз с надежда:

	„И пребогат да бъде, • повелята на царя
	един васал не бива • без отклик да оставя.“
	А Гунтер се усмихна • на нейните слова:
	не свързваха го с Зигфрид • на сюзерен права.

	„Властителю любезни“ — • молба му тя отправи,
	„сторете тъй, че Зигфрид • да дойде със сестра ви
	отново да се видим • в страната наша тука.
	Предвкусвам толкоз радост • без нито миг на скука.

	С отрада спомням чара • на вашата сестра,
	пристойните обноски, • усмивката добра.
	Жена кога ви станах, • ах, как седяхме двете!
	Да е честита с Зигфрид, • достоен сред мъжете!“

	Не спря да настоява, • дорде той не отстъпи:
	„Не бих аз имал други • гостуващи по-скъпи
	от тях, това го знайте. • Ще пратя вестоносци,
	на Рейн да ги поканят • да бъдат наши гости.“

	Царицата заръча: • „Да ме уведомите
	кога ще заминават, • а и кога добрите
	и свидни нам роднини • тук нас ще навестят.
	Потеглящите нека • при мен да се явят.“

	„Така да бъде“ — царят • отвърна. — „Трийсет воини
	на кон аз ще проводя.“ • Юнаците достойни
	призва и с вест отправи • на Зигфрид във страната.
	Брунхилда пък с одежда • дари ги за отплата.

	На тях той повели им: • „Момци, от мен кажете
	(каквото наредя ви, • добре го запомнете)
	на воина силен Зигфрид • и моята сестра,
	по-предани от нас те • че нямат на света.

	Молбата ни е: нека • ни посетят на Рейн.
	С Брунхилда ще им бъда • за туй признателен.
	Пред поврат-слънце още • ще може с лична свита
	да срещне тук мнозина, • които го почитат.

	А стария цар Зигмунд • в дух предан уверете,
	какъвто ний питаем • към него тук с князете.
	Кажете на сестра ми • да се не колебае:
	за празненство сред близки • тя кон да оседлае.“

	Брунхилда редом с Ута • и с дамите придворни
	почтителност явиха • чрез думи непритворни
	към рицари и дами • на Зигфрид в твърдината.
	И свитата бе с тази • покана запозната.

	Вестители, стъкмени • с жребец и топла дреха
	и всичко, що е нужно, • на път тогаз поеха.
	Забързаха да стигне • от царя таз покана,
	разпоредил им вредом • закрила и охрана.

	Добраха се с конете • те подир три недели
	в маркграфството норвежко. • С възторг натам поели,
	завариха витяза • на Нибелунг в двореца.
	От пътя изтощен бе • на всекиго жребеца.

	До Зигфрид и Кримхилда • известие дошло
	бе мигом за момците • в бургундско облекло.
	Полегнала си беше • тя тъкмо на дивана,
	при тази вест обаче • оттам веднага стана.

	Помоли тя девица • на двора да погледне.
	От нейния прозорец • тя, без дори да слезне,
	съзря храбреца Гере • сред придружвачи конни.
	Таз новина тъгата • по роден дом прогони.

	На царя рече: „Вижте • на Гере под надзора
	какви момци пристигат • на моя брат от двора.
	Край Рейн насам дошли са • за наша изненада.“
	„Чудесно“ — той отвърна, — • „при нас да заповядат!“

	Прислугата се втурна • дошлите да посреща
	и всеки постара се • с любезност най-гореща
	да изрече към всички • приветствени слова.
	И Зигмунд да се радва • причина бе това.

	Конете разседлаха, • момците уморени
	бидоха с Гере скоро • в двореца подслонени.
	Вестителите сетне • приети в зала бяха,
	где Зигфрид и Кримхилда • в очакване седяха.

	Стопанинът се вдигна • и до жена си прав
	посрещна ведро Гере, • бургундския маркграф,
	с вестители изпратен • на Гунтер рицар верен.
	Поканен бе да седне • при тях юнакът Гере.

	„Макар и уморени, • нам нек’ се предостави,
	преди да седнем, вести • да предадем вам прави.
	Ний длъжни сме да кажем • заръчаното нам
	от Гунтер и Брунхилда: • добре живеят там.

	Достойната ви майка, • царицата ни Ута,
	с вам предани роднини, • проводили ни тука —
	княз Гизелхер младокът • и Гернот дръзновен,
	привети от страната • държат да поднесем.“

	„Дано Бог поживи ги!“ — • тъй Зигфрид отговори
	„Аз редом със сестра им • добро да им се стори
	най-искрено желая. • Ала да чуем нека
	на близките дали е • била съдбата лека.

	Че може някой, щом се • разлъчи общността ни,
	да е засегнал с нещо • родата на жена ми.
	Готов съм бил подкрепа • на тях да предоставя,
	с вразите им дорде се • безжалостно разправя.“

	Поде към него Гере, • маркграфът в бой стремглав:
	„живеят те в почтеност • и с благороден нрав.
	На празненство ви канят • във Вормс да могат пак
	в палата да приветстват • ксантенския юнак.

	Молба изказват също: • царицата вземете.
	Щом зимата отмине • и свършат снеговете,
	пред поврат-слънце още • очакват да ви зърнат.“ —
	„Едва ли е възможно“ — • цар Зигфрид му отвърна,

	та към Кримхилда рече • бургундецът тогава:
	„Чрез Гизелхер и Гернот • премного настоява
	любезната ви майка • ответ да няма «не», че
	тъга ги мъчи, дето • сте толкоз надалече.

	Вестта за нова среща • у мойта господарка
	Брунхилда ще събуди • отрада не по-малка,
	а нейните придворни • ще бъдат във възхита.“
	Словата му похвални • я правеха честита.

	Роднината й Гере • да седне бе поканен,
	за гостите най-сетне • напълниха стакани.
	Слухът за чуждоземци • и Зигмунд тук привлече —
	владетелят сърдечно • за поздрав тъй им рече:

	„Добре дошли, на Гунтер • юнаци дръзновени!
	Откакто за Кримхилда • синът ми се ожени,
	би трябвало по-често • да идвате отвред
	при нас да поднесете • вий дружески привет.“

	Те дадоха му дума • отново да наминат.
	От тежката умора • сега да отпочинат,
	бе сложена трапеза • за веселба и пир.
	Сам Зигфрид ястия им • поръчваше безспир.

	Но там се заседяха • те девет дена цели.
	Накрая притесниха • се рицарите смели,
	за път обратен дето • не стягат кон и стреме.
	А свитата си Зигфрид • привикваше в туй време.

	Помоли за съвет той • да тръгне ли към Рейн.
	„Приятелят ми Гунтер • е пратил вест до мен:
	с родата си ме кани • на празник в срок уречен.
	Откликна ли, дотам мен • ме чака път далечен.

	Да взема и Кримхилда • ме молят, та решете
	поканите дали да • приема аз и двете.
	И в тридесет държави • на бой за тях бих в поход
	поел, за да покажа • как служил бих без ропот.“

	Той отговор получи: • „Ако сте склонен вие
	да идете на празник, • тогаз съветът ни е:
	с хиляда наши воини • на кон към Рейн тръгнете
	и достолепен гост на • бургундците бъдете.“

	Обади се цар Зигмунд, • дошъл на тази среща:
	„Гласите се за празник, • а кой за мен се сеща?
	С дружина кон ще яхна, • ако не възразите,
	и още сто юнака • отгоре ще броите.“

	„Вий яхнете ли редом, • пътуването, татко,
	ще носи“ — рече Зигфрид — • „мен радости нерядко.
	Подир дванайсет дена • потегляме на път —
	на воините доспехи, • коне да раздадат.“

	Щом царят да гостува • показа се съгласен,
	добрите вестоносци • поеха път обратен.
	На своите роднини • във Вормс ответ проводи:
	за празника с охота • решил да ги споходи.

	И Зигфрид, и Кримхилда • дотолкоз щедри бяха,
	че бързите ездачи • така и не можаха
	да отнесат с конете • безкористния дар.
	На мулета затуй бе • прехвърлен тоз товар.

	Цар Зигфрид и цар Зигмунд • застягаха момците.
	Ковчежникът пък Екварт • поръча най-добрите
	одежди да приготвят • за дамите в палата
	и нови да набавят • отвсякъде в страната.

	След щитовете взеха • седлата да оправят.
	Които щяха царя • на Рейн да придружават,
	снабдиха с всичко нужно — • и рицари, и дами:
	с великолепни гости • пред близки да застане.

	Вестителите бързо • препуснаха към къщи.
	В Бургундия се върна • граф Гере вихър същи.
	Очакваха го с трепет — • пристигна като хала
	и спря с момците право • пред княжеската зала.

	Разпитван бе за вести • от всеки млад и стар,
	но Гере рече, тръгнал • при своя господар:
	„Щом царят ги узнае, • ще стигнат и до вас.“
	С момците се завтече • при Гунтер той тогаз.

	От мястото си царят • с вълнение се вдигна.
	Благодари Брунхилда, • че четата пристигна
	обратно толкоз бърже. • Цар Гунтер ги запита:
	„Как поживява Зигфрид, • изпълнил мен с възхита?“

	Храбрецът Гере каза: • „Ведно той със сестра ви
	от радост възсиял бе. • Друг няма да отправи
	ответ по-благосклонен • на вашата покана
	от Зигфрид и баща му • с визита обещана.“

	Съпругата на царя • държеше да узнае:
	„Ще дойде ли Кримхилда? • Съдбата й каква е,
	с чаровно благородство • дали е още пълна?“
	„Ще дойде непременно!“ — • маркграфът й отвърна.

	И Ута незабавно • при себе си изпроси
	вестителят да иде. • Чрез своите въпроси
	разпита го дали е • Кримхилда все тъй здрава.
	„Добре е“ — рече Гере. — • „Вам гости се задават!“

	Не премълчаха също • пред никого в палата
	дарените от Зигфрид • злато и облеклата.
	Показаха ги гордо • на всички без подкана
	и благодарни бяха • за щедростта голяма!

	„Раздава“ — вметна Хаген, — • „нали не ще успее
	съкровището свое • за век да пропилее!
	Златото нибелунгско, • що присвоил си е,
	в Бургундия един ден • дано се озове!“

	Придворните от трепет • обзети бяха пак
	в очакване на гости, • та от зори до мрак
	слугите неуморно • се трудеха, ковейки
	отново пред палата • турнирните скамейки.

	Смелецът Хунолд редом • със Зиндолд без покой
	наглеждаха край Ортвин • съгласно поста свой —
	ковчежник, виночерпец — • трапези да се стягат.
	Благодари им Гунтер, • загдето тъй залягат.

	В готварната пък бяха • казаните големи
	сред тенджери, тигани • на Румолд подчинени.
	Приготвено бе всичко • да е добра храната,
	с която се посрещат • дошлите в твърдината.
P$


>	XIII епизод
>	Как Зигфрид и жена му заминават на празненството

P>
	Ала дорде гласят се • до празника си чак,
	да видим ний Кримхилда • с девиците си как
	от нибелунгски север • към Вормс на Рейн потегли.
	Жребци такива дари • не носили са негли.

	Товар одежди пищни • с тях в дрешници замина.
	На кон пое и Зигфрид • пред своята дружина.
	С царицата надежди • за радости таяха —
	уви, за всички в скърби • превърнати те бяха.

	В страната нибелунгска • останал бе синът
	на Зигфрид и Кримхилда — • не взеха го на път.
	От празненството болка • дойде му и посърна:
	баща и майка вече • той никога не зърна.

	На път се вдигна Зигмунд, • макар пределно стар
	Да беше предугадил • овреме този цар
	как празникът ще свърши, • не би го той почел:
	от сродници съсипан • биде витязът смел.

	Вестители най-бързи • проводиха напред.
	Насреща им от Вормс пък • потеглиха в ответ
	приятели на Ута, • придворни и велможи.
	Усилия цар Гунтер • за приема положи.

	Накрая на Брунхилда • в покоите дойде:
	„Сестра ми както вас ви • в страната ни прие,
	съпругата на Зигфрид • така вий посрещнете!“
	Тя рече: „Ще го сторя, • дължим си го ний двете.“

	„Пристигат утре рано“ — • владетелят напомни
	„и нека ги посрещнем • ний с почести достойни,
	а не лениво тука • да чакаме в палата.
	Не са били ми гости • по-мили на душата.“

	Тя тутакси отправи • към дамите подкана
	да си приготвят свойта • най-гиздава премяна,
	с каквато сал пред гости • се свитата явява.
	Откликнаха охотно • те на молба такава.

	Забързаха и воини • на гостите в угода.
	Сам свитата си Гунтер • повика пред чертога.
	Царицата чаровна • завчас жребеца яхна.
	Приветствия се чуха • при срещата прекрасна.

	С такава радост бяха • те гостите приели,
	навремето с каквато • Кримхилда като че ли
	в Бургундия не смогна • снаха си да стъписа.
	В ней дворцовите нрави • видя се днес кои са.

	С дружината си Зигфрид • пристигнал бе и ето
	витязите сновяха • насам-натам в полето,
	съпътствани най-плътно • от воини на талази.
	Кой можеше от сблъсък • и прах да се опази?

	Стопанинът щом Зигфрид • със Зигмунд там съзря,
	любезно ги приветства • на своята земя:
	„При мен и мойте близки • добре дошли сте вие.
	В гостуването знак за • доверие се крие.“

	„Бог нека поживи ви“ — • му Зигмунд отговори. —
	„Откак синът ми Зигфрид • приятели ни стори,
	сърцето ми държеше • с вас нявга да се срещне.“
	„За радост“ — рече Гунтер — • „туй случи се най-сетне.“


	Посрещнат беше Зигфрид, • тъй както се полага:
	с почтителност голяма, • с любов и дума блага,
	изречена от Гернот • и Гизелхер с тон верен.
	Към гост едва ли бил е • друг по-добронамерен.

	Пристъпиха тогава • напред двете царици.
	А от седлата колко • пък още хубавици
	грижовно снети бяха • на тучната морава:
	туй случай за юнак бе • да се попрестарава.

	Лице в лице стояха • достойните съпруги.
	Възхита у витязи, • а и у всеки други
	приветът им събуди • и отклик свой намери:
	край техните девици • се сбраха кавалери.

	Пресрещаха се двойки • придворни под ръка,
	в поклони добронравни • привеждаха снага,
	разменяха си нежно • целувки дами стройни.
	Сподиряха ги с поглед • владетелските воини.

	Но яздешком поеха • към Вормс, без да се маят —
	стопанинът държеше • дошлите да узнаят:
	в Бургундия те гости • са мили и желани.
	Там с копия нов набег • представен бе пред дами.

	Доказваха и Хаген, • и Ортвин пак на дело,
	че да се разпореждат • те можеха умело —
	каквото повеляха, • то трябваше да стане.
	Към всеки гост те бяха • с безупречно държане.

	От удари на меч и • на копие трещяха
	пак щитовете воински • край Вормс, където спряха
	задълго цар и гости • в отраден час, преди да
	решат на твърдината • към портите да идат.

	Доволни, най-накрая • дойдоха пред палата.
	Провесени, блестяха • на дами връз седлата
	и чулове, скроени • от тъкан драгоценна.
	Очакваше прислуга • отпред гостоприемна.

	Заведоха дошлите • в приготвените стаи.
	Брунхилда, възхитена • безкрай от хубостта й,
	поглеждаше Кримхилда, • лицето й когато
	блестеше лъчезарно • по-ярко и от злато.

	Из твърдината вормска • от воините гълчава
	дочуваше се вредом, • та нареди тогава
	на Данкварт царят Гунтер • за тях да се погрижи.
	Маршалът настани ги • поред в удобни хижи.

	В палата и навънка • те бяха нагостени.
	Така едва ли гости • били са приютени:
	каквото пожелаха, • на тях се предостави.
	С богатствата си царят • се всекиму понрави.

	Прислугата към всички • бе мила и любезна.
	С дошлите царят сам край • трапезата приседна,
	а Зигфрид — както нявга • в доброто старо време —
	прие с витязи място • отсреща да заеме.

	От над хиляда воини • бе наобиколен
	на пищната трапеза. • Брунхилда този ден
	прозря, че тъй заможен • васал не се намира,
	но — още благосклонна — • реши да не придиря.

	На царската вечеря • изпи се много вино,
	наквасило неволно • и облеклото фино,
	когато виночерпци • доливаха бокали,
	прислужвайки усърдно • из празничните зали.

	Тъй както повеляват • придворни обичаи,
	поеха всички дами • подир към свойте стаи.
	Където и да беше • на всеки краят роден,
	към всички домакинът • бе благоразположен.

	Нощта като отмина • и взе да зазорява,
	на камък драгоценен • искрящата поява
	върху одежда скъпа, • из дрешника прибрана,
	девиците възрадва, • избиращи премяна.

	Пред княжеската зала • дойдоха на ранина
	оръженосци шумни • и рицари мнозина
	за утринната меса, • изпята в чест на царя.
	В турнир подир ги прати • да си се надпреварят.

	Тръбачи затръбиха • и флейта прозвуча,
	забиха барабани • тържествено така,
	че в твърдината вормска • ехтежът им отекна.
	Юнак подир юнака • на свой жребец се метна.

	Голяма надпревара • подемаха момците
	в бургундските полета. • Припламваше в очите
	възторжената смелост • на младостта сърцата,
	зад щита бе стаена • на рицар красотата.

	От горните прозорци • честитите царици
	следяха вече редом • с нагиздени девици
	за воина как турнирът • забава бе прекрасна.
	Пред свитата застанал, • сам царят коня яхна.

	Тъй времето потече • за тях като насън.
	От църквата дочу се • тоз миг камбанен звън.
	Изведоха тогаз и • за дамите коне,
	витязи придружиха • владетелките две.

	Пред църквата се всяка • бе в себе си вглъбила,
	към гостите Брунхилда • все още беше мила.
	Те влязоха с корона • в просторния храм Божи —
	ненавист обичта им • по-сетне разтревожи.

	След службата отново • поеха път обратен.
	Сред почести подире • се сбраха в кръг приятен
	на обедна трапеза. • Таз радост, породена
	от празненството, трая • тъй единайсет дена.
P$


>	XIV епизод
>	Как цариците се охулват

P>
	Веднъж преди вечерня • ечеше откъм двора
	невероятен грохот, • привлякъл много хора —
	преборваха се воини • в турнирни изпитни,
	натам се бе завтекла • тълпа мъже, жени.

	Седяха на раздумка • цариците богати
	за двамата герои, • витязи всепризнати.
	„Би трябвало“ — Кримхилда • подхвана — „моят мъж
	да властва тук над всички • царства нашир и длъж.“

	Брунхилда възрази й: • „Възможност друга няма,
	освен да бяхте тука • единствено вий двама.
	Могъл би над царствата • да властва той тогава,
	но жив дорде е Гунтер, • и дума да не става.“

	Кримхилда рече: „Ето, • вий виждате сега
	юнаци как предвожда • таз царствена снага
	подобно месечина • сияйните звезди!
	Така честита нивга • не съм била преди.“

	Брунхилда отговори: • „Съпругът ви дори да
	е мил, почтен, прекрасен, • то би било обида
	да го възвеличите • над своя роден брат:
	от всички най-достоен • е Гунтер, цар богат.“

	„Дотолкова заслужил“ — • Кримхилда продължи —
	„е Зигфрид, че в хвалбите • не вплитам аз лъжи.
	Делата му го правят • почитан и прославен.
	Повярвайте, Брунхилда, • на Гунтер той е равен.“

	„Не ми се ще, Кримхилда, • да бъда зле разбрана.
	Говорех от подбуда • добре обоснована:
	аз чух да го изричат • при първата ни среща,
	когато царят мен ме • надмогна с хватка веща —

	нали да ме спечели • той дума бил е дал.
	Тогаз и Зигфрид каза, • че негов е васал,
	затуй до днес го смятам • на царя за подвластен.“
	Кримхилда в миг възкликна: • „О, жребий мой злощастен!

	Високородни братя • сестра да унизят
	и нея за жена на • васал да обрекат?!
	Ах, моля ви, Брунхилда, • като добри роднини
	тез приказки нелепи • тозчас да прекратиме.“

	Царицата отвърна: • „Не мога да престана.
	Защо ще се отказвам • на рицар аз от длана,
	когато да ни служи • могъл би той с рапира?“
	Красивата Кримхилда • се вече разнервира:

	„Едно ще трябва все пак • да имате предвид:
	подвластен вам не ви е • тоз рицар именит.
	Дори е по-достоен • от Гунтер, моя брат —
	в представите ви нужен • е истински обрат.

	Не е ли доста странно, • че ако е васал
	и вам сме подчинени, • не ви е той предал
	все още дан, каквато • навярно ви се пада?
	У мен с надменността си • пораждате досада.“

	„Надменната сте вие“ — • царицата отсече, —
	„но ще ми се да видя • дали тук почит вече
	оказват вам по-много, • отколкото на мене.“
	Изпаднаха и двете • в небивало гневене.

	„Ще стане незабавно“ — • Кримхилда се разпали. —
	„Мъжа ми щом числите • към другите васали,
	то нека всеки воин на • владетелите двама
	съзре как преди вас аз • ще вляза първа в храма.

	Да видите, че пак съм • от род благопристоен
	и че съпругът мой е • от Гунтер по-достоен.
	За укор място няма, • това ще стане ясно:
	ще ви покажа днес как • уж вашата подвластна

	пристъпва пред витязи • в бургундския палат.
	Държа по-достолепна • да съм на този свят
	от всякоя царица • с корона на главата.“
	Ненавист забушува • на двете във сърцата.

	Брунхилда отговори: • „Подвластна щом не сте ми,
	с придворните си трябва • вий вече отделени
	от дамската ми свита • да тръгвате за храма.“
	„Добре“ — Кримхилда рече, — • „с отрадност най-голяма!“

	Девиците си сетне • призва да се нагиздят.
	„Безупречна тук трябва • да бъда — нека видят,
	че имате за показ • одежди пребогати.
	Словата си Брунхилда • в забрава да отпрати.“

	На нейната повеля • се отзоваха лесно
	придворните й дами. • Нагиздени чудесно,
	застанаха те в свита • от нея възглавена —
	от дивната Кримхилда, • разкошно пременена.

	Четирийсет и трите • девици тя прикани
	с одеждите блестящи, • в Арабия тъкани,
	към Рейн да слязат с нея. • Пред храма неспокойни
	ги чакаха на Зигфрид • прославените воини.

	Присъстващите бяха • немалко удивени:
	цариците защо ли • дойдоха разделени,
	а не ведно, тъй както • е бивало преди?
	Вещаеше това за • юнаците беди.

	Брунхилда бе се спряла • пред храмовата порта.
	С наслада залюбува • се рицарска кохорта,
	красавици придворни • дошла да съзерцава.
	Кримхилда приближи се • с девиците тогава.

	Сравнена с прелестта на • разкошната й свита,
	изглеждала би щерка • на рицар жаловита.
	Заможна бе Кримхилда: • царици тридесет
	да се премерят с нея • не можеха наглед.

	Дори да му се щеше, • не би посмял да каже
	човек, че веч видял е • подобни дрехи даже,
	с каквито се явиха • девиците й тук.
	На гордата Брунхилда • го правеше напук.

	Те срещнаха се двете • пред портата на храма.
	Стопанката, обзета • от злост необуздана,
	разпореди Кримхилда • да я не изпреваря:
	„Подвластната да следва • съпругата на царя!“

	Кримхилда рече ядно, • наместо да се спре:
	„Да бяхте си мълчали, • било би по-добре.
	Опозорили вие • сте себе си сама.
	Държанка на васала • да е на цар жена!“

	„Коя тук е държанка?“ — • царицата се смая.
	„Това сте вий самата“ — • Кримхилда назова я. —
	„Защото моят Зигфрид • е любил първи вас.
	От девството не Гунтер • лишил ви е тогаз.

	Каква е тази низост, • какъв е тоз морал?
	Защо сте го приели, • щом той е ваш васал?
	За ропота досаден • не виждам аз опора.“
	Брунхилда вметна: „С Гунтер • държа да поговоря.“

	„Това не ме засяга. • Надменност ви подмами,
	изкарвайки и мене • подвластна на рода ми.
	Помнете, че за жалост • не мога вече аз
	да проявявам вярност • и в тайните към вас!“

	Брунхилда се разхълца. • Към нея без да зърва,
	със свитата Кримхилда • прекрачи в храма първа.
	Тогава породи се • безжалостна омраза.
	Помръкна поглед, влага • в очи се забеляза.

	Дори със свойте псалми • таз служба в храма Божи
	Брунхилда на голямо • мъчение подложи —
	такъв гнет ней притисна • сърцето и душата.
	Умряха сетне воини • в безмилостна разплата.

	С придворните Брунхилда • край храма се изправи:
	„Ще трябва да накарам • Кримхилда да разправи
	защо за мен хапливо • злословия подмята.
	Ако се Зигфрид хвали, • рискува си главата.“

	Кримхилда се зададе • с витязи неколцина.
	С въпрос Брунхилда спря се • пред своята роднина:
	„От думите изпитах • големи горчила.
	Кое доказва, аз че • държанка съм била?“

	„Не ме бавете“ — зла бе • Кримхилда все така. —
	„Свидетел е тоз пръстен • на моята ръка,
	донесен ми от Зигфрид, • при вас като е бил.“
	Не помнеше Брунхилда • ден по-лош и унил.

	„Тоз златен пръстен“ — рече — • „го някой бе откраднал
	и дълго време смятах, • че вече е пропаднал.
	Сега си проличава • мен кой го бил отнел.“
	Владетелките две пак • свиреп гняв бе обзел.

	Кримхилда вметна: „Кражба • да е било едва ли.
	Било би по-достойно • да бяхте замълчали.
	Свидетелство е, дето • ви нося и колана.
	Туй значи, че от Зигфрид • била сте обладана.“

	Копринен пояс тя от • Ниневия препаса,
	покрит с безценен камък • и с приказна украса.
	Брунхилда при вида му • започна да ридае.
	Със свитата си Гунтер • бе редно да узнае.

	Царицата извика: • „Тук нека доведат
	владетеля от Рейн, та • да чуе този път
	как хули ме пред всички • добрата му сестра,
	че на васала Зигфрид • държанка съм била.“

	Разплакана завари, • дошъл със свойта свита,
	владетелят жена си • и кротко я запита:
	„Кажете ми, любима, • какво ви нарани?“
	На царя тя отвърна: • „Нечакани злини.

	Сестра ви се опитва • да ме опозори.
	Да знаете вий само • как дръзко ме кори:
	твърди, че съм от Зигфрид • била озлочестена.“
	„Постъпила е грозно“ — • владетелят простена.

	„Колана ми изчезнал • показа тя, а ето
	и златния ми пръстен. • Ще се проклинам, дето
	на тоз свят съм, не ме ли • самин оневините,
	царю, след клеветата. • Туй мен ми го дължите!“

	Цар Гунтер заповяда: • „Ксантенският герой
	пред нас да се изправи. • Щом хвалил се е той,
	ще трябва тук пред всички • тозчас да си признае,
	или пък ще обори • това, що клевета е.“

	Повиканият Зигфрид • във неведение
	разстроените люде • запита що им е:
	„Бих искал да узная • защо такива дами
	ридаят и защо мен • владетелят призва ме.“

	Цар Гунтер отговори: • „В сълзи неудържими
	тук моята съпруга • току-що сподели ми
	хвалбата ви, че вий сте • я първи обладали.
	Така твърди Кримхилда • и повод сте й дали.“

	Юнакът Зигфрид рече: • „Ако е тъй твърдяла,
	не ще го аз подмина • и тя ще съжалява.
	Пред вас и ваш’те воини • ще заявя под клетва:
	не съм й казвал нищо, • за да я наклеветва.“

	Владетелят отвърна: • „Сега туй ще се види.
	Ако се закълнете, • вам тутакси обиди
	и всяка непочтеност • ще ви се опростят.“
	Бургундците накара • той в кръг да се сберат.

	Смелецът Зигфрид вдигна • ръка да се кълне,
	но царят властно рече: • „Добре известна е
	невинността ви, тъй че • сега сте оправдан —
	измислици сестра ми • е бъбрила без свян.“

	Но Зигфрид пък додаде: • „Ще бъде много жалко,
	остане ли Кримхилда • доволна даже малко,
	че с думи най-обидни • Брунхилда разтревожи.“
	Спогледаха се мигом • и воини, и велможи.

	И вметна: „От жената • е редно да се иска
	слова високомерни • овреме да потиска.
	Брунхилда принудете, • с Кримхилда ще се справя.
	Надменността й срамна • не смятам да забравя.“

	Красавиците спорът • разедини на две.
	Брунхилда, огорчена, • изглеждаше тъй зле,
	че хората на Гунтер • обзе ги жал немалка.
	От Троне Хаген тръгна • към свойта господарка.

	Запита я защо тъй • отчаяно ридае.
	Скръбта си тя описа • и Хаген обеща й:
	„Съпругът на Кримхилда • очаква го разплата —
	за мене инак радост • не виждам на земята!“

	В тоз заговор и Гернот • се с Ортвин озова.
	На Зигфрид гибелта се • тогава изкова,
	а Гизелхер, на Ута • най-мъничкият син,
	стъписа се, когато • дочу за плана им.

	„Юнаци именити, • защо така?“ — той каза. —
	„Нима заслужил Зигфрид • е толкова омраза,
	та трябва непременно • да се прости с живота?
	Жените за какво ли • не се гневят с охота.“

	„Разблудни“ — рече Хаген — • „не ще търпим тук ние.
	В туй никакво достойнство • за рицар се не крие.
	Царицата с хвалби щом • понечи да посрами,
	то аз ще падна, него • не стигне ли мъстта ми.“

	Възпротиви се царят: • „Нам сторвал е той само
	добро и ни е служил • най-предано по-рано.
	Защо ненавист в мене • към тоз герой да тлее?
	И занапред могъл би • все тъй да си живее.“

	Но гневен бе и Ортвин, • юнакът смел от Мец:
	„Не ще се веч опази • със сила тоз храбрец.
	Щом разрешите, мойта • ръка ще го срази.“
	Витязите без време • му станаха врази.

	До нищо се не стигна, • но не престана Хаген
	неспирно да внушава • на Гунтер с глас коварен
	как щял бил — ако мъртъв • е Зигфрид — да царува
	над кралства необятни, • дорде го развълнува.

	Подир се закротиха, • загледани в игрите.
	Как с копия пред храма • боравеха момците,
	съпътстващи Кримхилда • обратно към палата!
	Враждебно там стоеше • на Гунтер пък войската.

	„Не ще му“ — рече царят — • „зла орис подобава.
	Нам даден е юнакът • за чест и за прослава.
	Освен туй притежава • такава страшна сила,
	че предусети ли ни, • тогаз кой би сломил я?“

	„Грешите“ — каза Хаген. — • „Вий грижа не берете,
	добрата подготовка • на мене поверете.
	Сълзите на Брунхилда • събуждат в мен печал,
	затуй да го погубя • не бих се колебал.“

	„А как това ще стане?“ — • цар Гунтер го запита
	и Хаген посвети го • с лукавост неприкрита:
	„Ще наредим да дойдат • тук, в нашата страна,
	вестители уж чужди • да обявят война.

	Тогаз ще възвестите • пред гостите отново,
	че поход предстои ни. • С туй всичко е готово —
	на помощ ще ни дойде • и скоро ще загине,
	щом чуя от жена му • къде той нараним е!“

	Владетелят за жалост • послуша воина Хаген.
	Захванаха се подло • с кроежа кръвожаден
	витязите прочути, • без други да се сеща.
	Беди посяха двете • със свадата гореща.
P$


>	XV епизод
>	Как Зигфрид бива предаден

P>
	След четри дена в двора • нахлуха на ранина
	с тревожна вест ездачи • дор трийсет и двамина:
	заплашвала на Гунтер • страната рат голяма.
	Царици две в несрета • въвлече таз измама.

	Допуснаха момците • пред царя да застанат,
	те рекоха, че идват • на Людегер от стана,
	когото Зигфрид нявга • след схватка в плен бе взел
	и подир туй заложник • в Бургундия довел.

	Дошлите царят срещна, • да седнат ги подкани,
	ала един помоли: • „Вий по-напред вестта ни
	изслушайте, че лошо • ще ви се отрази,
	чеда на толкоз майки • щом ваши са врази.

	Вам Людегер заплаха • е с брат си Людегаст —
	били са унизени • те някога при вас,
	та с конница срещу ви • потеглят на война.“
	Уж разлюти се Гунтер • при тази новина.

	Отпратиха набързо • вестителите мними.
	Смъртта, скроили вече • коварни домакини,
	как би избегнал Зигфрид, • юнакът дръзновен?
	За подлостта си щяха • да плащат някой ден.

	Пред свитата си царят • умуваше безспира,
	от Троне Хаген също • не даваше му мира.
	Възможна все пак още • бе някаква промяна,
	но Хаген не допусна • да му объркат плана.

	В умуване един ден • щом Зигфрид ги завари,
	въпрос отправи той към • приятелите стари:
	„Защо е тъй угрижен • със свитата си царят?
	Да отмъстя готов съм, • ако го злепоставят.“

	Цар Гунтер отговори: • „Тревоги имам аз:
	мен Людегер напада • ме с брат си Людегаст —
	те с конница ще тръгнат • към моята земя.“
	„Да браня“ — рече Зигфрид — • „не ще се двоумя!

	За ваша чест и слава • с десница ще го сторя:
	тез братя както нявга • достойно ще преборя.
	Главата си залагам, • че няма да се върна,
	дорде им твърдините • аз в пустош не обърна.

	В палата останете • вий с вашите витязи,
	а воинството ми с мене • страната ще опази.
	Предаността си искам • отново да докажа
	и, знайте, безпощадно • вразите ви ще смажа.“

	„Хвала вам!“ — пак възкликна • владетелят така,
	като че несъмнено • го радва помощта.
	Изменникът с притворство • поклон пред госта стори.
	Да няма вече грижи • пък Зигфрид му повтори.

	На воини и на Зигфрид • поде се за заблуда
	за поход подготовка • от царската прислуга.
	На свитата ксантенска • той, както и преди,
	доспехите си бойни • да стяга нареди.

	На Зигмунд каза: „Татко, • вий останете тука.
	На Рейн ще се завърнем • наскоро със сполука,
	ако е рекъл Господ, • пак читави и здрави.
	Отрадна нека бъде • вам с царя близостта ви.“

	Накрая окачиха • и пряпорците бойни.
	Наоколо се сбраха • на Гунтер смели воини,
	самите без да знаят • какво се тъй тъкмеше.
	Голямо воинство редом • със Зигфрид там стоеше.

	Привързваше си всеки • я щит, я шлем към коня,
	сред рицарите някой • пристегна свойта броня.
	Преди да поведе уж • на бой момците свои,
	за сбогом мина Хаген • в Кримхилдини покои.

	„Щастлива съм“ — тя рече, — • „че случих аз на мъж,
	способен да закриля • рода ми неведнъж,
	тъй както сторва Зигфрид • с роднините ми днес.
	То с гордост ме изпълва, • а нему прави чест.

	Помнете, драги Хаген, • приятелю, че аз
	не съм била враждебна • в живота си към вас.
	Това на Зигфрид нека • послужи за награда,
	за свадата с Брунхилда • дано да не пострада.

	Разкаях се за нея“ — • подире тя добави, —
	„освен това със мене • така се той разправи,
	загдето й нанесох • обиди непростими,
	че рицарят прекрасен • напълно отмъсти ми.“

	„Ще се сдобрите бързо • вий двете“ — рече той. —
	„Кажете, господарко, • сега на ред аз свой
	за Зигфрид как могъл бих • да съм ви най-полезен.
	В грижовността не бих бил • към други тъй любезен.“

	„Не щях да се боя аз“ — • царицата призна, —
	„че може да загине • по време на война,
	ако на дързостта си • не беше тъй подвластен;
	опасност друга няма • да бъде той злощастен.“

	„Щом вас ви мъчи страх, че“ — • подхвана Хаген пак —
	„ще бъде наранен той, • то споделете как,
	царице, да опазя • вам невредим мъжа.
	Бранител пеш и конен • да съм му аз държа.“

	„Ний родственици с вас сме“ — • отвърна тя тогава. —
	„С доверие аз вам си • съпруга поверявам,
	предаността към него • за вас да е похвала.“
	Таз тайна по-добре тя • да беше премълчала,

	но рече: „Много силен • и смел мъжът ми бил.
	Край хълм един щом змея • той с меча си сразил,
	изкъпал се в кръвта му • храбрецът мой любим.
	Затуй насетне в битки • оставал невредим.

	При все туй се тревожа, • когато влиза в бой
	и копия политат • наоколо безброй,
	че мога да загубя • съпруга си тогаз.
	Ах, колко се тревожа • за Зигфрид често аз!

	Споделям тази тайна • с приятел съкровен
	да проявите вярност • към мен вий някой ден,
	когато е в опасност • любимият съпруг.
	С надежда поверявам • аз тайната на друг:

	Щом топла кръв потекла • от раните на змея
	и потопил храбрецът • гол тялото си в нея,
	не щеш ли — на гърба му • попаднал лист един.
	Затуй се тъй страхувам, • там той е уязвим.“

	„На неговата дреха“ — • предложи той накрая —
	„пришийте знак за мене, • по който да узная
	къде да го предвардвам, • щом в битката сме вече.“
	В стремеж да го опази • на смърт го тя обрече.

	„На дрехата му с фина • коприна ще ушия
	съвсем потайно кръстче“ • тя обеща — „и вие
	бранете там мъжа ми • да го не порази
	при сблъсъците някой • от вашите врази.“

	Отвърна й: „Ще сторя • така, царице драга!“
	Тя вярваше, че с всичко • това го подпомага,
	а всъщност бе мъжът на • Кримхилда тъй предаден.
	Сбогувайки се, Хаген • си тръгна с вид отраден.

	Доволен бе тоз рицар • от свитата на царя.
	Не вярвам някой нявга • отново да повтаря
	стъписващата низост, • извършил той тогава
	затуй, че се Кримхилда • на вярност уповава.

	С хиляда свои воини • цар Зигфрид сутринта
	за поход се застяга, • обзет от радостта
	приятели в неволя • да облекчи с победа.
	На кон отблизо Хаген • му дрехата огледа.

	Щом знака забеляза, • от своята дружина
	с вест нова тайно пусна • вестители двамина:
	уж Людегер ги пратил • да съобщят на царя,
	че нямало в страната • война да се разгаря.

	Как неохотно Зигфрид • назад обърна коня
	и как би за приятел • ломил той вража броня!
	Юнаците на Гунтер • склониха го едва,
	благодари му царят • подире с тез слова:

	„Възнаграден бъдете • по Божията воля!
	Че вършите любезно • каквото ви помоля,
	дължимата отплата • е редно да ви дам:
	доверие безкрайно • оказвам само вам.

	Съдбата щом от поход • военен отърва ни,
	на лов да се отправим • за мечки и глигани
	в гористите Вогези • предложил бих ви аз!“
	Съвет бе туй на Хаген, • лукавия витяз.

	„За всички мои гости • веднага огласете:
	ще тръгнем утре рано. • Затуй се пригответе
	вий, идващите с мене. • А който тук остава
	при дамите в палата, • приятна му забава!“

	Откликна мигом Зигфрид • с благопристоен глас:
	„Щом тръгвате за дивеч, • и аз ще дойда с вас.
	Викач обаче с хрътки • да ми се предостави —
	на кон в леса тогава • поемам за лова ви.“

	„Нима един ви стига?“ — • владетелят се смая. —
	„Вземете четирима, • в леса които знаят
	где дивечът пои се • и дири си прехрана,
	да се не заблудите • на път обратно в стана.“

	При своята съпруга • прибра се тоз юнак,
	а Хаген пък на царя • набързо рече как
	замислял да погуби • храбреца с дивна слава.
	Такъв изменник Господ • повторно да не дава!
P$


>	XVI епизод
>	Как Зигфрид бива убит

P>
	От подлостта на Гунтер • и Хаген тъй излезе
	покана да ловуват • в гористите Вогези.
	Че може ли гонитба • по-дързостна да е
	от таз на мечки, зубри • и вепри в лесове?

	Последва ги и Зигфрид • с осанка достолепна.
	Подсигурена бе им • храна великолепна.
	Край извор освежаващ • юнакът бе погубен,
	но от Брунхилда беше • тоз заговор подбуден.

	На тръгване юнакът • Кримхилда навести,
	а ловните одежди • на храбрите момци
	товареха се вече, • та Рейн да прекосят.
	Изпълнена бе с горест • Кримхилда този път.

	Любимата целуна • по устните тогава.
	„Дай Боже да ви видя • отново жива, здрава
	и вие мене също. • Тук с предани роднини
	се вий поразвлечете, • пък аз — на лов с дружини.“

	Тя спомни си що каза • (но без да знай юнака)
	на Хаген неотдавна. • Затуй сега заплака
	царицата почтена, • че беше се родила.
	Съпругата на Зигфрид, • ридаейки с все сила,

	в лова да не участва • с молба го призова:
	„Нощес ми се присъни • как вас глигани два
	преследват ви, а сетне • цветя поаленяха.
	Не бе случайно, дето • сълзите ми се ляха.

	Изпитвам страх голям от • измяна вероломна,
	услугата когато • обида е огромна
	за някой, който може • да ни напакости.
	Царю, тук останете, • с любов съветвам ви!“

	Той рече: „Много скоро • при вас ще съм, любима.
	Не знам аз някой нещо • срещу ми тук да има.
	Родата ви към мене • показва благосклонност,
	пред никой рицар мен пък • не ме гнети виновност.“

	„Грешите, господарю, • опасност вас грози ви!
	Присъни ми се снощи • как планини две сиви
	се сринаха върху ви • без всякаква пощада.
	Отидете ли вие, • сърцето ми ще страда.“

	Притискайки в прегръдка • изящната снага,
	целуна той жена си, • изпълнена с тъга,
	сбогува се и тръгна • оттам нетърпелив.
	Уви, за сетен път тя • съзираше го жив.

	Що рицари поеха • към гъстите гори
	да се позабавляват! • Безстрашни и добри,
	последваха те Гунтер • и свитата позната,
	но Гизелхер и Гернот • останаха в палата.

	Прехвърлиха отпърво • коне на оня бряг,
	понесли за ловците • червено вино, хляб,
	месо и разни риби — • храна по вкус преблага,
	каквато на царете • богати се полага.

	Сред лесове зелени • разпънаха стан свой
	ловците горди в близост • с места за водопой
	и пасища на дивеч, • ловували где биха.
	Че Зигфрид е пристигнал, • на царя съобщиха.

	Огледаха местата, • удобни за засада.
	„А кой пред нас умело • на дивеч ще попада?“ —
	въпрос отправи Зигфрид, • юнакът силен, смел,
	към рицарите храбри, • що царят бе довел.

	„Предлагам“ — рече Хаген — • „да се разлъчим още
	сега ний поотделно, • преди ловът да почне —
	да видим аз и царят • накрая с общи сили
	кои сред нас най-много • ще са се отличили.

	Щом кучета и хора • са веч разпределени,
	ще може всяка хайка • по свой път да поеме.
	Похвала най-добрият • е редно да получи.“
	Заеха се да видят • кой колко ще сполучи.

	„Не искам“ — рече Зигфрид — • „аз кучета освен
	една чевръста хрътка • да имам покрай мен
	следата да подушва • на дивеча в гората.
	Тогава плячка ние • ще имаме богата.“

	С копоя си яви се • стар опитен ловец
	и начаса заведе • безстрашния храбрец
	там, гдето има дивеч • в обилие и щом
	го зърнеха, убиван • от тях бе яздешком.

	Каквото подбереше • немирният копой,
	поваляше го мигом • ксантенският герой.
	Жребецът му тъй бърз бе, • че нищо не убегна
	на Зигфрид и похвала • получи той поредна.

	Във всяко нещо беше • безкрайно обигран.
	Най-първият им улов — • запенен млад глиган —
	бе от ръката ловка • на Зигфрид поразен,
	а сетне се натъкна • на лъв той разярен.

	Копоят го размърда • иззад една ела,
	а Зигфрид лък опъна • с поставена стрела.
	Улучен, звярът скокна • три пъти и застина.
	От госта възхитена • бе цялата дружина.

	Набързо той със зубър • и с лос един се справи,
	с див бивол разлютен и • със четри тура здрави.
	Жребецът му бе пъргав, • юнакът — настървен:
	не се спасиха нито • кошута, ни елен.

	В шубраците копоят • надуши друг глиган.
	Уплашен, той побягна, • но сетне развилнян
	пресрещна Зигфрид с ярост • удържана едва,
	към него щом се втурна • тоз майстор на лова.

	Съпругът на Кримхилда, • чиято ловкост вече
	бе всекиму известна, • го с меча си посече.
	При толкоз много плячка • копоя озаптиха,
	а пък на Зигфрид всички • бургундци се дивиха.

	Ловци го призоваха: • „Владетелю, бъдете
	добър и този дивеч • донегде пощадете,
	че скоро планина и • гора ще опустеят!“
	Словата им успяха • юнака да разсмеят.

	Препуснаха нататък • в небивал шум и тропот
	коне с ловци и хрътки. • Настаналият грохот
	отекна в планината • и в гъсти лесове,
	где юрнаха се хайки • на брой дузини две.

	Що живина тогава • с живота се прости!
	Копнееха мнозина • от славните ловци
	да бъдат първенците: • мечтата им угасна,
	щом Зигфрид в стана плячка • докара най-опасна.

	Ловът почти приключи • и който тръгна сам
	към огъня сред стана • със свой товар голям,
	донесе дивеч много • и разни кожи скъпи.
	В готварната на царя • какво ли не постъпи!

	Тогаз той възвести на • ловците именити,
	че иска да пирува: • надуха рог слугите,
	та всеки да узнае • тозчас да се прибира
	с другарите си в стана, • где царят се намира.

	Ловец един на Зигфрид • доложи: „Чух подкана
	с ловджийски рог току-що • да тръгваме към стана.
	Ще свикам, господарю, • подвластните ви аз.“
	И с рог той призова си • другарите завчас.

	Цар Зигфрид обяви им: • „Напускаме леса!“
	Те в равен тръс поеха • край стройни дървеса,
	но стреснат от шума им, • друг звяр се там подаде.
	Бе мечка и юнакът • отправи глас назаде:

	„Момци, съзирам мечка. • Пуснете й сега
	копоя, че решил съм • шега да погодя,
	като я вземем в стана! • Дори да се напряга,
	не ще успее много • далече да избяга.“

	Отвързаха копоя • и тя на бяг удари,
	на кон понечи Зигфрид • тогаз да я превари.
	Тъй стигнаха до урва • и път непроходим —
	усети звярът как се • изплъзва невредим.

	Юнакът горд обаче • там скочи в миг от коня
	и мечката нехайна • подир пешком подгони,
	без мира да й дава, • дордето я не хвана.
	Завърза я героят • без ни едничка рана.

	Ни с нокти, ни със зъби • и тя го не досегна.
	В седлото щом я върза • и коня си възседна,
	към огъня сред стана • поведе я витяза —
	в шегата дързостта му • тъй пак се забеляза.

	Как яздеше натам той • с достойнство най-високо!
	Под копието дълго, • дебело и широко
	вълшебен меч висеше • до шпорите му чак,
	златочервен рог също • красеше тоз юнак.

	Ловец не ще е имал • по-пищно облекло:
	надянал дреха черна • от бляскаво сукно,
	със шапка от самур, а • колчанът му обшит
	отвсякъде богато • с какъв ли не ширит.

	И с кожа от пантера • заради аромата
	колчанът му обвит бе. • Лъка и тетивата
	човек за да опъне, • бе макара май нужна,
	ако юнакът Зигфрид • не си ги сам обслужва.

	Наметката от видра • изпъстрена изцяло
	бе с кожички от разни • животни в черно, бяло.
	Сред козината тяхна • проблясваше от злато
	отляво и отдясно • гиздило чудновато.

	Разкошен беше Балмунг, • красивият му меч,
	с непогрешимостта си • прочул се надалеч.
	Ловецът знатен горд бе, • че с острие широко
	разсича безпощадно • той шлема надълбоко.

	Накрая за стрелите • във царския колчан
	ще кажа: върховете • като човешка длан
	към дръжките им бяха • със злато прикрепени
	и смърт грозеше твари • от него поразени.

	Ловецът достолепно, • тъй както подобава,
	си яздеше на коня. • Видян да се задава,
	от хората на Гунтер • посрещнат бе достойно,
	привързал жива мечка • в седлото най-спокойно.

	Щом слезе от жребеца, • развърза й сам той
	устата и краката. • Надигнаха там вой
	страхотен всички хрътки, • съзрели туй животно.
	Поело би в леса то, • но спря се неохотно.

	В готварната се вмъкна • от глъчката смутено.
	Побягнаха пред звяра • готвачи ужасено,
	казани се разляха, • разпръсна се жарта,
	потече вкусна гозба • за жалост в пепелта.

	Наскачаха веднага • прислужници, велможи,
	че звярът разгневи се. • Владетелят предложи
	завързаните хрътки • след мечката да пуснат,
	та да се сложи край на • безредицата смутна.

	Наперено и дръзко • се втурнаха момците
	кой с копие, кой с лък на • тоз хищник по петите,
	но как сред толкоз хрътки • в сърце да се умери?
	От вдигнатата врява • земята затрепери.

	А мечката побягна • пред хрътките с все сили.
	Когато доста бяха • се веч отдалечили,
	единствен Зигфрид с меч я • застигна и погуби.
	Подир обратно в стана • докараха я други.

	След подвига ловците • мощта му величаха,
	а сетне към софрите • подканени те бяха.
	Насядаха мнозина • на горските поляни,
	с блюда ги нагостиха • богати и отбрани.

	Сал виночерпци дето • не бяха налице,
	та на момците всичко • да бъде по сърце.
	Не бяха ли с кроежи • и злост обременени,
	и от позор те щяха • да бъдат пощадени.

	В тоз миг възкликна Зигфрид: • „Учуден съм аз силно
	готварната защо ни • гощава тъй обилно,
	а няма виночерпец • вино да ни налее.
	Що диря сред ловци, щом • за тях не се более?

	С делата почит смятам • заслужили ний сме си.“
	Владетелят веднага • с притворство се намеси:
	„Ще бъде този пропуск • все някак си поправен.
	Че ни държат тук жадни, • вината е на Хаген.“

	А Хаген оправда се: • „Помислил бях, че днес
	ловът ни, господарю, • ще бъде в оня лес
	край планината Шпесарт: • виното пратих там.
	Ще гледам друг път повод • за жажда да не дам.“

	„Каква неразбория!“ — • почти се Зигфрид скара. —
	„Вино и медовина • тук седемте товара
	да ми докарат щяха. • Но щом като не може,
	край Рейн бе редно станът • да бъде разположен.“

	„Юнаци благородни“ — • от Троне Хаген рече, —
	„с вода студена извор • знам блика недалече.
	И гняв, и жажда нека • там угасим тоз ден.“
	Съветът за погибел • на воин бе отреден.

	Разпореди се Зигфрид • (измъчваше го жажда)
	софрата да раздигат • и — без да си дояжда —
	поиска да отидат • до извора студен.
	От рицари коварни • бе призивът скроен.

	А плячката, добита • на Зигфрид от ръката,
	изпратиха с талиги • оттам в престолнината.
	Които я видяха, • изричаха похвали,
	но верността си Хаген • към Зигфрид не пожали.

	Преди да се насочат • към клонеста липа,
	поде от Троне Хаген: • „На Зигфрид ловкостта
	известна е и никой • да го застигне даже
	не можел, като бяга. • Да ще да го докаже!“

	Отвърна му тогава • ксантенският герой:
	„Могло би в надпревара • да проверим ний кой
	пръв извора ще стигне. • И който победи,
	признанието нека • се нему отреди.“

	„Да проверим, защо не?“ — • отсече мигом Хаген,
	а Зигфрид пък додаде: • „И за да съм по-бавен,
	на тръгване дори ще • залегна на тревата.“
	Цар Гунтер бе доволен: • потръгваха нещата.

	Юнакът сетне вметна: • „Освен туй ще добавя:
	оръжията свои • не смятам да оставя —
	и копие ще нося, • и щит, а на колана
	ще стегна своя меч и • стрелите си в колчана.“

	Да се събличат бяха • ловците там видели
	владетеля и Хаген • и сал по ризи бели
	да хукват кат пантери • по китната морава.
	При извора пак Зигфрид • пристигна пръв тогава.

	Печелеше във всичко • той с преднина голяма.
	Чевръсто щом свали си • и меча, и колчана,
	а копието дълго • облегна на липата,
	застана гостът царствен • изправен край водата.

	До извора клокочещ • положи си пък щита.
	Със своята любезност • той будеше възхита:
	ни глътка преди царя • не пи, макар и жаден.
	С неблагодарност сетне • от Гунтер бе предаден.

	Водата бе прохладна • и бистра, а отпреде,
	до извора дотичал, • цар Гунтер се наведе
	и — жажда утолил — той • наново се изправи.
	Туй същото и Зигфрид • понечи да направи.

	Добрите си обноски • тогава заплати.
	Лъка и меча Хаген • отнесе настрани,
	при копието сетне • завърна се и знак
	по дрехата на Зигфрид • подири с поглед пак.

	От извора дордето • отпиваше, в миг сгоден
	бе с копието Зигфрид • през кръстчето прободен.
	До ризата на Хаген • кръвта избликна чак —
	подобно зло дано не • извършва друг юнак!

	Оставил острието • в сърцето му забито,
	на бяг удари Хаген • стремглаво, страховито,
	незнаещ що е бягство • пред никой досега.
	Със смъртна рана Зигфрид • на своята снага

	от извора отскочи, • напрегнал сила мъжка,
	в сърцето със стърчаща • на копието дръжка.
	Лъка си или меча • да стиснеше кален,
	достойно щеше Хаген • да бъде възмезден.

	Щом меча не намери, • оставаше му щита —
	да удря с него щеше • героят да опита.
	От извора го грабна • и хукна подир Хаген,
	догонвайки на Гунтер • боеца безпощаден.

	Макар със смъртна рана, • заудря толкоз силно,
	че камъни безценни • наоколо обилно
	от щита захвърчаха; • строши се и обковът.
	Жадуваше разплата • по мяра гостът ловък.

	Ръката му могъща • бе Хаген повалила,
	от удари ехтеше • поляната с все сила,
	ала да го погуби • не можеше за жалост:
	без меча яростта му • отиваше нахалост.

	Ликът му побледнял бе, • нозете не държаха
	и силите телесни • полека се топяха —
	личеше вече как е • белязан от смъртта.
	Красавица го сетне • оплаква в самота.

	Кръвта шуртеше буйно • от раната грамадна.
	Съпругът на Кримхилда • посред цветята падна
	и в сетния си напън • започна да проклина
	замислилите смърт за • доверен свой роднина.

	„Каналии злощастни“ — • обреченият каза, —
	„с услугите към вас ли • аз породих омраза,
	та верността си с гибел • ще заплатя в тоз спор?
	Какъв вий на рода си • докарахте позор!

	Потомците ви вече • вовек са опетнени,
	загдето вий гнева си, • изпитван спрямо мене,
	превърнахте тъй жалко • в необуздана мъст.
	На рицари презрени • носете своя кръст!“

	Дотичаха ловците, • где бе се строполил.
	Денят бе за мнозина • печален и унил.
	Жалееше го всеки, • що бивал му е верен —
	заслужил го бе този • юнак добронамерен.

	Бургундският цар също • окайваше смъртта му.
	„Противно е“ — продума • умиращият само —
	„виновник за злодейство • в притворство да изпада.
	Прокоба, щом го стори, • за него се полага.“

	„Защо ли“ — вметна Хаген — • „завайкали сте се?
	Настъпи вече краят • на грижи, страхове.
	Колцина нам ще смеят • насетне да вредят?
	Аз горд съм, че прекърших • мощта му този път.“

	„Ликувайте на воля“ — • пак Зигфрид се обади. —
	„Да бях аз предусетил • коварни изненади,
	живота си едва ли • тъй лесно вам бих дал.
	Но мене за Кримхилда • сега ми е най-жал.

	Дано смили се Бог над • невръстния ми син,
	когото нявга укор • ще стига не един,
	че близките му подло • са някого убили.
	Нима на мое място • не бихте вий скърбили?“

	Раненият печално • към царя продължи:
	„Желаете ли някой • и вас да уважи
	за проявена вярност, • сторете ми услуга:
	на вас ще поверя аз • добрата си съпруга.

	От полза да е, дето • тя ваша е сестра,
	и нека я закриля • на цар предаността,
	че вече няма глас на • любимия да чуе.
	И с воините ми татко • ще ме очаква всуе.“

	Кръвта му оросила • бе всичките цветя.
	Недълго противи се • той още на смъртта:
	с косата си успя тя • накрай да го пребори.
	Престанал бе храбрецът • прекрасен да говори.

	Витязите видяха, • че мъртъв беше той.
	На златоален щит бе • положен тоз герой.
	Условиха се сетне • да се запази в тайна,
	че Хаген е извършил • злина необичайна.

	Мнозина настояха: • „Нам случи се беда,
	но нека я прикрием • и кажем: при езда,
	когато сам ловувал • в затънтения лес,
	разбойници убили, • уви, са Зигфрид днес.“

	„Във Вормс ще го завърна, • без много да се мая“
	тъй Хаген възрази им. — • „Каквото да узнае
	жена му, дето срам на • Брунхилда погоди,
	мен малко ме вълнуват • риданията й.“
P$


>	XVII епизод
>	Как Зигфрид бива оплакан и погребан

P>
	Изчакаха да падне • вечерният покров,
	преди през Рейн да минат • с злощастния си лов:
	тоз дивеч бе оплакан • от дами благородни,
	с живота си за него • платиха храбри воини.

	Ще чуете вий разказ • за дързости, беди
	и мъст неимоверна. • Сам Хаген нареди
	на царя нибелунгски • трупа да отнесат
	пред стаята, що бе за • Кримхилда нощен кът.

	Положен бе потайно • пред нейната врата —
	да го открий, когато • излезе заранта
	за утринната меса • в най-ранните зори,
	че ни една не беше • пропуснала дори.

	От храма на ранина • отекна меден звън.
	Разбуди си Кримхилда • девиците от сън
	да донесат премяна • и свещ да се намери.
	Слуга откри пък Зигфрид • пред тъмните й двери.

	С кръв алена просмукан, • бе проснат там надлъж.
	Владетеля си в него • не разпозна тоз мъж,
	към стаята пристъпи • със свещ в ръка тозчас,
	така вестта зловеща • Кримхилда чу тогаз.

	С придворните си тъкмо • тя тръгваше към храма.
	„Поспрете“ — рече той и • на пътя й застана. —
	„Пред дверите ви рицар • лежи убит на пода!“
	Кримхилда плач заплака • в горчива изнемога.

	Преди да бе узнала, • че Зигфрид там лежеше,
	тя спомни си: на Хаген • въпросът всъщност беше
	где уж да го предвардва. • И мъка я обхвана.
	Подир смъртта му вече • тя безутешна стана.

	Внезапно строполи се • безмълвна на земята,
	лежеше възнак бледна, • безрадостна горката.
	Живота на Кримхилда • дълбока скръб почерни.
	Съвзе се с вик, потресъл • придворните й верни.

	„Навярно воин“ — подеха — • „лежи там някакъв?“
	От болка се застича • по устните й кръв,
	мълвейки: „Туй е Зигфрид, • съпругът мой отраден!
	Брунхилда го замисли, • извършил го е Хаген!“

	Поиска незабавно • да иде при героя.
	Главата му повдигна • сама с ръката своя.
	Макар окървавена, • тогаз с горчивина
	юнака нибелунгски • тя мигом разпозна.

	С прискърбие изхлипа: • „Без неговият щит
	от меч да е прободен, • лежи сега убит!
	Тежко ми занапред, но • узная ли кой пръст
	в деянието има, • грози го мойта мъст!“

	Придворните девици • ридаеха ведно
	с царицата, защото • те помнеха с добро
	владетеля свой, дето • погубен бе без време.
	Тъй Хаген от Брунхилда • срама реши да снеме.

	Кримхилда горко рече • на своите слуги:
	„При воините идете • и събудете ги.
	На Зигмунд съобщете • вий моята печал,
	той Зигфрид да оплача • подкрепа би ми дал.“

	Вестител се завтече • със стъпки неспокойни
	на Зигфрид при момците — • все нибелунгски воини.
	Словата му в ума им • успяха да нахлуят,
	но без да ги осмислят, • преди плача да чуят.

	Вестителят нататък • при царя стар търчеше.
	Храбрецът Зигмунд буден • на одъра лежеше:
	подсказало му беше • сърцето вероятно
	сина си свиден нека • не чака жив обратно.

	„Станете, храбри Зигмунд! • Кримхилда ме помоли
	да дойда и ви кажа • тозчас какви неволи
	печал в сърце й всяват, • която се налага
	ведно с вас да изплаче, • че тя и вас засяга.“

	Цар Зигмунд се надигна: • „Кажи какви неволи
	красивата Кримхилда • терзаят ли я, що ли?“
	Вестителят през сълзи • отвърна: „Ще простите,
	владетелят ксантенски, • цар Зигфрид, ах, убит е!“

	„Не бива“ — рече Зигмунд — • „да правиш разни глуми
	ти с вестите злокобни! • Пред никого тез думи
	не казвай, дето някой • уж Зигфрид бил убил,
	че няма да прежаля • докрай сина си мил!“

	„Щом нямате ми вяра, • ще чуете вий сам
	Кримхилда как оплаква • смъртта на Зигфрид там
	с придворните девици, • узнали за това.“
	Тревога вляха в Зигмунд • зловещите слова.

	От одъра направо • със своите сто воини,
	понесли меча остър • сред викове нестройни,
	той втурна се натам, где • долавяха се вопли,
	с дошли хиляда още • там от постели топли.

	Щом чуха на жените • те горестта безбрежна,
	съзнаха, че пристигат • в одежда най-небрежна,
	но болката като че • ума бе помрачила
	и стегнала сърцето • с невероятна сила.

	Цар Зигмунд до Кримхилда • пристъпи най-отпреде:
	„Гостуване злощастно • ни в този край доведе!
	Кой мен от чедо, вас от • съпруг току лиши ни
	с таз кръвожадна наглост • сред предани роднини?“

	„Да знаех само кой е“ — • горчиво рече тя, —
	„дори за миг не бих аз • могла да му простя.
	Но бих му отмъстила, • и то с каква отрада,
	та всеки негов близък • в ридание да страда!“

	В прегръдката си Зигмунд • със своя син се сля
	и чашата на горест • дотолкова преля,
	че воплите на всички • отекнаха в палата,
	в покоите, а сетне • на Вормс из твърдината.

	Съпругата на Зигфрид • скърбеше без утеха.
	От прелестното тяло • одеждите му снеха.
	Щом раната измиха, • на одър бе положен.
	Отправяха му с болка • подвластни взор тревожен.

	Момците нибелунгски • продумаха тогава:
	„Смъртта му без отплата • не бива да остава.
	В престолнината тука • намира се злодеят.“
	И рицарите взеха • за набег да копнеят.

	Надянали доспехи • и с щитове снабдени,
	хиляда и сто воини • в редици подредени
	пред Зигмунд се явиха. • За своя син веднага
	той искаше разплата, • каквато се полага.

	С кого да се разправят • (комай не се запита),
	ако ли не с цар Гунтер • и неговата свита,
	ведно с които Зигфрид • потеглил бе на лов.
	Кримхилда притесни се, • че бе за бой готов.

	Макар опечалена • и страдаща в беда,
	от страх, че могат воини • бургундски гибелта
	на гости да докарат, • се тя възпротиви
	и с вярност на приятел • за туй предупреди.

	В несретата си каза: • „Какво вий неуместно,
	владетелю, гласите? • Вам явно неизвестно
	ви е, че Гунтер има • немалко храбреци
	и който ги нападне, • погубва себе си.“

	Напираха с щит вдигнат • момци да влязат в бой,
	царицата държеше • пък със съвета свой
	тез нибелунги горди • от сблъсък да предпази.
	Създаваха й грижи • безстрашните витязи.

	Пред Зигмунд настоя тя • таз битка да остави
	за времена по-сгодни: • „Тогава с помощта ви
	ще отмъстя за Зигфрид. • Веднъж да се узнае
	от него кой лиши ме, • горчиво ще се кае.

	На Рейн живеят люде • така високомерни,
	че в схватка с тях не бива • войска да се зачерни.
	Ще срещнат всеки воин ваш • с по трийсетина знам.
	Тях нека Бог ги съди • за стореното нам.

	При мене останете • скръбта да споделите.
	Разсъмне ли, тогаз ще • помогнат нам момците
	в ковчега да положим • съпруга мой любим.“
	Отвърнаха те мигом: • „Край одъра ще бдим.“

	Нелесно се описва • печалната картина:
	оплакваха и воини, • и дами властелина,
	та вопълът им горък • разбуди твърдината
	и знатните тревожно • се стекоха в палата.

	Там с гостите и те си • изплакаха тъгата,
	без нещо да узнаят • на Зигфрид за вината,
	подбудила воин някой • героя да погуби.
	Със свитата тъжаха • и техните съпруги.

	Повикаха ковачи • с умение добро
	да му сковат ковчега • от злато и сребро.
	Поискаха обковът • да бъде от стомана.
	Сърцата се косяха • от болката голяма.

	Нощта бе превалила, • настъпваше денят.
	Царицата накара • тогаз да пренесат
	съпруга й цар Зигфрид • до дворцовия храм.
	Приятелите в сълзи • го следваха и там.

	При влизането в храма • камбаните забиха,
	свещеници подеха • подир молитва тиха.
	Със свитата пристигна • от вопъла подмамен
	цар Гунтер, съпроводен • и от злодея Хаген.

	Той рече: „Мила сестро, • зла участ сполетя ви.
	Безсилни да попречим, • уви, ний на скръбта ви,
	на Зигфрид за живота • сега ще жалим вечно.“
	„Излишно е“ — отвърна • му тя чистосърдечно. —

	„Да бе вам жал, не би той • загинал тъй без време.
	Аз знам: ни миг не сте се • замисляли за мене,
	разлъчвайки ни двама • със моя мил съпруг.
	Защо пожертва Господ • наместо мене друг?“

	Те възразиха остро, • Кримхилда пък предложи:
	„Щом някой е невинен, • да го докаже може:
	той при мъртвеца нека • пред всички ни да иде
	и истината бързо • от всеки ще се види.“

	Туй чудо страховито • до днес все още става:
	пристъпи ли убиец • до жертвата, тогава
	от раните кръв бликва. • Така и този ден
	биде сред храма Хаген • пред всички уличен.

	Щом раната на Зигфрид • отново закърви,
	ридания по-силни • се чуха от преди.
	„Загина в сблъсък“ — Гунтер • да каже бе помолил —
	„с разбойническа шайка. • Не го е Хаген сторил.“

	„Разбойниците“ — рече • Кримхилда — „аз ги знам.
	Да отмъстят, дай Боже, • другарите му вам
	на Гунтер и на Хаген, • погубили тогова!“
	Дружината на Зигфрид • бе пак за бой готова.

	„В скръбта с мен останете“ — • Кримхилда ги възпря.
	Тя братята си Гернот • и Гизелхер съзря
	да идват при мъртвеца. • Роднините пристойни,
	окайвайки героя • сред другите придворни,

	съпруга на Кримхилда • оплакаха горчиво.
	На упокойна меса • към храма мълчаливо
	прииждаха отвред и • мъже, жени, деца —
	все непознати люде • с посърнали лица.

	Придумваха я Гернот • и Гизелхер: „Сестрице,
	след загубата трябва • да се успокоите.
	Отмяна ще му бъдем, • дорде сме двама живи.“
	Но безутешна бе и • пред братята грижливи.

	По пладне вече беше • ковчегът му скован,
	юнакът вдигнат бе от • носилката в саван.
	Не искаше Кримхилда • да го погребват още,
	преди да са опели • те неговите мощи.

	Щом смъртника покриха • с изящния покров,
	на всеки от устата • избликна вопъл нов.
	Плачът разтърси Ута, • царица достолепна,
	и нейните придворни • при таз раздяла сетна.

	Когато пък разчу се, • че го опяват в храма
	и е в ковчег положен, • навалица настана
	там лепта всеки сам да • дари за упокой.
	Вразите му — колцина, • приятели — безброй!

	В печал Кримхилда рече • на своята прислуга:
	„Ще страдат редом с мене • онези по принуда,
	които нам със Зигфрид • помагаха сърцато.
	За упокой раздайте • им неговото злато!“

	Деца невръстни също • дойдоха на молебен
	да пуснат свойта лепта, • преди да бе погребан.
	Стотина меси в храма • изпяха този ден,
	от предани другари • бе Зигфрид обграден.

	След службата народът • си тръгна по тъма.
	Кримхилда тихо рече: • „Не бива сам-сама
	на бдението нощно • да бъда при героя.
	Единствен извор той бе • на всяка радост моя.

	Три дена и три нощи • оставам край ковчега,
	дордето си запазя • лика му в трайна нега.
	Пък може Бог да прати • смъртта и мен да вземе?
	Тъй сложен би бил краят • на мъката у мене.“

	Прибра се всеки жител • на Вормс подир в дома си.
	Тогава тя помоли • свещеници, монаси
	със свитата на Зигфрид • и с нея там да бдят.
	Мъчителна нощта бе • и тягостен денят.

	Преминаха мнозина • на пост и на молитва,
	а който предпочете • от всичко да опитва,
	с подавката сам Зигмунд • гощаваше обилно.
	За всички нибелунги • бе времето усилно.

	Които в толкоз меси • пригласяха три дена,
	понесоха и мъка, • и тягост съкровена,
	затуй пък с жертвен дар ги • даряваше набожен,
	та сиромахът стана • тъй доста по-заможен.

	Бедняка, дето няма • ни дреха, ни пари,
	ковчежникът на Зигфрид • да донесе дари
	от златото на царя: • нали бе мъртъв той,
	хиляда мерки даде • за негов упокой.

	Отвред Кримхилда дан пък • поземлена издири,
	раздаде я на болни • и разни манастири,
	а със сребро и дрехи • несретници снабди.
	Така предаността си • към Зигфрид потвърди.

	При утринната меса • на третия ден рано
	от множеството людско, • пред храма Божи сбрано,
	стенание се вдигна: • след тъжната кончина
	отдаваха му почит • като на свой роднина.

	На Зигфрид за душата • (да бъде преблажена)
	раздадоха на бедни • през тези четри дена
	към трийсет хиляди и • нагоре мерки злато.
	Повехнаха му хубост • и тяло чудновато.

	Когато опелото • съвсем заглъхна в храма,
	тълпата вън обзета • бе от печал голяма.
	До гроба повелиха • да бъде той отнесен,
	последва тъжен вопъл • и плач наместо песен.

	С ридание народът • дотам го съпроводи.
	Ни миг на радост някой • в тълпата не споходи.
	Преди да бе погребан, • за сетно бе опят.
	Какви отци се сбраха • за ритуала свят!

	Съпругата на Зигфрид, • преди да стигне гроба,
	преборваше се трудно • със страшната прокоба,
	та да я пръскат често • наложи се с вода.
	Сковала бе духа й • ужасната беда.

	Същинско чудо беше, • че болката надмогна,
	но не една жена й • съчувствено помогна.
	„На Зигфрид воини“ — рече • царицата накрая, —
	„каква е верността ви • към мене вече зная.

	В тъгата радост малка • сега ми доставете:
	за лишен път лика му • да зърна позволете!“
	Да моли не престана • с печален глас горката,
	дордето на ковчега • не вдигнаха капака.

	Отведоха я сетне • при него премаляла.
	Главата му привдигна • с ръчицата си бяла
	и рицаря целуна, • що изверг порази.
	Зарониха очите • й кървави сълзи.

	Настанало бе време • за тягостна раздяла.
	Отнесоха и нея, • че щом го бе видяла,
	в несвяст изпадна мигом • прекрасната царкиня.
	От мъка й се щеше • тозчас да се помине.

	След като бе погребан • витязът благороден,
	усетиха се всички • онези в мрак безброден,
	в страната нибелунгска • на път поели с него.
	Тъгуваше и Зигмунд, • загубил свойто чедо.

	А някои се бяха • дотолкоз нажалили,
	че трите дни не бяха • ни яли, нито пили.
	Не биваше обаче • веч тяло да терзаят —
	след скърбите полека • съвзеха се накрая.
P$


>	XVIII епизод
>	Как Зигмунд се завръща в своята страна

P>
	Кримхилда навестена • от своя свекър беше.
	„Да си вървим оттука!“ — • прискърбно той й рече.
	„На Рейн ще да сме гости • ний явно нежелани.
	Да тръгваме, царице, • обратно към дома ми!

	За туй, че в този край вам • по начин вероломен
	без време бе погубен • съпругът благороден,
	не се винете вие. • Към рожбата си мила
	от обич преголяма • предлагам вам закрила.

	Ще встъпите изцяло • там в царската си власт,
	що приживе сам Зигфрид • определи за вас.
	Владетелка ще сте ни • на царство и корона,
	а воините на Зигфрид • от враг ще бранят трона.“

	За похода момците • уведомени бяха,
	конете да приготвят • те в миг се разтърчаха.
	Защо тук сред вразите • коварни да стоят?
	И дами, и девици • се стегнаха за път.

	Когато Зигмунд коня • да яхне бе готов,
	отправи към Кримхилда • родата жарък зов
	в дома си да остане, • във Вормс при свойта майка.
	„Това е немислимо“ — • Кримхилда се завайка. —

	„Как мога аз в очите • човек да гледам вече,
	такваз злина от който • за мене произтече?“
	А Гизелхер отвърна: • „Сестрице моя харна,
	на майка ни тук трябва • да бъдете вий вярна.

	Онез, що помрачиха • вам всичко мило-драго,
	в забрава ще останат — • черпете мойто благо.“
	Тя възрази: „Тоз изход • за мен не е отраден.
	Души ме мъка, щом е • пред погледа ми Хаген.“

	„Ще ви спестя, любезна • сестрице, аз туй бреме,
	склоните ли насетне • да бъдете при мене.
	На мъртвия желал бих • да съм ви аз отмяна.“
	„Такава нужда имам“ — • призна тя изтерзана.

	Подир това на княза • почтително държане
	помолиха я Ута • и Гернот да остане
	при верните си близки • в средата своя родна.
	Сред хората на Зигфрид • тя нямала подобна.

	„Те всички са ви чужди“ — • княз Гернот подчерта. —
	„Най-силният е също • подвластен на смъртта.
	Помнете го, сестрице, • и мъката ще спре!
	Сред своите бъдете, • за да сте най-добре.“

	Пред Гизелхер склони тя • да си остане в двора.
	Изведоха на Зигмунд • конете от обора
	да тръгнат нибелунги • към свойте родни стрехи.
	Товареха момците • оръжие, доспехи.

	Цар Зигмунд я подири, • но не да се прощава.
	„Юнаците на Зигфрид“ — • й рече той тогава —
	„ви чакат край конете. • Да яхваме веднага,
	че вече сред бургундци • сърцето ми се стяга!“

	„Съвет от верни близки“ • Кримхилда обясни —
	„приех, че само тука • ще имам бъднини.
	В страната нибелунгска • безродна ще съм аз.“
	Голяма мъка Зигмунд • изпита в този час.

	Затуй възпротиви се: • „Не вслушвайте се в тях!
	Пред моите роднини • (нали ви обещах)
	ще носите корона • тъй както и преди.
	Нам не от вас щетата • ще се овъзмезди.

	Елате там да идем, • отрочето ви где е!
	Не давайте, царице, • само да сиротее!
	Синът ви щом порасне, • ще ви окуражава,
	а смелите бойци вам • ще служат дотогава.“

	Тя рече пак: „Цар Зигмунд, • не мога аз да тръгна.
	Оставам тук с готовност • за всяка участ бъдна.
	В несретата роднини • на мен ще ми помагат.“
	Словата й веч взеха • момците да засягат.

	Те рекоха в един глас: • „Да знаете, тепърва
	сърцето ни от мъка • и жалост ще посърва.
	Останете ли тука, • при нашите врази,
	тогава най-тревожен • нам поход предстои.“

	„Тръгнете си спокойно • и нека с вас е Бог!
	Ще имате охрана • досам граничен слог
	на Зигмунд до земите. • А рожбата си мила,
	юнаци достолепни, • на вас бих поверила.“

	Дочули, че не ще ги • последва тя на път,
	надигна се на Зигмунд • в момците пак плачът.
	Що горест на цар Зигмунд • докара таз разлъка
	с царицата Кримхилда, • що непосилна мъка!

	„Злощастно празненство бе“ — • владетелят отсече.
	„Пред друг цар и рода му • дано не се изпречи
	каквото от забава • нас тук ни сполетя!
	Не ще ни видят вече • в бургундската земя!“

	Но воините на Зигфрид • явиха неприкрито:
	„Веднага щом намерим • онези тук, които
	погубиха ни царя, • ще водим битки свети!
	Сред близките му имат • си те врази заклети.“

	Цар Зигмунд я целуна • и огорчено рече,
	след като осъзнал бе • отсъдата й вече:
	„Безрадостни ще яхнем • обратно към дома си.
	Едва сега бедата • побирам аз в ума си.“

	От Вормс на Рейн поеха • без всякаква охрана.
	Изпълнени те бяха • с увереност голяма,
	че втурне ли се някой • срещу им из засада,
	от меча нибелунгски • веднага ще пострада.

	И с никого в палата • пред път не се простиха,
	но Гизелхер и Гернот • любезно доближиха
	до Зигмунд, от когото • желаеха добре
	съчувствието тяхно • в бедата да прозре.

	Възпитано княз Гернот • да каже настоя:
	„Свидетел ми е Бог, че • на Зигфрид за смъртта
	вина аз нямам, нито • съм чувал кой сред нас
	ненавист е питаел. • Затуй тъгувам аз.“

	Учтиво Гизелхер ги • отпосле съпроводи —
	Бургундия с момците • и царя той преброди,
	на Долен Рейн дордето • накрая се прибраха,
	но с радост помрачена • посрещнати там бяха.

	Не знам дали нататък • те яздили са мирно,
	ала във Вормс Кримхилда • се жалваше неспирно,
	че за сърце утеха • ней друга не остана
	освен предаността на • княз Гизелхер голяма.

	Красивата Брунхилда • изглеждаше надменна.
	Че плачеше Кримхилда, • съвсем не я засегна.
	Любезността предишна • към нея прекрати.
	Кримхилда ней отпосле • пък как напакости!
P$


>	XIX епизод
>	Как съкровището на нибелунгите бива пренесено във Вормс

P>
	Нали бе ненадейно • Кримхилда овдовяла,
	във Вормс маркграфът Екварт • със свитата си цяла
	остана да й служи, • на помощ щом разчита
	и мъката по царя • изплаква до пресита.

	За нея изградиха • постройка в близост с храма —
	красива и висока, • просторна и голяма,
	с придворните си гдето • живееше в нерадост,
	ала на меса в храма • присъстваше без тягост.

	Където бе погребан • мъжът й дръзновен,
	в сърцето с много горест • отиваше весден
	Всевишния да моли • да му прости душата.
	Проливаше сълзи на • признателност горката.

	Придворните и Ута • ней вдъхваха утеха,
	сърцето й ранено • да изцелят подеха,
	ала нахалост всичко: • все безутешна беше.
	Каквато болка тя по • любимия таеше,

	не е таяла друга • по свой мъж и владетел —
	предаността й беше • върховна добродетел.
	Не спря да го оплаква • до сетните си дни
	и отмъсти за него • с нечувани злини.

	Подир смъртта му в скърби • немалко време мина —
	кажи-речи години • към три и половина,
	без дума да продума • на Гунтер, своя брат,
	и без врага си Хаген • да срещне в този град.

	„Възможно ли е“ — Хаген • един ден го запита —
	„сестра ви за приятел • вас пак да ви зачита?
	Ще имате изгода, • в страната ни когато
	по нейна воля дойде • и нибелунгско злато.“

	„Защо не?“ — рече Гунтер. — • „Аз двамата си братя,
	с които тя общува, • могъл бих да изпратя
	да дирят лесен начин • това да се подхване.“
	„Не вярвам“ — смънка Хаген — • „то някога да стане.“

	Разпореди се Гунтер • да иде Ортвин в двора
	ведно с маркграфа Екварт • и с други още хора —
	с княз Гизелхер, княз Гернот, • доверени на царя.
	Те седнаха Кримхилда • тогаз да уговарят.

	Поде отпърво Гернот, • бургундски храбър княз:
	„Предълго вие Зигфрид • оплаквате пред нас.
	Вам царят ще докаже: • не го е той убил.
	Страданията ваши • го правят тъй унил.“

	„Не обвинявам Гунтер. • Пронизал го е Хаген.
	Где Зигфрид нараним бе — • от мене бе издаден.
	Да знаех, че ненавист • такваз към него храни,
	аз бих предотвратила, • наместо да го брани,

	живот да му затрие“ — • владетелката вметна. —
	„И нямаше да плача • сега така несретна.
	Не ще простя им нивга • постъпка тъй гнуснава!“
	Княз Гизелхер взе нея • тогаз да умолява.

	Едва-що съгласи се • тя царя да приеме,
	с роднини Гунтер вече • пристигаше в туй време.
	Пред нея да застане • един не бе посмял:
	вината за скръбта й • бе Хаген осъзнал.

	Цар Гунтер я целуна, • когато се отказа
	към него да питае • тя злостната омраза.
	В бедата й не бе ли • той пряко съпричастен,
	да я подири щеше • след онзи час злощастен.

	С такъв порой от сълзи • не знам да са били
	роднини пак сдобрени. • Макар и да боли,
	прости им тя на всички, • но не и на злодея:
	не би го друг погубил — • на Хаген бе додеял.

	Наскоро се удаде • дори да й внушат
	от пещера далечна • на Рейн да пренесат
	съкровището ценно • на Нибелунг веднага —
	било й сватбен дар, та • затуй й се полага.

	Тъй Гизелхер и Гернот • поеха пред редици
	от нея сбрани воини • осемдесет стотици
	оттам да го докарат, • където беше скрито
	и вардено от Албрих • с другари упорито.

	Към пещерата щом ги • запътени съзря,
	джуджето смело Албрих • другарите си сбра:
	„Ще трябва да отстъпим • ний целия товар.
	На нашата царица • бил, казват, брачен дар.

	Ала не биха нивга • се с него те сдобили,
	ако за жалост ние • не бяхме се лишили
	от мантията наша • невидимка, защото
	тя станала на Зигфрид • бе част от облеклото.

	Но сполетя го сетне, • уви, заради нея
	нещастие голямо, • понеже нам отне я
	и подчинени бяха • му всички тез земи.“
	Да връчи ключовете • подир се устреми.

	Момците на Кримхилда • пред пещерата спряха
	и с нейните роднини • богатствата съзряха.
	Превозиха ги сетне • те до брега, отдето
	пък с кораби до Рейн се • добраха по морето.

	За туй имане още • легенди се мълвят.
	Дванадесет талиги • по тесен, стръмен път
	до четри дни и нощи • по три пъти на ден
	с товар пълзяха тежък • и необикновен.

	Най-чисто злато беше • и камъни безценни
	и платата на всички • бойци волнонаемни
	не би му намалила • на йота стойността.
	Не беше безпричинна • на Хаген алчността.

	Вълшебна златна пръчка • сред него въжделена
	бе, тъй като да властва • над цялата вселена
	могъл би тоз, комуто • мощта й е позната.
	След Гернот тръгна част пък • на Албрих от родата.

	Съкровището щом се • в Бургундия стовари,
	то стана за Кримхилда • скъп дар от брака с цар и
	надлежно бе прибрано • в подземия и кули.
	За толкова богатства • не бяха нигде чули.

	Дори хилядократно • то повече да беше,
	тя и без него също • честита да е щеше,
	да можеше цар Зигфрид • все още да живее.
	С по-предана съпруга • не ще се друг гордее.

	Огромното богатство • примамваше в страната
	юнаци от далече: • тъй щедра бе ръката
	на благата царица, • че славеше я всеки
	и добродетелта й • възхваляше навеки.

	На бедни и богати • раздаваше без мяра,
	та Хаген се угрижи: • „Така ако я кара,
	мнозина верни воини • за тайните си цели
	и нашата погибел • тя може да спечели.“

	„Имането е нейно“ — • така му Гунтер рече. —
	„Да върши с него нещо • не бива да й преча.
	Едва склони наскоро • ний пак да се сдобрим.
	Богатства да раздава • не е грях непростим.“

	Но Хаген възрази му: • „Разумен мъж не дава
	една жена богатства • сама да управлява.
	С подаръци могла би • да предизвика тя
	да си окайва нявга • бургундец ориста.“

	Отвърна царят: „Клетва • пред нея аз съм дал,
	че няма да я тласна • пак в горестна печал,
	и да я спазя искам: • сестра ми е рождена.“
	„Вината“ — вметна Хаген — • „аз нека да поема!“

	Нали немалко клетви • са стъпквани с мълчане —
	посегнаха и те на • вдовишкото имане.
	До ключовете Хаген • без право се добра,
	та брат й Гернот гневен • бе, щом това разбра.

	А Гизелхер отсече: • „Голямо зло понесе
	сестра ми зарад Хаген • и аз ще се намеся.
	Роднини да не бяхме, • главата му бих взел!“
	Захълца пак Кримхилда, • жена на рицар смел.

	Тогава Гернот каза: • „За да не си вредим,
	в Рейн златото защо ли • не се разпоредим
	да бъде потопено • и господар да няма?“
	Кримхилда нажалена • пред Гизелхер застана:

	„Помнете, драги братко, • че съм си поверила
	живота и имота • на вашата закрила!“
	Той ласкаво й рече: • „В мен сигурна бъдете,
	щом върнем се, но в поход • днес яхваме конете.“

	Извън стените царят • със свитата препусна
	и с воини най-отбрани • за таз езда изкусна.
	С ненавист към Кримхилда • и замисъл потаен
	останал бе единствен • в палата само Хаген.

	Преди да се завърнат, • от него похитено,
	съкровището беше • край Лохе потопено
	изцяло в Рейн дълбоко. • За себе си да има
	той смяташе облага, • но тя му се размина.

	Кога прибра се царят • със цялата си чета,
	Кримхилда се оплака • от новата несрета
	и мъка, споделена • от нейните придворни.
	Дочу и от князете • тя думи непритворни.

	Постъпката на Хаген • осъдиха уж вкупом,
	та временно странеше, • но без да пада духом,
	дорде от тях сдоби се • с търпимост обещана.
	Затуй пък на Кримхилда • той по-омразен стана.

	Той златото в реката • преди да потопи,
	с князе и цар оброкът • под клетва се скрепи,
	един от тях дор жив е, • то скрито да остане.
	Ни те сами, ни други • сдоби се с туй имане.

	Кримхилда скърби нови • обзеха без утеха —
	нали подир съпруга • богатство й отнеха.
	Тъгуваше горчиво • и горестта дълбока
	така не я напусна • до края на живота.

	След гибелта на онзи, • що радост бе й дал,
	тринадесет години • изтекоха в печал,
	без края на юнака • да може да забрави.
	С предаността към него • навред се тя прослави.
P$


>	XX епизод
>	Как Атила пробожда сватовници да искат Кримхилда

P>
	С живота неотдавна • се Хелка бе простила.
	Щом закопня за нова • съпруга цар Атила,
	съветът бе Кримхилда, • прегордата вдовица,
	в Бургундия родена, • да вземе за царица.

	Красавицата Хелка • понеже се помина,
	от близки бе придумван: • желае ли да има
	жена високородна, • извикваща почуда,
	вдовицата на Зигфрид • да иска за съпруга.

	„Едва ли е възможно“ — • владетелят могъщ
	им рече. — „Непокръстен • съм аз, езичник същ,
	а тя е християнка • и няма да склони.
	За двама ни не виждам • взаимни бъднини.“

	Но те го увериха: • „Пък може и да стане
	заради ваш’то име • и бляскаво имане.
	Уместно ще е все пак • поне да се опита —
	ще любите снагата • на дивна хубавица.“

	Владетелят запита: • „Кому тогаз познати
	на Рейн са и земите, • и царските палати?“
	Тук Рюдигер от Пьохларн • да обяснява взе:
	„От малък аз познавам • достойните князе.

	Това са Гунтер, Гернот • и Гизелхер — добри
	те рицари са, всеки • стремящ се да твори
	каквото нему с чест и • със сръчност се удава.
	Предците им известни • са с не по-малка слава.“

	Атила рече: „Вие • кажете ми дали
	подхожда й до мене • с корона да седи;
	дали е хубостта й • наистина такава.
	Не искам тука някой • подир да съжалява.“

	„Тя с мойта господарка • по хубост е сравнима —
	с възвишената Хелка. • Не може цар да има
	на този свят съпруга • по-прелестна от нея.
	Комуто в брак врече се, • той предоволен ще е.“

	„Усърден мой сватовник • бъдете ми, велможе.
	И ако нявга легне • Кримхилда в мойто ложе,
	заслужена отплата • ще имате от мене,
	копнежа ми загдето • изпълнихте овреме.

	Ковчежникът ми щедро • ще ви дари със злато,
	с момците си подире • живейте пребогато.
	Що вам потребно — дрехи, • коне — за поход е,
	ще кажа незабавно • да ви се раздаде.“

	А Рюдигер отвърна, • заможният маркграф:
	„Да диря тук отплата • не ще съм никак прав.
	Като сватовник царски • на Рейн ще ида аз,
	ала с това, що имам, • добито пак от вас.“

	Владетелят запита: • „Кога на път за тази
	царица ще се тръгне? • Дано вас Бог ви пази
	с съпругата ми бъдна • от всякаква беда!
	Късмет дано да имам • и нас да радва тя!“

	„Преди да тръгнем“ — рече • маркграфът, — „ще потрябват
	оръжия и дрехи, • които да показват,
	че можем пред князете • почтено да стоим.
	С петстотин воини мисля • на Рейн да се явим.

	В Бургундия, където • ме видят с мойте воини,
	към вас да се събуждат • възторзи многобройни,
	че никой друг владетел • не е сватовник пращал,
	стъкмен със свита толкоз • огромна и блестяща.

	Но вий, царю, не ще се • отметнете нали,
	тя Зигфрид ако още • в сърцето си таи —
	сина на Зигмунд, дето • и тук е наминавал.
	Всеобща почит с право • юнакът заслужавал.“

	„За мъж щом го е взела“ — • отвърна му Атила, —
	„достойнствата му явно • добре е оценила
	и аз не ще отблъсна • царицата прекрасна.
	Мен хубостта ме кара • така да се прехласна.“

	„Ответ“ — маркграфът рече — • „такъв аз ще ви дам:
	ще тръгнем подир двайсет • и четри дни натам.
	На моята Готлинда • ще пратя новина,
	царица че ще скланям • да стане вам жена.“

	Граф Рюдигер до Пьохларн • щом пратеник проводи,
	графинята изпита • и радост, и тревоги.
	Узнала, че мъжът й • сватовник е на царя,
	усети колко мъка • по Хелка я изгаря.

	Вестта когато стигна • до нейните уши,
	покоят й от горест • тозчас се наруши,
	че с нова господарка • не е като преди.
	При спомена за Хелка • съвсем се наскърби.

	За радост на Атила • след седем дни препусна
	откъм Маджарско графът • извън страната хунска.
	Одежди във Виена • ушиха му веднага
	и тръгването веч бе • ненужно да отлага.

	Момата му в град Пьохларн • с Готлинда го посрещна.
	Как младата графиня, • вежлива и сърдечна,
	се радваше да види • баща си с толкоз воини!
	Присъстваха и други • девици най-пристойни.

	Преди за Пьохларн още • с дружина да поеме,
	одеждите получи • маркграфът във Виена
	на мулета, покрити • с наметала възгруби.
	От тях по пътя нищо • почти не се погуби.

	С пристигането в Пьохларн • стопанинът подслон
	за своите другари • с благовъзпитан тон
	помоли да намерят • и настанят добре.
	Съпруга си Готлинда • възторжено прие.

	И младата графиня, • на Рюдигер момата,
	оглеждаше с възхита • дружината сърцата
	от смели хунски воини, • последвали баща й.
	С вежлив привет пред тях се • девицата представи:

	„Добре дошли сте, татко, • с таз предана дружина!“
	Благодариха вкупом • от воините мнозина
	на младата графиня • за словото прекрасно.
	Готлинда на мъжа си • с целта не бе наясно.

	Излегната до него • в семейното им ложе,
	тя вечерта запита • дали да каже може
	къде го праща царят • на хунската земя.
	Той рече: „Най-охотно • сега ще обясня.

	Владетелят понеже • остана без съпруга,
	провожда ме да ида • да му намеря друга.
	Отивам при Кримхилда • на Рейн сватовник аз —
	на хуните царица • ще става тя при нас.“

	„Дай Боже да се сбъдне“ — • възкликна тя — „това!
	За нейната почтеност • донесе се мълва.
	Дано наместо Хелка • ни сгрей на старини,
	короната достойно • да носи дълги дни!“

	Маркграфът вметна: „Скъпа, • които на конете
	след мен към Рейн поемат, • на тях да раздадете
	ще трябва прелюбезно • що имате в дома си.
	Добре стъкмен, юнакът • висок държи духа си.“

	Тя отзова се: „Всеки, • каквото му подхожда,
	от мене ще получи, • та вас да съпровожда,
	дружината ви лична • към Рейн щом се отправи.“
	„За щедростта“ — той рече — • „признание дължа ви.“

	Какви одежди пищни • от дрешника изкара!
	На всеки рицар даде • тя облекло по мяра,
	грижливо подплатено • изцяло до петите.
	С умение подбирал • бе Рюдигер момците.

	След седмица от Пьохларн • потегли на ранина
	стопанинът с чудесно • стъкмената дружина.
	Бавария те бързо • с товара прекосиха.
	Разбойници нарядко • ги там безпокоиха.

	Дванайсет дена трая • ездата им до Рейн,
	където царят беше • за тях уведомен.
	И свитата бе вече • дочула вест в дома му,
	че чужденци пристигат, • та той заръча само

	да му доложи онзи, • комуто са познати.
	Едно бе всеизвестно: • те много са богати —
	на мулета товари • се виждаха нелеки.
	В града бе предоставен • подслон добър на всеки.

	Внезапната поява • на гостите извика
	сред всички в твърдината • почуда превелика:
	отде на Рейн се взеха, • целта им там каква е?
	От царя пак към Хаген • въпросът бе що знае.

	От Троне воинът рече: • „Не съм ги зървал даже.
	Огледам ли ги, вече • могъл бих да ви кажа
	те яхнали отде са • за нашата родина,
	освен ако не са от • затънтена чужбина.“

	Пристигналите бързо • се бяха настанили.
	Сватовникът с момците, • одеждите сменили,
	поеха към двореца • вестта да отнесат.
	В изящно облекло се • зададоха тоз път.

	„Доколкото съзирам, • макар да бе отдавна“ —
	додаде вещо Хаген, — • „и по ездата плавна
	изглежда доста много • тоз рицар благороден
	от хунската държава • на Рюдигер подобен.“

	„Кое ми дава право • да съм уверен аз,
	че рицарят от Пьохларн • пристигнал е при нас?“
	Едва бе изговорил • цар Гунтер тез слова,
	когато Хаген госта • безгрешно разпозна.

	Той Рюдигер да срещне • с приятели се втурна.
	Приветствани сърдечно • при тази среща бурна
	и воините му бяха — • петстотинте на брой
	вестители напети • на хунския герой.

	Гласът на Хаген екна: • „Да се сдържа не мога
	привет вам да изкажа. • Добре дошли сте в Бога,
	наместнико от Пьохларн • и всички ваши воини!“
	Тъй хуните приеха • там с почести достойни.

	Пристъпиха напред и • роднините на царя,
	юнакът Ортвин чу се • на графа да повтаря:
	„Отколе скъпи гости • посрещани при нас
	не са били тъй бурно — • в това кълна се аз!“

	И благодарността си • за поздрава предала,
	дружината последва • ги в празничната зала,
	где царят седнал беше • сред своите юнаци.
	Привдигайки се, там им • яви вежливостта си.

	Как той, благовъзпитан, • дошлите запосреща!
	До Гернот царят Гунтер • с възторженост гореща
	прие момците с госта, • тъй както се полага.
	На Рюдигер подаде • ръка дори от прага.

	Заведе го там, дето • в достойнство бе седял.
	На гостите охотно • наляха по бокал
	било от най-добрата • и сладка медовина,
	било благоуханно • и руйно рейнско вино.

	Пристигнаха и Гере, • и Гизелхер в палата.
	И Данкварт, Фолкер също, • щом чуха новината,
	че гости има, мигом • се в залата явиха,
	где рицарите славни • край царя поздравиха.

	От Троне Хаген рече • на своя господар:
	„Момците ни е редно, • с любезности макар,
	да служат на маркграфа. • Загдето ни помага,
	съпругът на Готлинда • заслужил е награда.“

	Цар Гунтер заразпитва, • тъй както подобава:
	„Владетелите двама • на хунската държава —
	и Хелка, и Атила — • как поминават днес?“
	Маркграфът му отвърна: • „Ответ дължа ви с чест.“

	От мястото си стана • той с цялата дружина
	и къмто царя каза: • „Щом волята ви имам,
	то вестите могъл бих, • що нося вам сега,
	царю, аз драговолно • пред вас да изрека.“

	Отвърна царят: „Вести, • донесени оттам,
	разказвайте тъй, както • предадени са вам,
	да мога да ги чуя • аз с цялата си свита.
	Ний истината нека • узнаем неприкрита.“

	Вестителят почтено • поде: „Вий приемете
	на Рейн с родата ваша • услуги и привети,
	заръчани от царя • със слава величава.
	С вестта си той вам знак и • за преданост ви дава.

	Владетелят ми моли • скръбта да споделите,
	оставила без радост • народа ни през дните,
	откак почина Хелка, • жената на Атила.
	Девиците, поела • под своята закрила,

	чеда на властелини, • отглеждани от нея,
	в страната ни сред обща • печалност сиротеят,
	че няма да более • за тях веч някой ближен.
	Затуй и царят ходи • нерядко тъй угрижен.“

	„Дано Бог поживи го“ — • отвърна Гунтер, — „дето
	услугите си мене • предлага непредвзето!
	Приветите му също • посрещат се с достойнство
	от мен и мойте близки • и цялото ми воинство.“

	Бургундският юначен • княз Гернот подчерта:
	„Светът ще жали дълго • на Хелка за смъртта,
	че с добронравност влязла • бе всекиму в душата.“
	Възхвалата от Хаген • и всички бе призната.

	А пратеникът знатен • нареждаше горещо:
	„Царю, ще позволите • да кажа още нещо,
	което господарят • да ви предам желае,
	доколкото без Хелка • отчаян и в тъга е.

	Дочул бил, че Кримхилда • след гибелта на своя
	съпруг сама живее. • Ако е вярно, моя
	владетел заявява: • щом вие разрешите,
	с корона ще застане • у нас тя пред момците.“

	В ответ зае се царят • да извести самия:
	„Ще чуе мойта воля • и ако одобри я,
	до три дни ще ви кажа • каквото е решила.
	Преди да знам, защо да • подвеждам аз Атила?“

	На гостите отдавна • подслон бе даден вече
	и прием дружелюбен, • та Рюдигер си рече,
	сред воините на Гунтер • приятели че има,
	на Хаген щом бе сторил • услуга несравнима.

	Така изчака три дни • в палата той вежливо.
	Роднините си свика • цар Гунтер предвидливо
	съвета им да чуе • дали за цар Атила
	Кримхилда да омъжи, • ако би тя склонила.

	Съгласни бяха всички, • сал Хаген бе против,
	приканвайки цар Гунтер, • владетел нестрашлив:
	„Не бива (вас към разум • държа да призова),
	дори тя да желае, • да сторите това!“

	„Защо да го не сторя?“ — • учуден беше царя. —
	„Възможност пред сестра ми • когато се отваря
	честита да е, с дух съм • аз непоколебим.
	Би трябвало ний даже • към туй да се стремим.“

	Но Хаген възрази му: • „Тез думи забравете!
	Не знаете Атила • какъв човек проклет е.
	За мъж ако го вземе, • тъй както я гласите,
	тогаз за вас тепърва • ще почнат и бедите.“

	„Ще гледам да се вардя“ — • тогава Гунтер каза —
	„от прекалена близост, • та да не дам омраза
	да запламти у него, • мъж вземе ли го тя.“
	Опълчи се пак Хаген: • „Не ще ви подкрепя.“

	Запитаха и Гернот, • и Гизелхер дали
	князете двама биха • да одобрят могли
	Кримхилда цар Атила • да вземе за съпруг.
	Против единствен Хаген • бил — никой рицар друг.

	Княз Гизелхер отвърна: • „Сега, юнако Хаген,
	за добротворство случай • пореден ви е даден.
	Злината, причинена • от вас, вий поправете —
	да бъде пак честита • на нея не пречете!

	Нали вий потопихте • сестра ми в таз несрета,
	та радостта й беше • завинаги отнета.
	Не е постъпвал никой • така с една царкиня
	и да ви ненавижда • тя пълно право има.“

	„Каквото предусещам • аз вам ще донеса:
	тя вземе ли Атила, • ще доживей часа,
	тъй както е решила, • да ни напакости.
	На нея подчинени • ще са безброй момци.“

	Към Хаген се обърна • княз Гернот този път:
	„Тогава просто няма, • преди те да умрат,
	да яхваме на поход • в страната на Атила.
	Нам чест ще е сестра ни • да бъде пак щастлива.“

	„Не ще ме“ — рече Хаген — • „тук никой убеди,
	че няма да ни дебнат • какви ли не беди,
	с короната на Хелка • Кримхилда щом окичат.
	Да го предотвратите — • това вам най прилича.“

	Раздразнен Гизелхер бе, • най-малък Утин син:
	„Не бива всички ние • да се опозорим!
	Нас трябва да ни радва, • оказват ли й чест.
	Противно аз на Хаген • ще съм й верен днес.“

	При думите му Хаген • гнева си не прикри.
	А Гизелхер и Гернот, • витязите добри,
	ведно със царя Гунтер • решиха най-накрая
	да й се не попречва, • щом брака пожелае.

	Маркграфът Гере рече: • „Да й предам е време,
	че за съпруга иска • Атила да я вземе —
	владетел строг, почитан • от рицари подвластни.
	И раната й с него • навярно ще зарасне.“

	Подири той Кримхилда • да я уведоми,
	посрещнат бе любезно • и бодро заяви:
	„Подобно вестоносец • срещнете ме сега,
	че щастие задава • се вам подир тъга.

	Ръката ви да искат • проводил е един
	достатъчно прославен • витяз и властелин,
	сдобил се с много почит, • корона и богатства.
	Да знаете, че брат ви • не ще ви възпрепятства.“

	Но клетата отвърна: • „Ах, моля ви, за Бога
	и вий, и мойте близки • помнете, че не мога
	да служа аз за подбив. • Да ида по принуда
	при някого, загубил • любимата съпруга?“

	Така тя възрази му • с горчивина дълбока.
	Подир дойдоха Гернот • и Гизелхер младока,
	опитвайки се нежно • да й внушат утеха,
	че вземе ли се с царя, • на път е към успеха.

	Не скланяше обаче • в несретата си мъж
	отново да обикне, • макар и тъй могъщ.
	Щом друго не желае, • запитаха дали
	вестителя да срещне • ще тя благоволи.

	„Не ще откажа“ — рече • почтената жена —
	„аз Рюдигер да видя, • известен с добрина
	и рицарско достойнство; • че друга личност смела
	тук с мисия такава • съвсем не бих приела.“

	Подир додаде: „Утре • при мен да заповяда.
	Ответа мой тогава, • макар и без отрада,
	в покоите ми лично • от мене би узнал.“
	Сърцето й отново • изпълни се с печал.

	За Рюдигер бе всъщност • таз вест добре дошла —
	с Кримхилда да се срещне • му волята била.
	Напълно убеден бе, • че знай за свойте цели —
	ако изобщо може — • той как да я спечели.

	След утринната меса • на идущия ден
	на Рюдигер момците • (мравуняк оживен)
	поеха гордо с него • да се явят в палата.
	Какви изящни бяха • на всички облеклата!

	Прекрасната Кримхилда, • съвсем опечалена,
	в очакване да дойде • вестителят, простена.
	Тя с делнични одежди • облечена застана
	пред своите придворни • в тържествена премяна.

	Към дверите пристъпи, • скръбта си приглушила,
	и срещна благодушно • човека на Атила.
	С дванайсет свои воини • яви се той пред нея —
	за гост такъв в двореца • се винаги милее.

	С момците си да седне • подир го призоваха.
	Отпреде Екварт с Гере, • двамината маркграфа,
	изправени стояха, • смелчаци изявени.
	Зарад Кримхилда бяха • дошлите нажалени.

	Красивите придворни • околовръст седяха,
	но мъка у Кримхилда • и гостите съзряха:
	отпред гърдите мокри • ней бяха от сълзи,
	та Рюдигер таз гледка • дълбоко порази.

	Тогава той й рече: • „Царице благородна,
	на мене и момците • при срещата ни сгодна
	вестта ще позволите • сега да предадем.
	Заради нея тук се • явихме този ден.“

	Царицата отвърна: • „Вам позволено е
	вестта да съобщите, • що с вас донесли сте.
	С добрия вестоносец • по-ведър е живота.“
	Но всички доловиха • в гласа й неохота.

	А Рюдигер от Пьохларн • подхвана с глас приветен:
	„Най-предано Атила, • владетел достолепен,
	предлага, господарко, • гореща обич вам
	и вашата в замяна • държи да има сам.

	Страданието иска • да заличи с любов,
	да бъде всеотдаен • към вас е той готов,
	тъй както нявга Хелка • сърцето му плени.
	Сега редят се само • безброй несретни дни.“

	Царицата отвърна • на Рюдигер: „Маркграфе,
	от никой, който знае • в сърцето ми каква се
	е болка настанила, • не бих могла да скрия:
	не ще обикна друг, щом • загубих най-добрия.“

	„Кое скръбта прогонва“ — • юнакът продължи —
	„от любовта по-лесно? • Щом някой се реши
	да избере човека, • комуто тъй допада,
	след болката сърцето • ще затупти в отрада.

	Ако един ден с обич • дарите господаря,
	подвластни вам дванайсет • корони той повтаря
	ще бъдат със земите • на тридесет князе,
	които подчинил е • със собствени ръце.

	Повеля ще държите • над много храбри воини,
	що някога на Хелка • били са най-покорни,
	и над придворни дами • от царско потекло
	тъй както и при нея • по-рано е било.

	Атила ви предлага • такава власт могъща,
	каквато там доскоро • на Хелка бе присъща,
	склоните ли корона • той вам да повери,
	бидейки господарка • на рицари добри.“

	Царицата възкликна: • „Нима могла бих аз
	съпруга пак да стана • на кой да е витяз?
	След като с гибелта си • един ме тъй сломи,
	в печал ще бъда вечно • до сетните си дни!“

	Но хуните твърдяха: • „Царице пребогата,
	с Атила ще сте скоро • забравили тъгата —
	блаженство ви очаква, • щом вий се съгласите.
	Прекрасни са в двореца • на царя ни момците.

	Девиците на Хелка • и вашите придворни
	ще могат да общуват • из залите просторни,
	юнаци ще намират • пък щастието свое.
	Послушайте, царице, • че вам то за добро е.“

	Тя рече им любезно: • „Да спрем ний разговора
	поне до утре заран. • Елате пак тук в двора
	да чуете ответа • на вашата подкана.“
	От рицарите беше • молбата й разбрана.

	Сватовниците щом се • оттам отдалечиха,
	царицата веднага • княз Гизелхер повика
	ведно със свойта майка • и каза им тогаз, че
	не й приляга друго • освен да се наплаче.

	„Сестрице, уверен бях“ — • ней рече брат й сетне
	„и ще ми се да вярвам, • че радост ще просветне
	след скърбите ви, стига • с Атила занапред
	да си се задомите. • Туй моят е съвет.

	Каквото и да казват, • предлага ви той трона.
	От Елба до морето, • от Рейн, та чак до Рона
	по-славен повелител • сега от него няма.
	Че за жена ви иска, • за вас е чест голяма.“

	„Съветът ви нима е • да съм славолюбива?
	Да плача и жалея • на мен ми по` отива.
	Как мога да царувам • пред рицарска дружина —
	нали и хубостта ми • комай че попремина?“

	Обърна се към нея • царица Ута също:
	„В заръките на брат си • се вслушай, мила дъще!
	Приятелите следвай • и ще спечелиш само!
	Отдавна гледам как се • косиш от зло голямо.“

	Кримхилда се помоли • и Богу за съвет:
	нали сребро и злато • и дарове безчет
	да раздадеше, както • дорде бе Зигфрид жив,
	не щеше да изпита • отново миг щастлив?

	Помисли си: „Ще стана • пред всекиго за срам,
	ако аз, християнка, • си тялото отдам
	на някакъв езичник. • Предложи ли ми даже
	той всички земни кралства, • отново ще откажа.“

	Така реши, а сетне • нощта прекара тя
	в леглото с мисли мрачни • рояк до сутринта.
	В очите лъчезарни • не секнаха сълзите
	преди звъна на храма, • зовящ за утренните.

	Князе и цар се бяха • навреме там явили.
	Сестра си да придумват • подеха с нови сили,
	съветвайки я царя • на хуните да вземе,
	макар че непосилно • за нея бе туй бреме.

	Повикаха тогава • момците на Атила.
	Охотно би се вече • дружината простила
	и тръгнала обратно • с успех или с провал.
	С витязите си беше • се Рюдигер задал,

	дошли да чуят тъкмо • и волята на царя,
	та овреме да могат • те с всичко да се справят —
	нали им предстоеше • далечен път пореден.
	И ето при Кримхилда • бе Рюдигер заведен.

	Молба достопочтено • юнакът пак отправи
	любезната царица • да сподели каква ли
	могъл би вест да носи • в страната на Атила.
	Ответа си обаче • не бе тя променила —

	не искала изобщо • повторно мъж да люби.
	Маркграфът я запита: • „Нали да се погуби
	било би неразумно • прекрасната снага?
	Вий можете жена на • храбрец да сте сега!“

	Молбите все напразни • оставаха, дорде
	не смогна да й каже • в беседа насаме,
	че да я възмезди щял • за участта несретна.
	Тя в свойта упоритост • тогава поомекна.

	Той просто призова я: • „Владетелко красива,
	макар и наскърбена, • да плачете не бива.
	Чрез свита и роднини • при хуните от мен
	възмездие ще има • за всеки провинен.“

	Това окуражи я • и тя му отговори:
	„Пред мен се закълнете, • че който зло ми стори,
	за болката в душата • вий пръв ще отмъстите.“
	Маркграфът обеща й • разплата за злините.

	С дружината закле се • там Рюдигер пред нея,
	че предани ще бъдат • и няма да посмеят
	в страната на Атила • да й откажат тия
	момци услуга в нужда. • В това той увери я.

	И вярната съпруга • реши: „Щом ще спечеля
	приятели тъй много • под моята повеля,
	ще дам да ме одумват • в безмерната неволя.
	Какво пък, ако мъст аз • за своя мъж измоля?

	На рицари Атила • опрял си е мощта
	и аз ще разполагам • с тях, както си поща.
	Богатства ще раздавам • тогаз какви ли не,
	щом злият Хаген мен ми • имането отне.“

	На Рюдигер тя рече: • „Да се не бе разчуло,
	че той е върл езичник, • аз щях да сложа було
	и с него да се взема • пред воини и велможи.“
	Маркграфът й отвърна: • „Недейте се тревожи!

	На служба в двора има • мнозина християни,
	та дните ви при царя • не ще са изтерзани.
	Внушите ли му вие • да се покръсти, сам
	ще иде под венчило • тогаз с вас в Божи храм.“

	И братята подеха: • „Вий дайте нам обет,
	че непреклонността ви • ще секне занапред.“
	Те молиха я дълго, • дорде съвсем без сила
	накрай склони да вземе • за свой мъж цар Атила.

	„Ще ви последвам“ — рече — • „аз, клетата. С добром
	при хуните ще дойда • и то ще стане, щом
	придружници намеря • за вашата страна.“
	В съгласие протегна • към воините ръка.

	Маркграфът вметна: „Стигат • ви даже само двама.
	С дружина разполагам, • та мисля трудност няма
	с достойнство през реката • ний с вас да се отправим.
	В Бургундия причина • не виждам да се бавим.

	Роднини имам, както • и петстотин витязи
	да изпълняват вярно • и тука, и в онази
	страна заповедта ви. • И аз съм дума дал
	да се не срамя, дето • не съм се отзовал.

	В конюшнята кажете • сега да се разшетат.
	Не ще ви е излишен • на Рюдигер съветът.
	Да се приготвят също • придворните девици,
	че пътьом те ще срещнат • герои именити.“

	Каква безценна сбруя • запазила се беше
	от времето на Зигфрид, • та всяка гордо щеше
	с достойнство да я ползва, • потегляйки на път!
	Какви седла решиха • за тях да изнесат!

	Те гиздили се бяха • преди с разкошна дреха,
	ала преди да тръгнат, • най-пищната си взеха,
	че много се изрече • за онзи хунски цар.
	Отключен беше дрешник, • държан под катинар.

	Изтекоха усилно • пет дена и полвина
	в оглеждане на туй, що • бе сгънато и в скрина.
	Кримхилда науми от • съкровищница своя
	да одари момците • на Рюдигер героя.

	Останало й още • бе нибелунгско злато
	(да го раздава щеше • сред хуните сърцато),
	което сто жребеца • не смогваха да вдигнат.
	На Хаген до ушите • таз вест тогава стигна.

	Той рече си: „Кримхилда • не ще ми май прости,
	та златото на Зигфрид • тук нека си седи.
	Защо на неприятел • да давам туй имане?
	Дорде е у Кримхилда, • аз знам какво ще стане.

	От нея там ще бъде • раздадено без време,
	уверен съм, да буди • ненавист срещу мене.
	Но тъй като за него • не стигат им коне,
	ще го запази Хаген, • Кримхилда ще не ще!“

	Тя много огорчи се, • когато туй разбра.
	Понечиха князете • на своята сестра
	охотно да помогнат. • И тъй като не стана,
	пак Рюдигер отправи • възторжена подкана:

	„Царице пребогата, • за злато не тъжете!
	Владетелят Атила • от плам към вас обзет е.
	Съзре ли ви, богатства • вам толкоз ще предложи,
	че никой да ги пръсне, • кълна ви се, не може!“

	Към Рюдигер въздъхна • тя: „Ех, юнако смел,
	с богатство като туй, що • мен Хаген е отнел,
	не се е сподобила • царица досега.“
	Но ето брат й Гернот • пристигна с ключ в ръка.

	В ковчежната ключалка • го властно пъхна князът,
	та злато и богатства • наяве да излязат.
	Над трийсет по хиляда • отвътре мерки взеха
	на гостите за дар, що • за Гунтер бе утеха.

	Съпругът на Готлинда • от Пьохларн се намеси:
	„И всички нибелунгски • богатства пред лице си
	да би могла да има • царицата ми днес,
	ако ги не докосне, • за нас било би чест.

	Да приберат златото — • на мен не ми е нужно.
	От моята страна съм • донесъл, тъй че дружно
	да можем да се справим • по пътя ни обратен.
	Достатъчно ще има • за нас и всеки знатен.“

	Ала преди туй бяха • придворните й дами
	напълнили дванайсет • сандъка обковани
	с прекрасно чисто злато, • та да го отнесат,
	и с накити изящни • за ползване из път.

	Безкрайна й се стори • на Хаген наглостта.
	От жертвеното злато • на Зигфрид за праха
	хиляда мерки още • за упокой раздаде.
	Предаността й радост • у Рюдигер създаде.

	Подир тя рече: „Где са • приятелите мои,
	които зарад мене • в чужбина дните свои
	сред хуни да прекарат • се канеха поне?
	С туй злато да закупят • одежди и коне.“

	Маркграфът Екварт каза • на своята царица:
	„Нали се най-отдавна • числя към ваш’та свита
	и вярно съм ви служил, • държа да обещая,
	че тъй ще продължавам • на дните си до края.

	Петстотин мои воини • ще ме последват там
	на вашите услуги • аз искам да ги дам.
	Единствено смъртта мен • от вас ще раздели.“
	Тя всеотдайността му • с поклон удостои.

	Изведоха конете, • приготвени за път.
	В приятели и близки • надигна се плачът.
	Красавиците с Ута • показаха сега,
	че по Кримхилда мъчи • ги тягостна тъга.

	Със себе си поведе • над сто девици знатни,
	стъкмени по достойнство • с одежди най-прекрасни,
	но с бликнали в очите • сълзи при таз раздяла.
	Подир тя при Атила • и радост бе видяла.

	Със свитата си Гернот • и Гизелхер там бяха.
	Тъй както се полага, • сестрицата си щяха
	да изпроводят тези • князе напети, стройни,
	застанали начело • на над хиляда воини.

	Дойде храбрецът Гере, • тъй както и Ортвин
	наред с юнака Румолд — • трапезникът по чин.
	До дунавския бряг те • за нощната отмора
	се грижеха. Сал Гунтер • прибра се бързо в двора.

	Преди от Рейн да тръгнат, • изпратиха напред
	те бързоходци свои • при хуните с привет
	вестта им цар Атила • най-скоро да споходи,
	че графът за съпруга • Кримхилда нему води.
P$


>	XXI епизод
>	Как Кримхилда пътува към страната на хуните

P>
	Но те дорде препускат, • послушайте сами
	Кримхилда как премина • през чуждите земи,
	где Гизелхер и Гернот • със нея се простиха
	и в преданост сестра си • отново увериха.

	На Дунава край Пфьоринг • щом спряха те с конете,
	царицата за сбогом • помолиха князете,
	че трябвало обратно • към Рейн да се отправят.
	На тръгване пак взеха • сълзи да ги задавят.

	Ней Гизелхер се врече • и тъй се те разбраха:
	„Грози ли ви, сестрице, • там някаква заплаха
	или е вам потребна • подкрепа и закрила,
	веднага ще препусна • в страната на Атила.“

	С роднините си тя се • прощално разцелува.
	На Рюдигер войската • любезно се сбогува
	с поелите обратно • към Вормс бургундски воини.
	Царицата потегли • с девиците пристойни,

	стоте и четри — всички • богато пременени
	с одежди пъстроцветни, • отвред обиколени
	на рицарска охрана • от щитовете здрави
	(останалите поход • към Рейн назад отправи).

	Те движеха се бързо • напред през равнината.
	За гости непознати • достигна новината
	в Бавария онази • обител мълчалива,
	издигната где Ин се • в реката Дунав влива.

	Властта в град Пасау беше • епископска тогава.
	Щом жителите чуха, • че гости се задават,
	набързо опустяха • палат и всяка стряха —
	с епископ Пилгрим всички • да ги посрещнат щяха.

	Вълнение обзело • бе рицарите местни,
	че следваха Кримхилда • красавици чудесни.
	Приветстваха ги с поглед • възторжен и с поклон.
	На гостите предложен • бе подходящ подслон.

	Със своя вуйчо Пилгрим • тя яздешком дойде.
	Когато разгласи се, • че в Пасау вече е
	прочутата Кримхилда, • на Пилгрим сестриница,
	посрещнаха търговци • таз знатна хубавица.

	Молба да погостуват • епископът отправи.
	„Ний много“ — рече Екварт — • „ценим любезността ви,
	но трябва да се спуснем • на Рюдигер в земите,
	где вече ни очакват • юнаци именити.“

	Красивата Готлинда, • и тя уведомена,
	усърдно се застяга • със щерка си смирена.
	Мъжът й известил бе • как пламенно държи
	да срещне тя Кримхилда, • да я окуражи,

	като с дружина воини • пристигне там, където
	по Дунава нагоре • на Енс е устието.
	И пътищата бързо • тогаз се оживиха:
	на кон и пеш натам се • мнозина устремиха.

	До Ефердинг добра се • царицата в туй време.
	Могла би шайка набег • връз тях да предприеме,
	в Бавария то както • бе обичай почти
	и тъй на всички гости • да се напакости.

	Ала да го предварди • маркграфът храбър смогна —
	след себе си повел бе • той над хиляда воина.
	Насреща им с дружина • юнаци пък пристигна
	на Рюдигер жената — • красивата Готлинда.

	Отвъд реката Траун, • край Енс насред полето,
	пред гостите се ширна • опънат стан, където
	да пренощуват щяха • в удобни шатри, хижи.
	А за софрата беше • се Рюдигер погрижил.

	Красивата Готлинда • стъкмен остави стана
	зад себе си начело • на конница подбрана
	и гостите да срещне • пое със сбруя звънка
	Мъжът й умилен бе • от този прием вънка.

	От две страни на пътя • в дружини многобройни
	прииждаха все нови • юнаци най-достойни
	готови за двубои • пред благородни дами.
	Царицата дори се • диви на ловкостта им.

	На Рюдигер момците • щом с гостите се сляха,
	в разгорещени схватки • трески се разлетяха
	тъй както подобава • при рицарски турнири —
	от дамите похвала • нали там всеки дири!

	Подире пък, когато • игрите прекратиха,
	юнаците един друг • се чинно поздравиха.
	Наскоро пред Кримхилда • Готлинда се намери,
	заведена натам от • усърдни кавалери.

	Наместникът от Пьохларн • спря коня си до нея.
	Каква отрада буйна • графинята обзе я,
	че читав се завръща • от Рейн след поход той
	и свършекът се вижда • на страхове безброй!

	След като бе посрещнат, • съпругът й подкани
	да слязат от конете • и тя, и всички дами.
	Момците благородни • се мигом разтърчаха,
	на дамите в услуга • те неуморно бяха.

	Пред себе си Кримхилда • графинята съзря
	сред собствена прислуга. • Тя коня кротко спря,
	юзди като придърпа, • от стремето тогава
	да я свалят помоли • на китната морава.

	Таз сестриница своя • епископът поведе
	с юнака Екварт къмто • Готлинда най-отпреде.
	Път сторваха им всички • да стигне тя до нея
	и ето там Кримхилда • в обятията взе я.

	На Рюдигер жената • поде с приветен глас:
	„Честита, господарко, • съм, дето могат вас
	очите ми да видят • тук в нашите земи.
	За мен туй на добро е — • така ми се чини.“

	Тя рече й: „Готлинда, • дано Бог поживи ви!
	С Атила, син на Ботлунг, • дорде сме здрави, живи,
	ще бъде вам насгода, • че тук сме се видели.“
	Ала съдбата следва • неведоми повели.

	Девиците и те се • любезно поздравиха,
	с внимание момците • отвред ги обградиха.
	Приседнаха подире • те всички на тревата,
	в беседа се сближава • витязът с непозната.

	На дамите по пладне • наляха медовина.
	Щом множеството знатно • добре си отпочина,
	препусна нанадолу • към шатрите на стана,
	где опитна прислуга • край гостите застана.

	Нощта бе за отмора, • до ранните зори.
	Но готвеха се в Пьохларн • и в този час дори
	за подходящ подслон на • такива гости видни,
	да не изпитат нужда • при тях през дните идни.

	На пьохларнския замък, • над зидове високо,
	прозорците веч бяха • разтворени широко.
	През портите премина • таз шумна кавалкада.
	Стопанинът пощя тях • с уют да изненада.

	Със свита се зададе • на Рюдигер момата
	царицата да срещне • вежливо пред палата.
	И майка й пристигна — • съпруга на маркграфа.
	Девици многобройни • приветствани там бяха.

	По двойки за ръка те • поеха към палата,
	в една просторна зала • с украса пребогата.
	От Дунава под нея • се носеше прохлада,
	да се позабавлява • там групата насяда.

	С какво ли още те се • развличаха — не знам,
	но воини на Кримхилда • май възроптаха там
	и бяха недоволни, • че вечно се припира.
	А свитата и в Пьохларн • нарастваше безспира!

	Стопанинът редеше • любезности умилни.
	Царицата дванайсет • златочервени гривни
	на щерка му дари със • одеждата от свила —
	най-пищната, донесла • в земите на Атила.

	Без злато нибелунгско, • що бяха й отнели,
	приятели все нови • не спря тя да печели,
	ни с малкото имане • добра да се зове.
	На Рюдигер момците • обсипа с дарове.

	Но с не по-малка щедрост • Готлинда пък почете
	достойните си гости • на Рейн от бреговете —
	сред чужденците май че • малцина си не взеха
	кой камъни безценни, • кой най-разкошна дреха.

	Най-вече на Атила • към бъдната съпруга
	Готлинда бе готова • за предана услуга,
	в което увери я • на тръгване след пира,
	щом щерка й погали • подобно на зефира.

	А щерката помоли: • „Пратете някой ден
	повеля до баща ми • (не ще е против мен)
	при вас да се явя аз • на хуните в страната!“
	Доволна чу Кримхилда • таз воля на момата.

	Пред замъка конете • стояха оседлани.
	Царицата сбогува • се с двете мили дами —
	на Рюдигер жената • и щерката им млада.
	Придворните и те се • простиха след обяда.

	Подире срещи рядко • им бяха се удали.
	На гостите край Мелк пък • поднесоха в бокали
	от злато изковани • за поздрав вино тежко
	и на добър час всеки • им пожела горещо.

	А домакинът Астолд • любезно им показа
	към Австрия надолу • път, тъй че да излязат
	на Дунава при Маутерн. • Навсякъде с възхита
	услужваха на тази • царица именита.

	Епископът за сбогом • на нея в благостта си
	заръча да е мила • и с млад, и с беловласи
	и като Хелка с щедрост • неспирно да се слави.
	Как тачеха й сетне • делата величави!

	На Рюдигер момците • изведоха така
	грижовно всички гости • на Трайзен до брега,
	където хунски воини • им дадоха охрана,
	посрещайки Кримхилда • с отрада най-голяма.

	Там имаше Атила, • владетелят могъщ,
	огромен бляскав замък, • познат нашир и длъж
	под името Трайзмауер — • на Хелка нявга дом.
	Едва ли друга в него • би властвала с добром

	освен Кримхилда, дето • даряваше тъй щедро:
	след мъката тя щеше • да поживее ведро,
	щом почит да окаже • се всеки надпреваря,
	с каквато сподоби се • сред воините на царя.

	Прочул се бе той вредом • със свойта власт и сила,
	та винаги тълпяха • се в двора на Атила
	най-доблестни юнаци — • и прави християни,
	и следвали го вярно • езичници сдържани.

	При него както бяха, • тъй другаде едва ли
	покръстен с непокръстен • пак биха се събрали.
	Там в правдата си всеки • зачитан бе, така че
	не би — при щедростта му — • могъл да се оплаче.
P$


>	XXII епизод
>	Как Кримхилда бива посрещната от Атила

P>
	В Трайзмауер четри дена • тя цели пребивава.
	По друми непрестанно • пушилка пепелява
	се вдигаше в туй време, • тъй както при пожари:
	през Австрия войската • не спираше да шари.

	Понеже той — овреме • добре осведомен
	(вестта отвя скръбта, на • която беше в плен) —
	следеше как Кримхилда • пътуваше, Атила
	нетърпеливо тръгна • да срещне свойта мила.

	В многоезична общност • изпитани ездачи
	препускаха пред царя, • от всекиго тъй тачен:
	покръстен, непокръстен — • насреща й на чети
	прииждаха неспирно • юнаците напети.

	Край гърците руснаци • се носеха в екстаз и
	в неспирна надпревара • с поляци или власи,
	възседнали коне от • порода буйна, здрава.
	Те бяха тъй различни, • показвайки си нрава.

	От Киевското царство • пък идваха онези
	сърцати богатири • и диви печенези.
	Умерваше стрелата • им птица полетяла,
	опъне ли ръката • лъка със сила цяла.

	По Дунава надолу, • в австрийската земя,
	град Тулн бе разположен. • Кримхилда онемя
	пред толкоз непознати • ней нрави отпреди.
	На колко посрещачи • докара тя беди!

	На кон пред цар Атила • придвижваше се свита
	разкошна, благородна, • богата, силовита
	от княжески особи • комай че две дузини,
	копнеещи да видят • там новата царкиня.

	От Влахия войвода • на име Рамунг смело
	на седемстотин воини • препускаше начело.
	Летящи подир него • подобно ято птици,
	крал Гибеке бе следван • от своите воиници.

	За Хорнбог, предводител • на рицари хиляда,
	царицата да срещне • бе също тъй награда.
	До Бога шум се вдигна • по местен обичай,
	щом и велможи хунски • явиха се накрай.

	Ведно с храбреца датски • на име Хавард там
	дойдоха още Иринг, • витяз открит и прям,
	и гиздавият Ирнфрид, • тюрингският ландграф.
	Кримхилда да посрещнат — • каква бе чест за тях,

	задали се с хиляда • и двеста воини свои!
	С три хиляди пристигна • от хунско потекло и
	сам братът на Атила: • княз Бледа появи се
	с царицата да може • подир да се здрависа.

	Дойде и цар Атила • с Теодерих юнака
	и с вярната дружина — • възторжена и яка —
	изпитани и честни • витязи цяла орда.
	Кримхилда при вида им • почувства се възгорда.

	Граф Рюдигер към нея • обърна се така:
	„Царице, господарят • посреща ви сега.
	С целувка поздравете • когото вам покажа —
	не е таз чест за всеки • от свита и от стража.“

	От коня си да слезе • веднага тя понечи.
	Владетеля Атила • не сдържаше го вече,
	та скочи от жребеца • до своите другари
	и с бодри стъпки мигом • към нея се отправи.

	От свитата й двама • велможи се заеха
	любезно да придържат • изящната й дреха,
	дордето цар Атила • пред нея се яви
	и тя го най-пристойно • с целувка поздрави.

	Пребрадката си вдигна, • ликът й засия
	сред златото и всеки • юнак тогаз съзря:
	по-хубава и Хелка • не е била самата.
	Наблизо беше Бледа, • на цар Атила брата.

	И него да целуне • ней Рюдигер подсказа,
	подир Теодерих, а • и Гибеке витяза.
	Дванадесет целуна • жената на Атила
	и воините приветства • с усмивката си мила.

	Атила неотлъчно • до нея все стоеше,
	а рицарите млади • напираха май вече
	конете да пришпорят • в турнирна надпревара
	на хуни, християни • в традиция прастара.

	Как копия с замах на • Теодерих момците
	замятаха, така че • се пръскаха треските
	над всеки щит високо, • що рицарите брани!
	Но не един пробит бе • на гостите германи.

	От копийния сблъсък • се вдигна грозен шум
	край сетните юнаци, • дошли по прашен друм,
	и царевите гости • с великолепна свита.
	Кримхилда той поведе • с отрада неприкрита.

	Съзряха близо шатра • разкошна в белота.
	Осеяна бе с хижи • навред околността,
	уютни за отмора • след прехода голям.
	Юнаци придружиха • девиците натам,

	царицата където • те седнала видяха
	на везано възглаве. • За всичко туй маркграфа
	се бе погрижил лично. • Че бе се настанила
	удобно там Кримхилда, • възрадва и Атила.

	Какво й е нашепвал — • не мога да река.
	В десница той държеше • ней бялата ръка,
	седейки благочинно, • че Рюдигер против
	бе царят към Кримхилда • да бъде натраплив.

	Разпоредено беше • двубоите да спрат
	и с чест тогаз заглъхна • възторгът и шумът.
	Момците на Атила, • доволни от успеха,
	да отпочинат малко • към хижите поеха.

	Подириха подслон, че • преваляше денят,
	дордето пак небето • зари поруменят,
	а сутринта отново • възседнаха конете.
	Борбата, що подеха • пред царя и князете,

	той хуните помоли • да бъде най-почтена.
	Подир от Тулн направо • те стигнаха Виена,
	где дами пременени • и дворцова прислуга
	посрещнаха Атила • и царската съпруга.

	За гостите подготвен • бе толкоз пищен прием,
	че всичко нужно всеки • можа сам да открие.
	Таз пъстрота допадна • на воините напети
	и царственият празник • се тутакси усети.

	Не стигнаха за всички • уютните квартири,
	та Рюдигер накара • тозчас да се подири
	за много хунски воини • подслон извън града.
	Наблизо до Кримхилда • (туй смея да твърдя)

	Теодерих и други • витязи често бяха —
	в усърдие голямо • те сили не щадяха
	на гостите им всичко • да бъде по сърце.
	Сам Рюдигер с родата • не скръстваше ръце.

	По Петдесетница бе, • кога вестта добра
	разчу се как Атила • с Кримхилда се събра
	след сватба в град Виена. • При Зигфрид тя едва ли
	могла би с толкоз свои • бойци да се похвали.

	А за мнозина стана • с подаръци известна,
	та не един дошлите • с почудата си стресна:
	„Съкровище, разправят, • било й уж отнето,
	пък с дарове тя тука • ни покори сърцето!“

	Не стихна веселбата • дор седемнайсет дена.
	Женитба по-разкошна • и пищно уредена
	не ще да е празнувал • владетел друг, изглежда.
	Там всеки издокаран • бе с гиздава одежда.

	На Долен Рейн тя нивга • преди не бе седяла
	сред толкова витязи • в тържествената зала.
	Макар богат, при Зигфрид • не беше се дивила
	на рицари, каквито • стояха пред Атила.

	На сватбата си никой • владетел на света
	не бе дарявал скъпи • наметки досега
	и всякакви премени • примамливи и леки,
	каквито на Кримхилда • по волята взе всеки.

	Приятели и близки • единодушни бяха
	да не пестят от нищо • и всекиго даряха.
	Раздаваха тъй щедро • каквото би могло,
	че най-накрая бяха • сами без облекло.

	При спомена с мъжа си • на Рейн как бе живяла
	избликваше сълза от • душата наболяла,
	но бързаше от взора • на други да я скрие,
	след мъката щом почит • оказвана тук й е.

	Дори и в щедростта си • човек не би успял
	Теодерих да следва: • каквото бе му дал
	Атила, син на Ботлунг, • отиде за тълпата.
	Великодушна бе и • на Рюдигер ръката.

	Княз Бледа от Маджарско • разпореди се сам
	да раздадат от ракли, • превозени дотам,
	сребро и злато, тъй че • наскоро ги опразни.
	Не сещаха момците • тук дни еднообразни.

	И Вербел, Швемел — всеки • от шпилманите взе за
	изкусните си песни • край царската трапеза
	хиляда мерки злато, • но все се там въртеше,
	Кримхилда до Атила • с корона где седеше.

	Отново на ранина • след осемнайсет дена
	подир турнирни схватки • напуснаха Виена,
	где с копие юнак не • един щит поломи.
	Атила тъй прибра се • пак в хунските земи.

	На Хайнбург в твърдината • прекараха нощта.
	Не бе известно вече • с каква на брой войска
	се движеха обратно • витязите отбрани,
	очаквани в дома му • от най-чаровни дами.

	Край Мизенбург, догдето • простираше се взора,
	реката отведнъж се • покри с коне и хора,
	отвъд като по суша • на кораби поели.
	Отдъхваха си дами • от път изнемощели,

	на корабите, плътно • един о друг скачени,
	вода да ги не пръска, • вълна да се не пени.
	По палубите шатри • опънаха мъжете,
	като че по земята • им стъпваха нозете.

	В палата на Атила • по друмища, пътеки
	пристигаха тез вести • и радваше се всеки.
	Придворните на Хелка, • обгрижвани от нея,
	можаха и с Кримхилда • добро да преживеят.

	Очакваха Кримхилда • за кой ли път пореден
	девици благородни • и царски щерки седем.
	Красяха тез принцеси • страната на Атила,
	макар смъртта на Хелка • да бе ги покрусила.

	Над всички Херат бдеше — • на Хелка сестриница,
	Теодерих бе взел я • за своя годеница.
	Принцеса добронравна, • на Нентвин дъщеря,
	в живота тя за слава • и чест подир съзря.

	Изпълваше я трепет • как гости ще посреща
	след пищните тъкмежи • с изкусността си веща.
	За чувствата на царя • не бих намерил думи,
	но с таз царица бяха • честити всички хуни.

	Атила щом пристигна • с Кримхилда от брега,
	представиха й всяка • принцеса по реда,
	та още по-вежливо • приветстваха я те.
	На Хелка сетне властно • тя мястото зае.

	И служеха й всички • тук с преданост голяма.
	Раздаваше им злато, • освен това премяна
	и камъни безценни. • От Рейн туй, що донесе,
	на хуните дари го • и до последно взе се.

	Роднините на царя • и цялата му свита
	вмениха се в услуга • на своята царица:
	доколкото на Хелка • не са били подвластни,
	останаха докрай на • Кримхилда съпричастни.

	И дворът, и страната • навред на почит бяха.
	Които към забава • и радост се стремяха,
	намираха ги лесно • в палата чрез една
	гореща обич царска • и щедра добрина.
P$


>	XXIII епизод
>	Как Кримхилда урежда братята й да дойдат на празненство

P>
	В почтен брак той с Кримхилда, • съпруга ненагледна,
	живееше доволен • почти година седма,
	когато тя доби му • наследник с царствен вид.
	Не бивал беше нивга • Атила по-честит.

	Не се предаде тя пък, • дордето не постигна
	във вяра християнска • да кръстят този син на
	Атила с име гордо. • Щом Ортлиб бе наречен,
	ликуваше страната • с възторг чистосърдечен.

	Где помнеха на Хелка • изисканите нрави,
	залягаше Кримхилда • достойно да се справи.
	Помагаше й Херат, • добрата чужденка,
	тъгуваща потайно • за Хелка все така.

	На чужди и на свои • Кримхилда бе известна —
	грижовна господарка • те имаха за чест на
	държавата си хунска. • Далече от роднини,
	тук тачеха я вече • тринадесет години.

	Тя бе се убедила, • че всеки я зачита,
	че няма врагове сред • владетелската свита,
	а бдят дори над нея • навред дванайсет краля.
	Но знаеше и болка • сърцето как поваля.

	Сред нибелунги почит • си спомняше, която
	й бяха отредили. • И пазеше я свято,
	дорде отне я Хаген • на Зигфрид със смъртта.
	Да чака ли все още • възмездието тя?

	„Примамя ли го тука, • възмездие ще има.“
	Сънуваше тя често • ръката как държи на
	братлето Гизелхер и • как нежно го целува.
	Добруването щеше • тъй скъпо да им струва!

	Лукавият, изглежда, • Кримхилда посъветва
	да наруши към Гунтер • изречената клетва,
	та му прости с целувка • в бургундската страна.
	По дрехата сълзи пак • покапаха петна.

	И ден, и нощ неспирно • скърбеше угнетена,
	че нявга се наложи • да отдаде сърце на
	един езичник, без да • й бе вина позната.
	От Хаген и от Гунтер • ней бе дошла бедата.

	Сърцето й дотолкоз • таз горест бе смутила,
	че рече си: „Аз имам • с богатствата си сила
	да донеса печали • на своите врази.
	Ненавистта ми Хаген • от Троне ще срази!

	По мойте верни братя • тъгува ми сърцето.
	Да бих могла да бъда • сега аз там, където
	ме нявга наскърбиха, • аз щях да отмъстя
	за моя мъж възлюбен.“ — • Така мълвеше тя.

	Витязи царски бяха • към нея благосклонни,
	обичаха я също • и всички нейни воини,
	ковчежникът й Екварт • към всеки беше мил —
	на волята й кой ли • се би възпротивил?

	Замисляше отдавна: • „Аз царя ще помоля.“
	Любезно разрешил би • той с царската си воля
	в страната му роднини • на гости да покани.
	Не сещаше в туй никой • разправа с люти рани.

	Една нощ, както бе се • отново приютила
	в ласкаещата топла • прегръдка на Атила,
	с любимата отдал се • на земните съблазни,
	царицата си спомни • за люде най-омразни.

	„Царю“ — тогаз тя рече • на своя повелител, —
	„молба към вас аз имам: • дали ще позволите,
	ако го заслужавам, • тук да съзрат очи ми
	добронамерен ли сте • към моите роднини.“

	Най-искрено отвърна • й царят величав:
	„Уверена бъдете: • желал бих с моя нрав
	честити да са всички, • че никой тъй предраг
	не ми е ставал, както • родът ви с този брак.“

	„Известно ви е“ — сетне • Кримхилда продължи —
	„аз имам знатни близки, • но колко ми тежи,
	че ме не навестяват • и все дочувам глас
	изгнаничка била съм • далеч от тях сред вас.“

	На своята любима • жена Атила рече:
	„От Рейн ако не сметнат, • че много е далече,
	желаните от вас бих • поканил в таз страна.“
	Кримхилда се зарадва, • щом отклика узна:

	„Вежлив ако речете • да бъдете към мен,
	вестители пратете • оттук във Вормс на Рейн,
	там чувства въжделени • от мен да предадат.
	И рицари ще тръгнат • тогаз към нас на път.“

	„Да бъде“ — той добави — • „тъй, както повелите.
	Ще тръпна като вас аз • в очакване на дните
	да срещна синовете • на царствената Ута.
	Тъй жалко, дето още • не са били те тука!

	Не ще да сте против вий, • надявам се, любима,
	при свидните ви близки • във вашата родина
	Бургундия да пратя • гусларите аз мои.“
	Да се явят заръча • той в царските покои.

	Забързани дойдоха • те двамата, където
	очакваше ги царят • с царицата и ето
	вестители им рече • в Бургундия ще идат,
	та нареди одежди • за път да се предвидят.

	За две дузини воини • ушиха облекла.
	Атила разясни им • целта каква била:
	със свитата на гости • да призоват тук царя.
	Подире и Кримхилда • с тях скритом разговаря.

	„Сторете, както кажа“ — • поде Атила пръв. —
	„На Гунтер вий предайте • от мен привет такъв:
	да поведе дружина • със себе си насам,
	че гост не съм очаквал • аз с по-възторжен плам.

	Родата на Кримхилда, • ако се отзове
	на моята покана, • ще стори най-добре
	през лятото да дойде • на празненство при нас:
	на близките й хора • се радвам много аз.“

	„Кога ще да е“ — Швемел • да разузнай посмя —
	„туй празненство голямо • по нашата земя,
	приятелите ваши • да ги уведомим?“
	„При летен поврат-слънце — • така кажете им!“

	„Заръката ще бъде • изпълнена“ — накрая
	додаде Вербел. Сетне • Кримхилда в свойта стая
	с гусларите потайно • приказва насаме.
	Тоз разговор за много • смелци съдбовен бе.

	На двамата тя рече: • „Заслужена награда
	за всеотдайна вярност • към мене вам се пада:
	чрез вас на Рейн вестта ми • кога известна стане,
	отплата ви очаква • в одежди и имане.

	С когото вий във Вормс да • беседвате за мен,
	ни дума, че била съм • печална някой ден!
	Пред близки говорете • как всичко е наред,
	на храбрите юнаци • поднасяйте привет.

	Молете да последват • те призива на царя:
	от мъката горчива • тогаз ще се избавя.
	За хуните май нямам • ни близки, ни родина —
	да бих била аз рицар, • сама щях да намина.

	На Гернот, благороден • мой брат, кажете: нека
	да знай у него тача • безкрайно аз човека.
	Приятели най-верни • да поведе насам,
	да се полага почит • заслужена и нам.

	А Гизелхер спомнете • вий с думичка една:
	не сещала съм болка • по негова вина.
	Очите ми копнеят • тук да го видят само —
	охотно ще го срещна • заради верността му.

	На майка ми предайте, • че съм на почит даже.
	Но ако ли пък Хаген • от поход се откаже,
	тях кой по друм ще може • насам да устреми?
	От малък знае пътя • към хунските земи.“

	Не виждаха причина • двамината тогава
	да не потегля никой, • щом Хаген в Вормс остава.
	Едва подир за жалост • с горчивина узнаха
	на смърт що воини с него • обречени веч бяха.

	Изписана покана • им връчиха след ден и
	поеха на далечен • път с припаси снабдени.
	С Атила и Кримхилда • те в новите доспехи
	простиха се накрая • с надежда за успехи.
P$


>	XXIV епизод
>	Как Вербел и Швемел отнасят поканата на своя повелител

P>
	Вестители Атила • в Бургундия щом прати,
	нашир и длъж покани • от царските палати
	за празненството взеха • да носят бързоходци.
	Началото на края • бе туй за много гости.

	От хунската държава • към Вормс на Рейн летяха
	вестителите вече. • Проводили ги бяха
	да призоват със свита • владетелите трима
	на гости при Атила • в езда неуморима.

	Пристигнаха най-първо • те в Пьохларн яздешком,
	посрещнати радушно • в гостоприемен дом.
	Там Рюдигер, Готлинда • и тяхната мома
	додадоха привети • за чуждата земя.

	Без дар не позволиха • подир да продължат
	момците на Атила • далечния си път.
	А Рюдигер за Ута • и тримата й сина
	притури: друг тъй предан • маркграф едва ли имат.

	Брунхилда увериха • в привързаност те също,
	във вярност непреклонна, • в приятелство могъщо.
	След тез слова дошлите • пришпориха конете.
	„Дано ви Бог закриля!“ — • графинята им рече.

	Бавария преди те • да прекосят изцяло,
	споходи Вербел в Пасау • епископското тяло.
	Не знам на Рейн за близки • що беше отредено,
	но всеки вестоносец • от златото червено

	на Пилгрим в дар получи. • Подир на тях самите
	епископът за сбогом • откри им, че честит е
	да срещне в Пасау скоро • и сестрини три сина:
	„Че нямам път за жалост • към моята родина.“

	По пътища незнайни • се те до Рейн добраха.
	За ценности, одежди • не дебнеше заплаха:
	разбойникът подрумен • боеше се, че гняв
	ще породи у царя • могъщ и величав.

	Необходими бяха • дванайсет дни езда
	дружината да стигне • край Вормс на Рейн брега.
	Когато съобщиха • на цар, князе и свита,
	че идват вестоносци, • владетелят запита:

	„Кому е тук известно“ — • поиска той да знае —
	„дружината от кой край • в страната ни дошла е?“
	Не им бе туй известно, • но Хаген щом ги зърна,
	не се подвоуми и • на Гунтер тъй отвърна:

	„От двора на Атила • при нас дохождат вести,
	гусларите щом виждам. • Не са те гости чести:
	с заръки от сестра ви, • добри или пък зли,
	заради господаря • си са добре дошли.“

	С конете доближиха • те досами палата.
	Не е била тъй славна • на шпилман друг ездата.
	Прислугата на царя • ги срещна с дума блага,
	юзди пое и сетне • ги подслони веднага.

	С одежди драгоценни • пристигнаха от път
	и с вид съвсем достоен • пред цар да се явят.
	Ала не им се щеше • все с тях да са пред хора —
	харизали ги биха • те всекиму от двора.

	Към щедростта им люде • преблагосклонни бяха
	и облеклата пищни • у тях се озоваха.
	От двамата пък всеки • най-гиздава премяна
	за царски вестоносци • подир това надяна.

	Момците на Атила, • щом бе им позволено,
	пред дверите на царя • пристъпиха смирено.
	Посрещната от Хаген • възторжено дори,
	двоицата побърза • да му благодари.

	Нетърпелив за вести, • той тутакси запита
	добре ли поминава • Атила с свойта свита.
	И шпилманът отвърна: • „Не е била такава
	сполука за владетел, • за люде и държава!“

	Отидоха при царя • в препълнената зала.
	Приветствани там бяха • с любезност и похвала,
	тъй както се полага • на гости от чужбина.
	Край Гунтер Вербел свари • от воините мнозина.

	Вежливо домакинът • ги също поздрави:
	„На шпилманите двама • от мен добре дошли
	със своите другари. • Атила ли ви прати
	в земите ни бургундски • и царските палати?“

	Достопочтено Вербел • поде с поклон към царя:
	„Вам преданост дълбока • явяват господаря
	и вашата сестрица • Кримхилда в този час.
	За верността им знак е, • че сме сега при вас.“

	Владетелят възкликна: • „Чудесна новина!
	Кажете как се чувстват • там в хунската страна
	могъщият Атила, • а с него и сестра ми.“
	„Ще чуете“ — тъй Вербел • да спре не се помами. —

	„И вий, и всеки тука • туй нека разбере:
	не са живели други • двамина тъй добре
	със сродници, с придворни • и своите подвластни.
	На тръгване те вкупом • с нас бяха съпричастни.“

	„Ценя предаността на • Атила и сестра ми —
	сполай за новините • отрадни и желани.
	Честити щом са всички, • да съм спокоен мога,
	че тоз въпрос повдигнах • аз, гложден от тревога.“

	Подир се появиха • и двамата князе.
	За шпилманите бяха • току-що чули те,
	та заради сестра си • приветно ги погледна
	тях Гизелхер и рече • с любезност непосредна:

	„Добре дошли при нас сте, • вестители, в тоз ден!
	Да яхвахте по-често • коне на път за Рейн,
	приятели тук щяхте • да имате подбрани.
	В страната ни несгода • за вас не ще настане.“

	„Дължим ви“ — вметна Швемел — • „ний почит за това.“
	Да изразят безсилни • са моите слова
	какъв сърдечен поздрав • провождат вам Атила
	и вашата сестрица, • похвала там добила.

	Царицата ни помни • до днеска обичта ви —
	сърцето ви, тя вярва, • не ще я изостави.
	Ала при вас най-вече, • царю, сме тук дошли
	с молба вий гост бъдете • нам в хунските земи.

	Богатият владетел • Атила повели ни
	да предадем с покана • до свидните роднини
	въпрос: да навестите • сестра си щом не щете,
	то нека той узнае • и молим ви кажете

	от него и дома му • защо сте тъй странели.
	Дори и непозната • царицата да бе ви,
	внимание той лично • навярно заслужава
	и драга ще му бъде • там вашата поява.

	Цар Гунтер тъй им рече: • „Ще ви уведомя
	след седем нощи що съм • обмислял през деня
	с приятелите мои. • Сега се приберете
	там, где сте приютени, • и волно отдъхнете.“

	Но Вербел позволи си • молба отново малка:
	„Ще може ли да срещнем • добрата господарка,
	безукорната Ута, • пред нашата отмора?“
	На Гизелхер вежлив бе • тозчас и отговора:

	„Не ще ви пречи никой, • а стане ли то, даже
	и майка ми доволна • тогаз ще се покаже,
	защото тя безвестна • след толкоз много време
	от обич към Кримхилда • с възторг ще ви приеме.“

	Заведени те бяха • от Гизелхер при Ута.
	Посрещна ги любезно • царицата прочута
	и поздрав благодушен • отправи им сама,
	преди вестта да чуе • от хунската земя.

	„Вам мойта господарка“ — • тъй Швемел ней доложи —
	„изказва почитта си. • Тя някак ако може
	по-често да ви вижда, • ни миг не ще се пита
	и на света тогава • била би най-честита.“

	„Уви, не е възможно“ — • царицата отвърна. —
	„Как искала бих също • аз щерка да прегърна,
	ала далеч за жалост • дълга си тя отбива.
	Дано да е с Атила • завинаги щастлива!

	Преди обратно вие • да яхнете конете,
	за тръгването свое • на мене обадете.
	Вестители отколе • сме нямали тъй мили.“
	Те дадената дума • не биха нарушили.

	Към хижите подире • потеглиха момците,
	владетелят пък свика • в палата първенците.
	Пред свойте приближени • въпрос какво да стори
	с поканата постави, • та му се отговори,

	че би могъл да иде • в страната на Атила,
	и свитата съвета • бе вкупом одобрила.
	Навъсено единствен • взе Хаген да подмята
	на царя скритом, дето • си търсел сам белята:

	„Нима не сте наясно • що сторили сме двама
	и че за нас Кримхилда • тревога е голяма?
	Ръката ми мъжа й • щом нявга е пробола,
	какво ще дирим ний на • Атила край престола?“

	„Сестра ми“ — рече царят — • „гнева си превъзмогна.
	Загдето причинихме • й мъка безподобна,
	тя нам прости с целувка • и чак тогаз замина.
	Освен към вас да храни • тя ярост несломима?“

	Неотстъпчив бе Хаген: • „Не давайте в заблуда
	слова да ви въвеждат! • Те цел преследват друга:
	отидете ли, гибел • там вас ще застрашава.
	При хуните сестра ви • злопаметна остава.“

	Княз Гернот се намеси, • дочул какъв е спора:
	„Това, че в гузността си • страхувате се, хора,
	от мъст в страната хунска, • чрез скверните ви речи
	да навестим сестра ни • не бива да попречи.“

	Към Хаген се обърна • княз Гизелхер тогава:
	„Приятелю, вината • щом мира ви не дава,
	в дома си останете • тук, без да се боите,
	а ний ще поведем при • сестра ми храбреците.“

	На рицаря от Троне • душата се разбуни:
	„Не ще вий поведете • далеч по прашни друми
	витяз от мен по-храбър, • по-силен и по-смел!
	Щом толкова държите, • аз също бих поел.“

	Обади се и Румолт, • началник на готварни:
	„И гости, и домашни • ще са ви благодарни,
	гощават ли ги тук от • обилните запаси.
	Не ви е Хаген нивга • подвел със зоркостта си.

	Щом нямате му вяра, • съвет аз ще ви дам,
	понеже съм ви служил • и предан бил съм вам:
	вий тука останете, • родината ви где е,
	а цар Атила нека • с Кримхилда си живее.

	Къде ли вам било би • от тука по-добре?
	Домът ви набег вражи • бездруго ще възпре.
	Носете тук одежди • с изискан вкус подбрани,
	пийнете рейнско вино, • ухажвайте и дами.

	И колко вкусни гозби • ще имате, с каквито
	не е гощаван други • владетел, но и нито
	с една да ви не блазня, • поне зарад жена ви
	не тръгвайте хлапашки • из чуждите държави.

	В страната ви богата — • да ви го кажа мога —
	по-лесно ще се найде • избава от тревога,
	отколкото сред хуни — • кой знае им адета?
	В дома си останете, • такъв ми е съвета.“

	Но Гернот възрази му: • „Куражът ли изчезна?
	Сестра ми щом отправя • покана нам любезна
	с мъжа си цар Атила, • защо да не отидем?
	Комуто се не тръгва, • да бди в дома си свиден.“

	Отново Хаген вметна: • „Вам моите слова
	дано не досадят, но • послушайте това:
	каквото да се случи, • за да сте защитени,
	при хуните идете • добре въоръжени.

	Щом толкова държите, • сберете богатири,
	войска — отде що може • поред да се издири.
	Ще подбера тогава • измежду тях хиляда
	да няма от Кримхилда • коварна изненада.“

	„Заръка като тази • приемам“ — рече царят,
	и вестоносци прати • навред да обикалят.
	Откликналите бяха • три хиляди юнака,
	несещащи каква ги • печална орис чака.

	Пристигнаха на Гунтер • в страната те с надежди.
	Разпоредил се той бе • коне, седла, одежди
	да им дадат, преди от • Бургундия да яхнат.
	Сдобил се беше царят • с добрата воля тяхна.

	От воините им Хаген • на брат си Данкварт рече
	осемдесет смелчаци • на Рейн да прати вече.
	Дойдоха достолепно • с доспехи нови, с броня
	на Гунтер в твърдината • възседнали те коня.

	Дойде храбрецът Фолкер — • за поход изпроводен,
	довел бе трийсет воини • гусларят благороден.
	Одеждите им бяха • царе каквито носят.
	На Гунтер извести той, • че да потеглят просят.

	Какъв бе Фолкер тука • да кажа кратко нека.
	Той беше благородник — • под негова опека
	в Бургундия стояха • мнозина богатири.
	Зован бе шпилман, дето • умееше да свири.

	Измежду тез юнаци • подбра хиляда Хаген,
	познати му отколе • било от бой неравен,
	било заради подвиг • и дързостни дела.
	Сърцатостта им всеки • да смая би могла.

	Ала обзел бе вече • вестителите страх:
	ще се гневи Атила • на мнима мудност в тях,
	молбата им да тръгват • без отклик щом остава,
	от Хаген отклонена, • прозиращ цел лукава.

	На царя си бе рекъл: • „Не бива по-преди
	да яхват те обратно, • не се ли уреди
	да тръгнем седем дена • подир и ний на път.
	Тъй нечии кроежи • добре ще проличат.

	А на Кримхилда също • не ще се удаде
	срещу ни да насъска • когото и да е.
	Посмее ли обаче, • ще съжали тогава —
	нали войска подбрана • нас там ще придружава.“

	Седло и щит и всички • доспехи, дето щяха
	в страната на Атила • да носят, вече бяха
	за воините готови, • пред похода там сбрани.
	Вестителите бяха • пред Гунтер призовани.

	„Решил е царят“ — Гернот • им рече, щом видя ги —
	„поканата, с която • дошли сте, юначаги,
	охотно да приеме. • Атила и сестра ни
	за празника да чакат • приятели желани.“

	Цар Гунтер заразпитва: • „Кажете ми сега
	туй празненство кога е • или пък ний кога
	ще трябва да пристигнем?“ • От Швемел бе ответа:
	„При поврат-слънце там на • турнирните полета.“

	И тъй като с Брунхилда • не бяха се видели,
	добронамерен царят — • щом биха те пощели —
	при нея разреши им • да идат с вест отрадна.
	Но Фолкер им попречи • и ней това допадна.

	„Днес мойта господарка, • уви, не е добре.“
	Тъй воинът храбър смогна • визитата да спре.
	„Почакайте и утре • със сигурност ще може.“
	Но срещата отпосле • наново се отложи.

	Могъщият владетел • (към тях тъй благосклонен)
	накара да внесат от • запаса му огромен
	с великодушност злато • на щитове големи.
	От други също бяха • добре възнаградени:

	И Гизелхер, и Гернот, • и Гере, и Ортвин
	се отличиха с щедрост • завидна до един.
	Те всекиго дариха • с такива ценни дари,
	че никой не посмя с тях • жребец да натовари.

	Заставайки пред Гунтер, • сам Вербел промълви:
	„Нек тук, царю, останат • подаръците ви.
	Не ще ги ний приемем — • Атила забрани ни.
	Освен туй дарове нам • не са необходими.“

	Владетелят от Рейн бе • обхванат от досада,
	загдето пренебрегват • те царската награда,
	та злато и одежди • получиха насила
	със здраве да ги носят • в страната на Атила.

	Преди да тръгнат, Ута • да навестят решиха
	и Гизелхер отвел ги • бе в стаицата тиха.
	Да предадат тя рече, • щом щерка й добре е,
	че с почитта към нея • тя много се гордее.

	Зарад Кримхилда също • и зарад цар Атила
	царицата дари ги • със злато и със свила.
	И шпилманите с радост • от нейните ръце
	приеха ги, че бяха • дарени от сърце.

	Вестителите сетне, • сбогувайки се с всеки,
	потеглиха пак бодро • по друми и пътеки
	от рицари на Гернот • до Швабско придружени
	да ги беда не стига • в места отдалечени.

	Простиха се с момците, • що бяха им закрила,
	где пътят мирен беше • и властваше Атила.
	Затуй ни кон, ни дреха • не бяха им отнети
	на бързащите вкъщи • вестители напети.

	Приятелите вредом • те известиха как
	бургундците наскоро • на Рейн от оня бряг
	ще дойдели на гости • на хуните в страната.
	Епископ Пилгрим също • узнал бе новината.

	Достигайки на Пьохларн • богатите земи,
	дружината маркграфа • тозчас уведоми,
	а сетне и Готлинда, • че гостите тя трябва
	да срещне. Ех, как много • вестта им я зарадва!

	А шпилманите вече • препускаха натам,
	где чакаше Атила • в палата си в град Гран.
	Те поздрави безбройни • за царя от душа
	предадоха и в радост • ликът му засия.

	Царицата, узнала, • че тримата й братя
	ще дойдат и че поздрав • решили са да пратят,
	остана предоволна. • Достойна тя награда
	на шпилманите даде, • тъй както се полага.

	„Кажете ми“ — запита • подир момците морни —
	„кои сред мойте близки • и най-добри придворни
	на повика откликват • за среща непосредна.
	Кажете Хаген как на • поканата погледна.“

	„Участвал“ — обясниха — • „в съвета заранта“,
	но нямало в гласа му • следа от топлота.
	Идеята да тръгнат • щом сметнали добра е,
	в гнева си Хаген рекъл, • че гибел тя вещае.

	Ще дойдат непременно • тук братята ви трима
	с желание голямо. • От другите колцина
	ще ги последват — трудно • за мен е да гадая.
	За Фолкер, шпилман храбър, • единствено го зная.

	„Не ще ми е прискърбно“ — • царицата добави, —
	„ако юнакът Фолкер • пред нас не се представи.
	Аз по` държа на Хаген, • че той е рицар горд.
	Посрещнем ли и него, • ще бъда във възторг.“

	Подире тя чевръсто • при царя се завтече,
	в покоите съзря го • и прелюбезно рече:
	„И вам ли, господарю, • допадна днес вестта?
	Май сбъдва ми се тази • отколешна мечта.“

	„Мечтата ви е радост • за мене“ — рече царя. —
	„Не съм се тъй вълнувал, • щом случай се отваря
	роднини мои лични • да погостуват тука.
	Но вашите донасят • ми истинска разтуха.“

	Служители на царя • следяха търчешката
	скамейки вред да има • и в зала, и в палата,
	от гостите им всеки • да има где да сяда.
	Лишиха го подир те • от буйната отрада.
P$


>	XXV епизод
>	Как нибелунгите отиват при хуните

P>
	Но нека ги оставим • да се посуетят.
	На рицари не беше • се случвало на път
	с такъв възторг да тръгват • на някой цар в земите.
	Стъкмиха ги завчас от • главата до петите.

	Владетелят от Рейн бе — • мълвеше се навред —
	накиприл свои воини • хиляда и шейсет
	за празника и още • момци незнайно колко.
	Оплакаха туй сетне • останалите горко.

	Във Вормс щом конска сбруя • изнесоха по двори,
	епископ стар от Шпайер • на Ута заговори:
	„Приятелите наши • отправят се в онази
	страна за празненството. • Дано ги Бог опази!“

	Слова тогаз издума • с осанка тя красива
	към своите чеда, че • да ходят там не бива:
	„Присъни ми се снощи • как всички птичи твари
	беда и смърт ужасна • в страната ни попари.“

	Но Хаген вметна: „Вяра • насън когато дава,
	несигурен човек е • що върши за прослава.
	Желал бих господарят, • каквото и да струва,
	с домашните в палата • тозчас да се сбогува.

	Да яхнем драговолно • в страната на Атила,
	на царя наш да служим • с юнашката си сила,
	щом срещне ни Кримхилда • сред празнична омая!“
	За таз подкана Хаген • един ден се разкая.

	Разубедил би всички, • но Гернот обруга го,
	напомняйки за Зигфрид, • и сякаш бе му драго
	мъчителя Кримхилдин • да унизява даже:
	„Затуй в страха си Хаген • от път ще се откаже.“

	„Мен страх не ме е“ — Хаген • отвърна му. — „Вий само
	да тръгнем повелете. • Аз казал съм отрано:
	в страната на Атила • ще дойда най-охотно.“
	Как щит и шлем подире • посичаше страхотно!

	Стълпиха се мнозина • край кораби готови,
	донесени им бяха • доспехите най-нови.
	Сновяха неуморно • до падане на здрач и
	си взеха сбогом ведро • с дошлите изпращачи.

	Брегът отвъд наскоро • и рейнската морава
	покриха се със шатри. • Брунхилда пък тогава
	пощя да има царя • за себе си изцяло,
	в нощта да се притисне • до снажното му тяло.

	Тръби, фанфари, флейти • се чуха да звучат
	на заранта и всеки • приготви се за път,
	притискайки любима • в прегръдките с все сила.
	Разлъка погоди им • жената на Атила.

	Отроците на Ута • си имаха човек
	еднакво смел и предан • и винаги нащрек.
	Сбогувайки се, рече • на царя си потайно:
	„Че тръгвате на гости, • тревожи ме безкрайно.“

	Зовеше се той Румолд, • ценен от тях самите.
	„Страна“ — додаде, — „люде • кому ще поверите,
	като не смогна никой • да ви разубеди?
	Покана от Кримхилда • вещае сал беди.“

	„Страната и сина си • ще поверя аз вам,
	да браните жените • повеля ще издам,
	скърбящия тешете, • където да било.
	А нам Кримхилда нивга • не ще ни стори зло.“

	Приготвиха конете • за цар, князе и свита.
	Прощално се витязи • с целувка разделиха
	и тръгнаха достойно • с очакване в душата.
	Придворни дами сетне • разплака им съдбата.

	Едва-що храбреците • поеха към конете,
	закършиха жените • печално пак ръцете.
	Предчувстваше сърцето • как дългата раздяла
	един ден ще прелее • в покруса избуяла.

	Бургундските смелчаци • се носеха на път.
	Вълнение обзе на • страната всеки кът —
	зад планината даже • ридание отекна,
	не се смути обаче • дружината приветна.

	Хиляда нибелунги • с навратници корави
	я следваха, в дома си — • на път щом се отправи —
	оставяйки съпруга • от тях сирота всеки.
	Прекара и Кримхилда • без Зигфрид дни нелеки.

	Таз конница на Гунтер • край Майн подир въззе се,
	към източната част на • Франкония понесе
	момци начело с Хаген — • водач най-вещ бе той.
	Маршал им беше Данкварт, • бургундският герой.

	Когато пък към Швалбфелд • насочиха се те,
	осанката личеше • на славните князе.
	Дружината на царя • накрай след доба тъмна
	подир дванайсет дена • на Дунава осъмна.

	От Троне Хаген, стожер • на сигурност и ред
	за всички нибелунги, • пак яздеше отпред.
	На пясъка той скочи • и сетне с крачка бърза
	жребеца си о дънер • крайбрежен там привърза.

	Водата придошла бе, • а кораб да се движи
	не виждаха и туй им • създаде много грижи:
	до бряг отвъден как ли • да прекосят реката?
	Заслизаха и воини • напети от седлата.

	„Могла би да ви стигне, • владетелю от Рейн“ —
	на Гунтер Хаген рече, — • „беда тук в този ден.
	Водата придошла е, • течението влачи,
	та днес ще се лишим май • от няколко ездачи.“

	„Натяквате излишно!“ — • сгълча го царско слово.
	„Наместо колебливост • да всявате отново,
	с усърдието ваше • дирете брод отвъд
	да минем и доспехи • коне да пренесат.“

	„Животът“ — рече Хаген — • „не тегне ми така,
	че чак да се удавя • в широката река.
	Да повали желая • ръката ми мнозина
	в страната на Атила, • преди сам да загина.

	Витязи горди, славни, • изчакайте ме тук
	салджии да намеря • край някой пристан друг
	да стъпим с тях в земите • на Гелфрат именит.“
	Юнакът Хаген стисна • огромния си щит.

	Не беше само с него • в ръка въоръжен:
	надянал на главата • бе още лъскав шлем,
	над бронята висеше • широк двуостър меч,
	добре изпитан в схватки • и безпощадна сеч.

	Салджии щом затърси • наоколо по суша,
	дочу вода да плиска • и се натам заслуша:
	в поточе бистро бяха • дошли две самовили
	да се поразхладят сред • вълните му пенливи.

	Кога съзря ги, Хаген • примъкна се потайно,
	ала усетен бе и • пред него незабавно
	опитаха да хукнат • те от водата хладна.
	Не им напакости, но • одеждите им грабна.

	На име Хадебург бе • онази, дето рече:
	„Получим ли обратно • одеждите си, вече
	ще сте узнали, Хаген, • прославен рицар смел,
	при хуните какъв ли • вас хал ви е повел.“

	Тела като при полет • над пяната извили,
	излъчваха те вяра • в пророческите сили
	на всяко свое слово. • Та рече да узнае,
	каквото пожелал бе: • съдбата му каква е.

	„Вий може преспокойно“ — • така му предвеща —
	„на гости на Атила • да идете сега.
	Аз честна дума давам, • че почит по-достойна
	не е отдавал никой • в страната си на воина.“

	При тез слова сърцето • на Хаген плам обгърна,
	та без да се помае, • одеждите им върна.
	Едва-що бе се всяка • чудато пременила,
	дочу той що го чака • в страната на Атила.

	По-младата на име • Зиглинда се обади:
	„Пазете се, потомък • на Алдриан! Заради
	одеждите ни леля • скрои лъжа голяма.
	Подготвя се срещу ви • при хуните измяна.

	Върнете се обратно, • дорде е още време!
	Поканата целеше • от вас да се приеме,
	та сетне при Атила • да паднете докрак.
	Опасност дебне всеки • пристигнал там юнак.“

	Но Хаген възрази им: • „Ненужни са лъжите.
	Не е възможно някак • вий мен да убедите,
	че всички там ще паднем • от нечия си злоба.“
	Тогаз доизясниха • те своята прокоба.

	„Така ще стане“ — рече • едната с глас правдив. —
	„От похода не ще се • завърне никой жив
	освен каплана царски. • Ще стигне сам-самин —
	това ни е известно — • във Вормс той невредим.“

	Храбрецът Хаген мрачно • тогава промърмори:
	„На мойте господари • нелепо ще се стори,
	при хуните че всички • сме щели да загинем!
	Пророчице, кажете • отвъд как да преминем.“

	„На похода щом още • вий гледате без грижа,
	нагоре ще съзрете • досам водата хижа.
	Салджия там живее, • единствен покрай друма.“
	За злата вест, що чул бе, • не промълви той дума.

	След рицаря разстроен • провикна се едната:
	„Юнако Хаген, нека • ви кажем през водата
	отсреща как да мине • дружината ви царска.
	На Елзе е подвластна • оназ крайбрежна марка.

	Витязът славен Гелфрат • е негов роден брат,
	в Бавария владетел • и всекиму познат.
	Из неговата марка • опасност вас грози ви.
	Но с тоз салджия също • бъдете предпазливи.

	Гневлив е той и няма • да ви остави жив,
	не сте ли спрямо него • достатъчно учтив.
	Ако пък ви превози, • вий дайте му отплата.
	На Гелфрат е покорен • и варди му земята.

	Помайва ли се дълго, • викнете през реката,
	че Амелрих витязът • прочут отсам го чака,
	страната си напуснал • заради крамоли.
	Салджията ще дойде, • туй име чуе ли.“

	Юнакът дързък Хаген • на двете самовили
	благодари безмълвно • с поклони най-вежливи.
	Закрачи към реката, • подир нагоре свърна,
	дордето на брега й • отвъден хижа зърна.

	Натам се той провикна • с висок глас над водата:
	„Салджийо, превозете • ме бързо през реката!
	В отплата златна гривна • ви давам за това,
	ако се незабавно • отвъд аз озова.“

	Салджията богат бе • от службата добра, та
	не чувстваше и нужда • да вози за отплата.
	Доволен също всеки • ратай край него беше,
	затуй самотен Хаген • все тъй отсам стоеше.

	Мощта на този рицар • не беше катадневна
	и местността отекна, • щом с цяло гърло ревна:
	„Тук Амелрих срещнете, • на Елзе съм васал,
	в страната си крамолна • да бъде не пощял.“

	С върха на своя меч той • като отплата вдигна
	над себе си високо • лъщяща златна гривна,
	ако на бряг отвъден • го преведат оттам.
	Салджията тогава • веслото грабна сам.

	Съвсем наскоро с булка • той беше се сдобил,
	от алчност пък прости се • сега с живота мил.
	Държеше да получи • златото обещано,
	но Хаген с меча стана • причина за смъртта му.

	Салджията усърдно • отвъд насочи сала,
	ала внезапна ярост • го беше обладала,
	че не витяз познат там • го чакаше сега,
	а Хаген, та помръкна • и гневно заруга:

	„И Амелрих на име • вий може да сте даже,
	но не и който мислех, • че тук ще се окаже.
	По майка и баща сме • ний с него родни братя.
	Измамихте ме, тъй че • без сал ще ви отпратя.“

	„Почакайте, за Бога“ — • така му Хаген рече. —
	„Угрижен за юнаци, • дошъл съм отдалече.
	Отвъд ме преведете • и ето ви отплата —
	повярвайте на рицар • в честта и добротата.“

	Салджията отвърна: • „Таз няма да я бъде!
	И мойте господари • врази си имат всъде,
	затуй юнаци чужди • не пускам им в имота.
	От сала ми слезнете, • щом мил ви е живота.“

	„Недейте“ — спря го Хаген, — • „че много ми е болно.
	Вий по-добре вземете • туй злато драговолно
	да преведете воини • хиляда на коне.“
	Но другият отряза: • „Аз казах вече: не!“

	Към Хаген той внезапно • веслото извиси
	и с него го удари • (което го вбеси),
	та просна се връз сала • по колене витяза.
	Че зъл бе тоз салджия, • сега чак забеляза.

	За да раздразни госта, • салджийския си прът
	стовари той на Хаген • в главата този път
	и го в трески превърна — • такава сила вля.
	С това на Елзе воинът • навлече си беля.

	Към ножницата гневно • след тези изненади
	посегна Хаген ловко • и меча си извади,
	отсече му главата • и хвърли я в реката.
	Бургундците наскоро • узнаха новината.

	Дордето Хаген в схватка • салджията надви,
	течението сала • понесло бе, уви.
	Преди да го оправи, • усилия положи
	и здраво се напрегна • бургундският велможа.

	Гребеше яко тъй, че • възви го той с веслото,
	в ръцете му обаче • строши се то самото.
	Понеже да се върне • при своите забърза,
	а туй весло едно бе, • как сръчно го завърза

	той с ремъка на щита, • къс кожа изтъняла!
	Надолу към гората • подир насочи сала,
	където на брега бе • застанал вече царят.
	Видя и колко воини • към него се отправят.

	Посрещнат беше с поздрав • от воините сами,
	но в сала те съзряха • как локва кръв дими
	от раната на оня • свадлив и зъл салджия,
	та всеки заразпитва • на що ли той дължи я.

	В таз локва още прясна, • от сала неизмита
	кръвта щом царят зърна, • веднага го запита:
	„Салджията защо ми • не кажете къде е?
	Мощта ви мигар смогна • кръвта му да пролее?“

	Но Хаген заувърта: • „Когато до върбата
	видях аз сал привързан, • свалих го на водата.
	Днес никакъв салджия • не съм изобщо виждал
	и никого не съм аз • ранявал, ни обиждал.“

	Тогава Гернот вметна, • напет бургундски княз:
	„Ще имаме май жертви, • боя се днеска аз,
	щом ни един салджия • не мярва се тъдява.
	Отвъд ний как ще минем • тревоги ми създава.“

	„Слуги“ — предложи Хаген, — • „вий сбруите снемете
	на пясъка, та нека • не пречат на конете!
	Навремето салджия • прочут на Рейн аз бях.
	Отвъд ще ви прехвърля • при Гелфрат днес без страх.“

	Конете за да минат • и никой да не спре,
	подгониха ги шумно; • те плуваха добре —
	течението нито • един не им повлече,
	макар че неколцина • отнесе по-далече.

	Доспехи, злато, сбруи • да пренесе на сала
	дружината не бе се • изобщо колебала.
	На славните юнаци • пак Хаген с вещина
	помогна да преминат • в безвестната страна.

	Отвъд превози първо • той рицари хиляда,
	подир — момците свои, • а броят все не спада:
	с над деветхилядния • обоз накрая мина.
	Ни миг тоз ден храбрецът • от Троне не почина.

	Почти превел юнакът • бе всички живи, здрави,
	пророчествата странни • обаче не забрави,
	изречени пред него • от двете самовили —
	пророчества, каплана • едва не усмъртили.

	Край утвари черковни • свещеника завари.
	Облегнал бе ръка на • потреби и стихари,
	но нищо не помогна: • щом Хаген го погледна,
	за божия служител • бе туй беда поредна.

	Той метна го от сала • със злост необуздана.
	„На помощ“ — вик дочу се, — • „спасете ни каплана!“
	Да го погуби Хаген • си беше наумил
	и Гизелхер с таз дързост • немалко разгневил.

	Бургундският княз Гернот • свой упрек пък подхвана:
	„Какво ви ползва, Хаген, • таз гибел на каплана?
	Да бе го сторил други, • вий бихте съжалили.
	Свещеникът с неволна • вина вас възмути ли?“

	Капланът неумело • запляска във водата
	в очакване на помощ, • но сблъска се с ината:
	така вбесен бе Хаген, • че без да се стиди,
	към дъното го тласна, • що всички възмути.

	Несретникът, оставен • без помощ и напъден,
	напрегна сетни сили • назад към бряг отвъден.
	Не можеше да плува, • но с божия подкрепа
	отскубна се отецът • от гибелта нелепа.

	Съзирайки как там си • той расото изцежда,
	разбра накрая Хаген, • че нямаше надежда
	предсказаното нему • без кръв да се размине.
	„От тези воини всеки“ — • той рече — „ще загине.“

	Веднага щом се всичко • от сала разтовари,
	що носеха момците • на трима господари,
	от Хаген натрошен той • бе хвърлен във водата.
	Витязите с почуда • следяха му делата.

	„Защо го стори, братко?“ — • тъй Данкварт го запита.
	„С какво ще се прехвърлим • след нашата визита
	на хуните в страната • на път към своя град?“
	Подир откри му Хаген, • че няма път назад.

	Сега обаче рече: • „Тъй сторих да се знае,
	при похода ни щом се • витяз разколебае
	и втурне се уплашен • по този път повторно,
	той сам да се погуби • в реката най-позорно.“

	Със себе си бургундец • те водеха навред,
	юнак на име Фолкер — • и шпилман, и поет.
	С умелото си слово • той всекиго би слисал,
	ала не би допуснал • у Хаген подла мисъл.

	С конете оседлани • и мулета с товари
	на тях не им се нищо • при похода поквари,
	освен че се лишиха • от царския каплан.
	На Рейн пешком той щеше • да се прибира сам.
P$


>	XXVI епизод
>	Как Данкварт убива Гелфрат

P>
	С брега да се сбогуват • настанало бе време
	и царят ги запита: • „А кой ще се наеме
	нам пътя да показва • да се не заблудим?“
	„Ще бъда“ — рече Фолкер — • „водач незаменим.“

	„Витязи, воини млади!“ — • тъй Хаген заповедно
	призва ги. — „Предводител • да следвате е редно.
	Но нека споделя с вас • и неприятни вести:
	в Бургундия не ще се • завърнем ний, злочести!

	Узнах от самовили • аз тука отзарана,
	че връщане обратно • на Рейн за нас веч няма.
	Поради таз причина • съветвам ви да бдите
	добре въоръжени • за набег на вразите.

	Надявах се да бъдат • лъжовни самовили.
	Те рекоха, че никой • не би се жив спасил и
	единствено капланът • назад ще се отправи.
	Затуй така държах аз • той днес да се удави.“

	Мълвата плъзна бързо • из цялата дружина.
	По ликове юнашки • мъртвешка бледност мина —
	загриженост настъпи • от смут пред смърт сурова
	и походът започна • да ги разочарова.

	Прехвърлили се бяха • край Меринг през реката,
	човек на Елзе гдето • изгуби си главата.
	„По пътя ни врази си • спечелих“ — Хаген вметна. —
	„Те може да помислят, • че сме им плячка лесна.

	Погубих отзарана • въпросния салджия.
	Узнали са го вече. • Стегнете се и вие,
	та ако днеска Елзе • и Гелфрат ни изпратят
	войска срещу обоза, • добре да си изпатят.

	Познавам тез смелчаци — • те няма да простят.
	Конете оставете • спокойно да вървят
	да не помисли някой, • че бягаме в несрета.“
	Княз Гизелхер откликна: • „Аз вслушвам се в съвета.“

	„Обоза кой тогава • напред ще поведе?“
	Решиха да е Фолкер, • че бил навсякъде
	и с път той запознат, и • с пътека неназвана.
	Едва-що бе предложен, • въоръжен застана

	отпред юнакът шпилман, • наложил шлема свой
	и с бляскави доспехи, • стъкмен добре за бой.
	Към копието дълго • привърза знак червен.
	И той в неволи щеше • да бедства някой ден.

	За мъртвия салджия • сам Гелфрат вест получи.
	Левентът Елзе също • за случката научи.
	Дотолкоз поразени • от новината бяха,
	че воинството си вярно • те незабавно сбраха.

	Препускайки, дойдоха — • помнете го от мене —
	при тях момци, които • в двубой по всяко време
	щети и люти рани • без жал нанесли биха.
	Пред Гелфрат седемстотин • такива се явиха.

	Подир врага злосторен • потеглиха начело
	с двамина господари, • захванали се смело
	на пришълците дръзки • да отмъстят по мяра.
	Но пагуба за свои • куражът им докара.

	А с Данкварт, своя брат, и • с момците си в туй време
	от Троне Хаген беше • решил да се заеме
	отзад да пази всички • като ариергард и
	родата си от набег • тъй най-добре да варди.

	Денят попревалил бе, • отиваше си вече.
	За рицарите Хаген • неспирно се боеше.
	Бавария на кон и • зад щита прислонени
	пресичаха, но ето • че бяха връхлетени.

	Отзад и отстрани те • дочуха да долита
	задъхано пръхтене • и тропот на копита.
	Храбрецът Данкварт рече: • „Ще ни нападнат тука.
	Да стегнем шлем и нека • ни пази от неслука!“

	Да спрат им се наложи • пред явната заплаха.
	Сред сумрака те блясък • на щитове съзряха.
	Мълчанието Хаген • с въпроса си прекъсна:
	„По пътя кой догонва • нас в тази доба късна?“

	В ответ му рече Гелфрат, • баварският маркграф:
	„Препускахме дотука • да дирим враг лукав.
	Дочух погубил някой • салджията ми днес е.
	А харен момък бе, та • смъртта му ме потресе.“

	От Троне Хаген рече: • „Той ваш ли бе салджия?
	Вината си признавам: • реших да го убия,
	загдето не прехвърли • дружината отвъд,
	а върху мен стовари • салджийския си прът.

	Предложил бях му злато • и дрехи за отплата
	да минем тук, юнако, • при вас отсам реката.
	Но той се разгневи и • с едно весло дебело,
	замахвайки в яда си, • улучи мойто чело.

	Извадих с ярост меч и • така в самоотбрана
	нанесох му тогава • аз смъртоносна рана.
	Готов съм на разплата, • каквато изберете.“
	В двубой свиреп накрая • се втурнаха мъжете.

	„Аз знаех“ — вметна Гелфрат, — • „рече ли тук да мине
	с дружината си Гунтер, • юнак наш ще загине
	на Хаген от ръката. • Разплата щом даде ни
	за нашия салджия, • ще бъдем възмездени.“

	Над щитовете Гелфрат • и Хаген наклониха
	две копия на напад • и в бой се устремиха.
	Пети в жребците Елзе • и Данкварт здраво впили,
	разгорещено взеха • и те да мерят сили.

	А има ли за воина • проверка по-отрадна?
	От коня си след удар • насрещен Хаген падна,
	нанесен му от Гелфрат. • Нагръдникът на коня
	се бе разкъсал, тъй че • остана сам пред оня.

	Откъм момците трясък • на копия ехтеше.
	А Хаген се надигна, • където паднал беше
	от коня на тревата • след сблъсък повален,
	и взор към Гелфрат впери • от ярост настървен.

	Конете им в туй време • не зная кой прихвана —
	пешком и Гелфрат гневно • пред Хаген сам застана
	и мигом подновиха • таз люта схватка своя
	с подкрепа от момците, • узнали за двубоя.

	Макар ожесточено • да се нахвърли Хаген,
	от щита му маркграфът • откърти къс грамаден,
	замахвайки към него, • та искри прехвърчаха.
	На Гунтер воинът трепна • пред смъртната заплаха.

	Затуй повика бързо • на помощ брат си як:
	„Помагай, братко Данкварт, • нападна ме юнак
	оперен и заплашващ • тук поразен да бъда!“
	„Ще дам аз“ — рече Данкварт — • „вам сетната отсъда.“

	Витязът доближи се • и с мощ мълниеносна,
	размахал меча остър, • след миг го мъртъв просна.
	За гибелта му Елзе • да отмъсти опита,
	но храбрата му чета • едва не бе затрита.

	Убили бяха брат му, • самият той ранен
	осемдесет юнака • загуби него ден
	в двубои покосени. • На знатния смелчага
	пред воините на Гунтер • наложи се да бяга.

	Баварците дорде се • изтегляха оттам,
	ехтеше сблъсък шумен. • С какъв безстрашен плам
	юнаците от Троне • преследваха вразите,
	отстъпващи, наместо • да възмездят щетите.

	Храбрецът Данкварт рече • при бягството им: „Нека
	потегляме обратно • по нашата пътека,
	а те окървавени • към своя дом да кретат.
	Да бързаме при царя — • такъв ми е съветът.“

	Пристигайки където • се спречкаха мъжете,
	разпореди се Хаген: • „Юнаци погледнете
	лежи ли тука воин и • щетите ни какви са
	след боя, с който Гелфрат • в гнева си ни стъписа!“

	Убити четирима • прежалиха тогава.
	За тях бе отмъстено: • при таз саморазправа
	баварска кръв личеше • от паднали стотина
	по щитовете бойни • на малката дружина.

	Зад облак се прокрадна • лъч лунна светлина.
	Отново Хаген рече: • „Но дума ни една
	пред мойте господари • за всичко, що се случи.
	До заранта не бива • туй никой да научи.“

	Застигнаха момците • от Троне свойте хора,
	налегна ги обаче • мъчителна умора.
	„И докога ще яздим?“ — • дочу се глас смутен,
	та Данкварт отговори: • „Не може тук да спрем.

	Ще яздите, дордето • зора се зазори.“
	Загрижен за обоза • и Фолкер бе дори,
	запитвайки маршала • защо се тъй немари:
	„Къде ще отпочинат • коне и господари?“

	„Не мога“ — рече Данкварт — • „добре да преценя.
	Не ще се спре, преди да • посрещнем ний деня.
	А сетне, где завърнем, • ще легнем на тревата.“
	Мнозина неохотно • приеха новината.

	Невидими следите • от алената кръв
	останаха, дорде не • проблесна горе във
	върхарите зората. • Едва-що забеляза,
	че водили са битка, • намръщен царят каза:

	„Нима, юнако Хаген, • не сте ме известили
	до вас да съм, когато • вам кърви са пропили
	доспехите? Каква е • таз случка безотрадна?“
	„Нощес“ — отвърна Хаген — • „нас Елзе ни нападна.

	Салджията бил повод • подире ни да яхнат.
	И ето Гелфрат беше • убит с един замах на
	юнака Данкварт. Елзе • побягна без стотина
	загинали, а ний се • простихме с четирима.“

	Не се разбра где спряха • да легнат за отмора.
	Земляците им чуха • на хуните към двора
	поели пак на Ута • отроците напети.
	Те в Пасау сетне бяха • с любезности приети.

	Епископ Пилгрим, вуйчо • на царя и князете,
	честит бе, че пристигат • настроени добре те
	с дружина многобройна • на негова земя.
	Към тях че беше ласкав, • туй всеки го видя.

	Посрещаха ги вредом • с възторзи откровени.
	Не бяха в Пасау всички • надлежно подслонени,
	та на брега отсреща • подириха поляна,
	опънаха там шатри • и построиха стана.

	Отдъхваха те в него • през следващия ден
	и през нощта, така че • бе всеки ободрен.
	Подире продължиха • на Рюдигер в страната.
	За тях маркграфът скоро • получи новината.

	След тежката умора, • когато с пресни сили
	към границата бяха • отново продължили,
	край нея те откриха • самотен воин да спи.
	От Троне Хаген ловко • се с меча му сдоби.

	А Екварт беше този • юнак въоръжен.
	Почувства се тогаз той • безмерно унизен,
	пред рицарите гдето • без меча си остана.
	На Рюдигер земята • с небрежна бе охрана.

	„Какъв позор за мене“ — • продума Екварт бавно. —
	„От яздещи бургундци • пострадах най-безславно.
	Откак загубих Зигфрид, • без радост се намъчих.
	Ах, Рюдигер, как лошо • аз и към вас постъпих!“

	Тъгата му щом Хаген • дочу, той върна с чест
	на воина меча с гривни • златочервени шест:
	„Вземете ги да имам • приятелство в отплата.
	Храбрец сте вий, макар и • самотен на междата.“

	„За гривните вас нека • ви Бог възнагради.
	При хуните, боя се, • очакват ви беди.
	Погубихте вий Зигфрид • и тук пламти омраза.
	Пазете се ви моля“ — • в ответ му Екварт каза.

	От Троне Хаген рече: • „Дано нас Бог ни пази!
	Една обаче грижа • обзема тез витязи
	от воина до князете: • в земите ви къде ли
	довечера ще найдат • уютни те постели.

	От дълъг път конете • съвсем са изтощени
	и припасите също • докрай са потребени.
	Тук никой не търгува, • та нужен е стопанин
	гостолюбив в дома си • добре да ни нахрани.“

	„Стопанин“ — рече Екварт — • „аз мога да покажа,
	какъвто вие още • не сте видели даже
	извън земите ваши, • ако благоволите
	граф Рюдигер, витязи, • сега да навестите.

	Край пътя ви домът му • гостоприемно кани,
	в сърцето му такива • достойнства пък са сбрани
	като през май цветята, • цъфтящи по лъките.
	Посрещне ли юнаци, • тогава най-честит е.“

	„Изпратил бих ви с вест и • с въпрос такъв от мене:
	приятелят мой, графът, • дали ще ме приеме“ —
	обади се цар Гунтер — • „с дружина и роднини?
	Признателност дължа, щом • в дома си приюти ни.“

	„Вестител“ — рече Екварт — • „ще стана драговолно.“
	На път се той отправи • да предаде дословно
	на Рюдигер каквото • цар Гунтер му предлага.
	Не бе добивал графът • отколе вест тъй блага.

	Задалия се рицар, • към Пьохларн бързащ сам,
	маркграфът разпознал бе • и рече: „Онзи там
	е Екварт — на Кримхилда • от воините един.
	Ранен ще да е, мисля, • той от вразите им.“

	Но спрял като вестител • край портите да чака,
	свали си меча там и • предаде го юнака.
	Вестта на домакина • веднага съобщи,
	с приятелите слязъл • край градските врати:

	„При вас да ме проводи, • маркграфе, с вест посмя
	цар Гунтер, господар на • бургундската земя.
	С владетеля и Гернот, • и Гизелхер поред
	витязите изпращат • най-искрен вам привет.

	И рицарите Хаген • и Фолкер поздрав с чест
	прибавят вам любезно • с таз височайша вест.
	Маршалът ми заръча • за воините подслон
	дано да се намери • в просторния ви дом.“

	Маркграфът отговори • с усмивка на уста:
	„Какъв възторг огромен • събужда в мен вестта,
	че дирят благородни • владетели услуга.
	Дома ми навестят ли, • не искам радост друга.“

	„Маршалът Данкварт лично • държи тук да се знае
	дружината на цар и • князе на брой каква е:
	шейсет витязи смели • и рицари хиляда
	с над деветхилядния • обоз.“ — Маркграфът каза:

	„Добре дошли да бъдат • такива свидни гости,
	каквито аз в дома си • не съм приветствал още.
	Приятели и близки, • възсядайте конете,
	да срещнете дружина • веднага препуснете!“

	Слуга и рицар мигом • се втурнаха в обори:
	що Рюдигер бе рекъл, • уместно им се стори,
	та бързаха любезно • да спазят ритуала.
	В покоите Готлинда • вестта не бе узнала.
P$


>	XXVII епизод
>	Как пристигат в Пьохларн

P>
	Стопанинът прибра се • в покоите веднага
	при своята съпруга • и щерката си драга
	да каже новината, • разчула се едва ли,
	че на Кримхилда бяха • се братята задали.

	Съпругата любима • тогава той прикани:
	„Владетелите славни • приветствайте в дома ни,
	пристигнат ли те тука • със своята дружина.
	Срещнете с поздрав Хаген — • и той им е роднина.

	Сред свитата е Данкварт, • на Хаген роден брат,
	а редом с него Фолкер, • възпитан и богат.
	Вий с дъщеря ни тези • шестима целунете.
	Към рицарите също • вежливост проявете.“

	Така да сторят дума • му дадоха засмени,
	подир от ракли взеха • разкошните премени
	да срещнат с тях достойно • и рицари, и царя.
	Усърдна надпревара • там взе да се разгаря.

	Не сложиха красило • по ликовете бели,
	ала косите руси • пристегнаха с шапели —
	със златен обръч лъскав, • да ги не вятър роши,
	изящните им къдри • да не изглеждат лоши.

	Да се нагиздят нека • оставим всички дами.
	Приятелите свои • щом Рюдигер подкани,
	препуснаха да срещнат • те воин и повелител,
	подир приет радушно • в маркграфската обител.

	Щом Рюдигер да влизат • през портите съзря ги,
	към гостите храбрецът • слова отправи благи:
	„Добре дошли в дома ми, • владетели с дружина,
	честит съм да ви видя • аз в моята родина!“

	Тогаз благодариха • витязите с поклон,
	че среща ги любезно • юнакът в своя дом.
	Прие той Хаген с поздрав • като познайник свой,
	а по-подир и Фолкер, • бургундския герой.

	Приветства също Данкварт, • та рицарят поде:
	„Посрещайки нас топло, • разпоредете где
	да пренощуват тези, • които сме довели.“
	„За вас“ — маркграфът рече — • „приготвихме постели.

	Обозът ще станува. • Със себе си каквото
	вий имате — жребци ли, • доспехи ли било то,
	да бдят над него аз ще • приканя мойте хора,
	да ви се не погуби • дори едничка шпора.

	Момци, отпред в полето • спретнете шатри вещо!
	Ще възмездя, помнете, • изчезне ли вам нещо.
	Да попасат жребците • снемете им юздите.“
	Не бяха по-вежливо • посрещани преди те.

	Сред общата отрада • с витязите тогава
	сам царят се оттегли. • На меката морава
	налягаха момците • и мисля си: едва ли
	през този поход бяха • така чудесно спали.

	Графинята бе слязла • с момата си красива
	отпред пред твърдината. • Край тях се заизвива
	редица от девойки • и дами миловидни,
	богато пременени, • накитили се с гривни.

	И камък драгоценен • лъщеше отдалече
	по пищната одежда. • Задаваше се вече
	дружината бургундска • и спря пред тях накрая.
	С изискани обноски • подир тя всеки смая.

	Очакваха я трийсет • и шест девици стройни
	и дами благородни • наред със смели воини,
	довели ги да срещнат • прочути властелини.
	Приветстване последва • от двете домакини:

	Момата щом целуна • и царя, и князете
	(Готлинда както стори), • сам Хаген веч на ред бе.
	Баща й насърчи я — • против не би могъл
	да бъде, а пък гостът • бе с вид суров и зъл.

	Повелята прие тя • и без да се огледа,
	към него запристъпва • ту румена, ту бледа.
	Подир целуна Данкварт • и шпилмана с отрада —
	за храбростта тоз поздрав • достойна бе награда.

	Ръка подаде сетне • чаровната мома
	на Гизелхер, витяз от • бургундската страна,
	тъй както стори с Гунтер • и старата графиня.
	Тя гордо с гост и с щерка • пред другите премина.

	Стопанинът пък Гернот • поведе в ширна зала,
	где рицари и дами • мълвата беше сбрала.
	Разпореди се вино • за всекиго да има —
	такъв възторжен прием • не помнеха мнозина.

	С любвеобилен поглед • следяха вред момата
	на Рюдигер: пристойна, • на прелести богата.
	Разбунваше тя страсти • у рицар не един
	с възвишена душевност • и чар неотразим.

	Но всуе се рояха • у тях безброй копнежи,
	затуй наскоро взорът • изпълнен с порив свеж и
	към другите девици • и дами дивни мина.
	А шпилманът възхвала • поде за домакина.

	По обичай прикана • оттам в отделни зали
	към рицари и дами • да идат бяха дали.
	Поднесоха вечеря • и всеки от онези
	достойни гости седна • край пищните трапези.

	При тях да бъде бе за • Готлинда чест голяма.
	Дойде тя на софрата, • но щерка й остана
	там, гдето ней подхожда — • с девици благонрави.
	Сред гостите без нея • унилост се възправи.

	Подир, щом вредом бяха • вечеряли и пили,
	въведоха отново • девиците красиви.
	Разнесоха се волни • закачки и шеги,
	подел гусларят Фолкер • безспир да ги реди.

	Към домакина сетне • възкликна с глас висок:
	„Маркграфе, колко милост • оказал вам е Бог:
	да водите с прекрасна • съпруга тук весден
	доволни и честити • такъв живот блажен.

	Да бях владетел, мисъл • таил бих аз една —
	с короната да имам • до мене за жена
	красивата ви щерка. • Пленителна на вид е,
	добра и благородна, • изпълваща мечтите.“

	Маркграфът удиви се: • „Възможно туй нима е
	владетел някой мойта • мома да пожелае?
	С жена ми ний живеем • в страна напълно чужда —
	кого девича хубост • за обич да пробужда?“

	В ответ му рече Гернот, • благовъзпитан княз:
	„Понеча ли по воля • да си избирам аз
	съпруга, бих се радвал • да бъде тя такава.“
	И Хаген най-любезно • съвети взе да дава:

	„На Гизелхер май време • за сватба е дошло.
	Графинята нали е • от знатно потекло,
	в Бургундия да дойде: • корона щом наложи,
	охотно ще й служим • ний с княжески велможи.“

	Словата му Готлинда • и Рюдигер веднага
	възторжено приеха, • тъй както се полага.
	А славните витязи • условиха в туй време
	княз Гизелхер тогаз за • княгиня да я вземе.

	Що писано е, кой ли • посмял би да възпре?
	Девицата яви се • пред цар и пред князе.
	Съпруга да му стане • чу Гизелхер обет,
	той също дума даде • на височайш свой ред.

	На младата невеста • земи и твърдини
	в залог цар Гунтер редом • с княз Гернот отреди
	и клетва се заклеха, • че сториха го те.
	„Понеже с твърдини аз“ — • маркграфът пак поде,

	„не разполагам, нека • залог е верността ми.
	Сребро и злато давам • родата да остане
	от зестрата доволна • и тежките товари
	на мулета стотина • да бъдат мойте дари.“

	Двамината подире • съгласно обичая
	застанаха в средата. • Насреща й в омая
	се струпаха младоци • в ума си с мисли, дето
	и днес вълнуват също • на юноша сърцето.

	Когато на момата • зададоха въпроса
	желае ли юнака, • тя малко се ядоса.
	Макар с готовност нему • да ставаше жена,
	обзе я свян подобно • девица не една.

	Съветът бащин беше • да каже просто да
	и с княза да се вземат. • Тогава начаса
	обгърна я витязът • с ръката снежнобяла.
	Оскъдна радост с него • съдбата бе й дала.

	„Владетели могъщи“ — • маркграфът прогласи, —
	„щом минете обратно • за към страната си,
	ще дам аз с вас да дойде • и щерка ми тоз ден
	в Бургундия.“ — Така бе • обетът потвърден.

	Веселието свърши • и Рюдигер призва я,
	тъй както морни гости, • да иде в свойта стая.
	След шумната забава • тъй всеки отпочина.
	На заранта закуска • стъкми им домакина.

	Щом хапнаха, изрече • сам Рюдигер, преди те
	на хуните земята • да прекосят: „Държите
	да тръгнете, но няма • да пусна толкоз мили
	гостуващи, щом тука • веднъж сте се отбили.“

	„Едва ли може“ — Данкварт • отвърна — „още ден
	да нагостите с вино • и хляб благословен
	юнаци многобройни • в дружина тъй шумлива.“
	„Не се грижете“ — рече • стопанинът, — „не бива

	да се отблъсва мойта • молба, витязи смели!
	Да ви гощавам мога • аз цели две недели —
	и вас, и всички воини • под вашата закрила.
	Не ми е с дан обсебвал • имането Атила.“

	Макар неотстъпчиви, • успя да ги склони
	при него да останат • те още четри дни.
	С прочутата си щедрост • и тачени дела
	на гостите раздаде • коне и облекла.

	С конете оседлани • прислужници напети
	пред портите стояха. • Излезнаха отпред и
	юнаците от странство, • в ръка понесли щита.
	Атила крайна цел бе • на тази царска свита.

	Но залата преди да • напуснат още цар и
	князе, раздаде графът • на гостите си дари.
	Великодушен беше — • туй правеше му чест.
	За Гизелхер сгодена • момата му бе днес.

	Прославения Гунтер • той с ризница дари
	в почтеност да я носи. • Откак се възцари,
	подарък рядко беше • приемал по-преди,
	но щедростта на графа • с поклон възнагради.

	На Гернот меч поднесе, • добър и драгоценен,
	що в битките подире • другар бе нему верен.
	Предложен всъщност дар от • графинята бе меча.
	Един ден на погибел • той Рюдигер обрече.

	Зае се и на Хаген, • лишена от омраза,
	подарък тя да връчи. • Щом царят не отказа,
	не би могъл да тръгне • и той без дар от нея,
	но отклони отпърво • уж с тон самонадеян.

	„Сред всичко тук видяно“ — • когато го запита,
	призна й сетне — „много • съм впечатлен от щита
	отсреща на стената.“ — • Да би му го дарила,
	той с него щял да иде • в страната на Атила.

	Едва дочула що е • желано от смелчака,
	графинята помръкна • и чак й се доплака.
	На Нудунг гибелта тя • с покруса си припомни,
	от Витих как погубен • бе свидният й сродник.

	На рицаря тя рече: • „Ще ви го дам с охота.
	Да щеше Бог да върне • на онзи воин живота,
	що носеше го храбро! • Той в битка бе сразен
	и все така неспирно • оплакван е от мен.“

	Графинята чевръсто • от мястото си стана,
	до щита приближи се, • повдигна го смълчана,
	на Хаген го поднесе • и той го взе в ръце.
	Подарък за витяза • бе щитът от сърце.

	Зора не е сияла • над по-изящен щит:
	отгоре гербът с ярко • сукно отвред покрит
	и с камъни безценни. • На всекиго — рече ли
	да го плати — би струвал • хиляда мерки цели.

	Разпореди се Хаген • и щита го прибраха.
	Сега пристъпи Данкварт • пред щерката на графа.
	С доспехи тя дари го — • богати, величави,
	пред хуните достойно • и с тях се той представи.

	С подаръците, дето • получил беше всеки,
	не биха се сдобили • без нрава ведър, мек и
	добър на домакина. • Подир им стана враг
	и бе убит в ненавист • от тях юнакът благ.

	Храбрецът Фолкер с гусла • се доближи до двете,
	с омайната си песен • Готлинда той почете:
	на тръгване от Пьохларн • пред дамата засвири,
	за сбогом благосклонност • от нея тъй подири.

	Графинята любезно • с награда отличи я,
	нареждайки веднага • да донесат кутия.
	Дванайсет златни гривни • оттам предназначи за
	певеца и с молба на • ръка му ги наниза:

	„В двореца на Атила • носете ги от мене;
	на връщане ще искам • да чуя как по време
	на празника в услуга • били сте ми безспир.“
	Поръката тоз рицар • изпълни по-подир.

	Стопанинът извика: • „На път да сте спокойни,
	реших да съпровождам • с дружина мои воини
	момците ви и няма • вам никой да наврежда.“
	Завчас бе натоварен • обоз с храна, одежда.

	Със себе си поведе • и петстотин юнака
	на кон с доспехи бойни, • без още да протака,
	на празненство с турнири • и рицарска игра.
	От тях обратно в Пьохларн • един не се прибра.

	С целувка се сбогува • стопанинът тогаз,
	от Гизелхер последван, • благовъзпитан княз,
	в прегръдките си взели • красавиците свои.
	Уви, девици ляха • подир сълзи порои.

	Разтваряха се вече • прозорците отвред,
	щом Рюдигер с момците • отправи се напред.
	Но сещайки навярно • надвисващи злини,
	заплакаха девойки • и прелестни жени.

	За сродник и приятел • разстроени те бяха,
	които в Пьохларн нивга • отново не видяха.
	Юнаците пък с радост • по дунавския бряг
	на хуните в страната • поеха път най-пряк.

	Бургундците маркграфът, • витяз неустрашим,
	подкани вещо: „Нека • сега уведомим
	ний хуните с вестител, • че идат гости знатни.
	Атила ще се радва • на новини приятни.“

	Към Австрия препусна • вестител не един,
	та скоро вред разчу се: • герои с властелин
	от Вормс на Рейн пристигат — • вестта ги изпреваря
	и вече се вълнува • прислугата на царя.

	От вестоносци бързи • узна се новината,
	че нибелунги идат • на хуните в страната:
	„Посрещайте, Кримхилда, • сега мигът настъпи —
	на почит се надяват • тук братята ви скъпи!“

	Кримхилда като всички • приветни домакини
	иззад прозорец взряна • очакваше роднини.
	Видя да идват воини • от бащина земя.
	При гледката и царят • от радост се засмя.

	„Доволна съм“ — Кримхилда • не смя да прекослови. —
	„Родата ми понесла • е щитовете нови
	и ризници блестящи. • Очакващия злато
	и помнещ мойта болка • ще наградя богато.“
P$


>	XXVIII епизод
>	Как бургундците идват при хуните

P>
	Щом Хилдебранд, изпитан • и стар витяз, узна,
	че движат се бургундци • към хунската страна,
	Теодерих Веронски • уведоми веднага
	и той реши угрижен: • „С тях среща се налага!“

	Смелецът Волфарт викна • коне да изведат
	и рицари поеха • с Теодерих на път.
	Да ги пресрещнат щяха • на мястото, където
	станували те бяха • под шатри сред полето.

	Пръв Хаген да препускат • видя ги отдалече.
	На свойте господари • той най-вежливо рече:
	„Вдигнете се, витязи, • да срещнете поред
	онези, дето идват • да кажат вам привет!

	Задава се дружина, • на мен добре позната,
	от рицари, прочули • на Амелунг страната.
	Предвожда храбреците • героят от Верона
	и поздравът му би бил • ласкателен за трона.“

	От коня подир воини • с оръженосци млади
	предвождащият слезе, • преди да се обади.
	Отправяйки се сетне • на гостите към стана,
	пред славните бургундци • приветствие подхвана.

	Витязите когато • пред себе си съгледа,
	Теодерих чедата • на Ута скръбно взе да
	подпитва те коварна • долавят ли тук мисъл,
	с надеждата, че бе им • я Рюдигер описал.

	„Добре дошли сте, Гунтер • и Гернот, брат на царя,
	и Гизелхер, и Хаген • до Фолкер смел — гусларя,
	наред с храбреца Данкварт! • Кримхилда все тъй жали
	героя нибелунгски — • не сте ли го узнали?“

	„Да жали“ — рече Хаген, — • „щом иска ден из ден!
	От смърт преди години • биде той повален.
	Сред хуните е редно • към царската особа
	да бъде мила: Зигфрид • лежи отдавна в гроба.“

	„За раната на Зигфрид • да съдим днес не бива.
	Злопаметна Кримхилда • ще е, дорде е жива“ —
	Теодерих Веронски • редеше с глас тревожен. —
	„Вардете се добре вий • на нибелунги стожер!“

	„От що аз да се вардя?“ — • запита царят благ. —
	„Очаква ни Атила, • а не омразен враг.
	Той прати вестоносци • на празник да ни кани.
	И още много вести • проводи нам сестра ни.“

	„Съветвам“ — вметна Хаген, — • „за да сте си спокойни,
	Теодериха чуйте • и славните му воини.
	Запитайте и нека • вам честно отбележи
	що знае за Кримхилда • и нейните кроежи.“

	Цар Гунтер с брат си Гернот • ведно с Теодериха
	подеха помежду си • тогаз беседа тиха:
	„Какво ще довери нам • най-доблестният рицар
	веронски днес за нрава • на хунската царица?“

	„Какво ли да добавя?“ — • веронският владетел
	отвърна. — „Аз от сутрин • неволен съм свидетел
	жената на Атила • как плаче и се вайка
	за гибелта на Зигфрид • пред Божията майка.“

	„Изглежда безнадеждно • каквото ни се каза“ —
	гусларят храбър Фолкер • смирено отбеляза. —
	„Да яхваме към двора • на хуните и нам,
	смелчаците, да видим • какво ни готвят там.“

	Безстрашните бургундци, • пришпорвайки конете,
	пристигнаха с достойнство, • присъщо на царете.
	Сред хунските витязи • възбуда превелика
	появата на Хаген • от Троне предизвика.

	Известен беше вредом • покрай мълвата той,
	че бил погубил Зигфрид — • ксантенския герой,
	съпруга на Кримхилда, • най-силния витяз.
	Придворни все за него • разпитваха в тоз час.

	С осанка бе, каквато • на рицаря отива:
	широкоплещест, снажен, • с коса сребристосива.
	Източен, дългоног и • със поглед, що смразява,
	пристъпваше той тежко • с походка величава.

	„Бургундските витязи • да бъдат подслонени,
	а воините в обоза • от тях пък отделени!“ —
	разпореди Кримхилда, • изпълнена с омраза.
	Затуй подир обозът • без помощ се оказа.

	На Данкварт, брат на Хаген • със служба на маршала,
	цар Гунтер поверил бе • прислугата си цяла,
	за нея да се грижи • бургундският юнак.
	Внимание на всеки • отделяше той пак.

	Да срещне нибелунги • с придворните пристигна
	красивата Кримхилда • коварна и безстидна.
	С целувка щом ръка си • на Гизелхер облегна,
	от Троне Хаген шлема • свой тутакси пристегна.

	Той вметна: „Война смел и • разумния човек
	подобен поздрав кара • да бъде все нащрек.
	Към цар, князе и свита • отправя се привет.
	Туй идване на гости • съвсем не бе наред.“

	„Все някому“ — тя рече — • „то радост ще достави.
	Да ви приветствам довод • не е вежливостта ви.
	От Вормс на Рейн каквото • донесли сте нали
	ще отреди доколко • добре сте ми дошли.“

	„Да беше ми известно“ — • додаде той, — „че се
	очаква и от рицар • вам дар да поднесе,
	то щях да се погрижа • да се замогна аз,
	та дарове да нося • при срещата ми с вас!“

	„Да знам аз настоявам • без всякаква промяна
	златото нибелунгско • от вас къде се дяна.
	Вий трябваше онуй, що • веднъж съм придобила,
	да ми го пренесете • в страната на Атила.“

	„Е да, но, господарко, • що време пък изтече,
	откак не стопанисвам • съкровището вече.
	То в Рейн бе потопено • от мойте господари
	и него ще го второ • пришествие там свари.“

	Царицата отвърна: • „Таз мисъл ме споходи.
	Не сте ми го донесли, • ни някой го проводи,
	макар че беше мое, • на мен се и полага.
	Сега неспир ще имам • все горести пред прага.“

	„Вам нищичко не нося“ — • отново чу се Хаген. —
	„Май стига ми, че мъкна • и щита си грамаден,
	и яката си броня. • Лъщящият ми шлем
	и мечът във ръка ми — • те също са за мен.“

	Тогаз подкани всички • царицата красива:
	„С оръжие в таз зала • да влизате не бива.
	Ще дам аз да го пазят, • да няма поразии.“
	„И дума да не става!“ — • пак Хаген възрази й. —

	„Мен никак ме не блазни • да имам чест такава
	съпруга на владетел • мой меч да съхранява.
	Царица сте и няма • при мен да мине тази.
	Баща ми ме е учил, • че меч се лично пази.“

	„Горко ми!“ — тя простена • и сетне се запита:
	„Защо ли Хаген с брат ми • не си предават щита?
	Изглежда, някой вече • ги е предупредил.
	Да знам аз кой, простил се • би той с живота мил!“

	„Това“ — отвърна гневно • Теодерих — „бях аз.
	Предупредих овреме • бургундците за вас:
	и царя, и князете, • и воина храбър Хаген.
	Изчадие, на смърт ли • ще бъда аз предаден?“

	Засрами се тогава • жената на Атила —
	безмерен страх тя бе към • Теодерих стаила.
	Оттегли се припряно • и без да възрази,
	но с погледи свирепи • към своите врази.

	Здрависаха се двама • след разговора хладен —
	Теодерих витязът • и воинът храбър Хаген.
	Вежливо отбеляза • юнакът беловлас:
	„На хуните в страната • дошли сте в кобен час.

	Царицата — вий чухте — • словата си не мери.“
	А Хаген рече: „Изход • дано пък се намери.“
	Юнаците двамина • поведоха беседа.
	Съзрял ги отдалече, • Атила в тях се вгледа.

	„Желал бих да узная“ — • полюбопитства царят —
	„Теодерих с кого там • любезно разговаря.
	Видът му достолепен • свидетелства, че той —
	отдето да е тръгнал — • кален е рицар в бой.“

	„Той родом е от Троне • отрок на Алдриан“ —
	отвърна му Кримхилдин • доверен ветеран. —
	„Привидно достолепен, • по нрав си е навъсен.
	Това ще ви докажа • аз в някой миг по-късен.“

	„По що ще разпозная • аз неговите нрави?“
	Не знаеше Атила • какви коварни прави
	царицата кроежи, • та ни един роднина
	не тръгна жив обратно • към своята родина.

	„Мен Алдриан познат е • добре от мойта свита.
	Тук чест и слава беше • от него придобита.
	Аз рицар го направих, • дарих го с много злато,
	с подкрепата на Хелка • битуваше благато.

	Затуй ми е и Хаген • така добре познат.
	С испанеца Валтари • при мен заложник млад
	растеше тук, дордето • аз пуснах тоз смелчага.
	А с Хилдегунда взе пък • Валтари, че избяга.“

	Тъй в спомени за случки, • отдавна преживял,
	приятеля от Троне • бе царят разпознал.
	На младини към него • той имал бе заслуги,
	ала сега немалко • другари му погуби.
P$


>	XXIX епизод
>	Как Кримхилда укорява Хаген и как той не става на крака пред нея
P>

	Теодерих и Хаген, • юначните герои,
	подир се разделиха • пред царските покои.
	Извръщайки се, воинът • на Гунтер поглед впери
	и дирения спътник • сред другите намери.

	До Гизелхер съгледа • изкусния гуслар,
	да го последва кимна • на верния другар,
	усетил безпогрешно • как мрачно е настроен.
	Великолепен рицар • бе той с духа си боен.

	Владетелите знатни • стояха още в двора.
	Отлъчиха се само • двамината в отбора
	юнаци и поеха • напряко към палата,
	несещайки боязън • от нечия разплата.

	Приседнаха на пейка • срещу един салон,
	използван от Кримхилда • в съпружеския дом.
	В блестящите доспехи • човек да ги съзре,
	охотно опознал би • дошлите по-добре.

	Вторачваха се хуни • към дръзките мъже,
	завзирайки се сякаш • в опасни зверове.
	А през един прозорец • видя ги и Кримхилда
	и болката у нея • взе пак да се засилва.

	Тя тутакси заплака • при тягостния спомен.
	Момците на Атила • такъв поврат преломен
	стъписал бе: от що ли • изгуби радостта си?
	В ответ тогаз им рече: • „От Хаген е, юнаци.“

	„Кажете, господарко, • каква бе таз промяна?
	Нали до преди малко • ви гледахме засмяна?
	Вий само повелете • и ний ще отмъстим
	на всеки наранил ви, • та бил и несразим!“

	„Възмездие за мене • отколешна мечта е.
	Награда ще получи • каквато пожелае,
	за мъката ми който • на Хаген отмъсти.
	Молбата ми е: нека • с живота се прости!“

	Завчас стъкмени бяха • от воините шейсет,
	готови вероломно • да поразят поред
	зарад Кримхилда Хаген, • витяз кален и смел,
	а сетне и гусларя, • със себе си довел.

	Но при вида на тази • дружина толкоз малка
	поде отново мрачно • добрата господарка:
	„Ако сте наумили • да съкрушите воина,
	не ще се удаде вам • с дружина малобройна.

	Дори от Троне Хаген • да е сърцат и як,
	далеч по-силен редом • приседнал е юнак —
	гусларят Фолкер би се • в двубоя разлютил и
	не бихте никак лесно • двамината надвили.“

	Словата й щом чуха, • застягаха се нови
	към четристотин воини • за подвизи готови.
	Жадуваше разплата • царицата им властна,
	затуй подир мнозина • в небитието тласна.

	Щом свитата видя си • добре въоръжена,
	към смелите юнаци • тя рече настървена:
	„Ще трябва още малко • сдържано да стоите.
	С короната си искам • да ида при вразите.

	И упреците чуйте, • отправяни към мене
	от Хаген, воин на Гунтер. • Тъй нагъл и надменен
	е рицарят от Троне, • че всичко ми признава.
	Затуй не ме е грижа • със него що ще става.“

	Тогаз гусларят шпилман • видя откъм палата
	по стълбите да слиза • царицата богата.
	Юнакът славен Фолкер, • съзирайки това,
	съратника си Хаген • да гледа призова:

	„Задава се онази, • приятелю, коя ни
	с коварно вероломство • в страната си покани.
	Не съм царица срещал • от свита придружена
	и с мечове в ръката, • и тъй ожесточена.

	Ако не сте наясно, • приятелю, дали те
	таят към вас омраза, • съветвам ви да бдите.
	Животът и честта ви • тогаз ще са спасени,
	че сещам как онези • прииждат разгневени.

	С гърди са неколцина • широко очертани,
	та ще да се е всеки • приготвил да се брани
	и явно броня крие • под дреха от коприна.
	Не знам кому отрежда • гнева си таз дружина.“

	Храбрецът Хаген мигом • отвърна разярен:
	„Наясно съм, че той е • насочен срещу мен.
	Показва го и мечът, • лъщящ в ръката тяхна,
	ала не ще попречат • обратно кон да яхна.

	Приятелю, на помощ • дошли ли бихте вие,
	насъска ли туй воинство • тя с мене да се бие?
	Узная ли доколко • аз вам съм драг и мил,
	насетне бих ви вярно • в неволя подкрепил.“

	Гусларят рече: „Помощ • безспорно ще ви дам.
	Дори да тръгне царят • с момците си насам,
	дорде съм жив, аз няма • на крачка ни една
	да трепна боязливо • от вашата страна.“

	„Дано, юнако Фолкер, • вас Господ поживи ви!
	Рекат ли да се бият, • не ще сме ние криви.
	Вий дадохте ми дума • да имам помощта ви,
	пък нека те му мислят • кой как да се избави.“

	„Ала сега да станем“ — • подкани го гусларят, —
	„с царицата те все пак • насам ще се отправят.
	Оказваме ли почит • на благородна дама,
	това на нас самите • ни прави чест голяма.“

	„Не ще се злепоставям“ — • възпротиви се Хаген, —
	„да сметнат, че пред нея • от страх стоя изправен.
	И туй за да не хрумва • на воините й, няма
	заради никой тука • от пейката да стана.

	За двама ни аз мисля, • че по-добре така е.
	Защо да тача някой, • ненавист щом питае?
	Не ще го сторя нивга, • дорде съм жив, за тази
	царица и нехая • доколко тя ме мрази.“

	Той в скута си подире • положи нагло меч.
	На дръжката му ярко • блестеше отдалеч
	прекрасен яспис с цвят от • тревата по-зелен.
	Позна Кримхилда меча • за Зигфрид отреден.

	Канията с ръб ален, • по дръжката с позлата —
	когато разпозна го, • задави я тъгата.
	При спомена заплака, • обзета от печал.
	Изглеждаше, че Хаген • бе тъкмо туй целял.

	Юнакът Фолкер редом • тогаз измъкна пък
	до себе си огромен, • дебел гусларски лък,
	така широк и остър, • същински меч в размах.
	Двамината седяха • на пейката без страх.

	И взели се за твърде • достойни и добри,
	почтително да станат • не мислеха дори
	смелчаците пред никой. • Тя миг не се забави:
	при тях дойде и поздрав • враждебен им отправи.

	Подир запита: „Хаген, • вас кой ви тук покани,
	та яздейки, посмяхте • да дойдете в дома ни,
	макар да е известно • що мен ми причинихте?
	Да бяхте по-разумен, • потеглили не бихте.“

	„Не ме е никой канил“ — • от Троне Хаген каза. —
	„При вас да заповядат • покана бе дошла за
	владетелите трима. • От тяхната съм свита
	и винаги ги следвам • при дворцова визита.“

	„Кажете ми обаче“ — • додаде тя — „защо
	посяхте в мен омраза • чрез стореното зло.
	Да покосите Зигфрид, • съпруга ми любим,
	до гроб аз да оплаквам • витяз непрежалим!“

	„Какво да кажа още?“ — • отвърна той. — „Нали
	все същият съм Хаген, • що Зигфрид повали.
	Наложи се героят • тогаз да си отиде
	затуй, че на Брунхилда • нанесохте обида.

	Царице благородна, • наистина е моя
	вината за бедите, • отнели вам покоя.
	Жена ли, мъж ли — нека • да отмъсти сега,
	загдето причиних вам • безмерната тъга.“

	„Юнаци на Атила“ — • извика тя, — „сами
	вий чухте на кого се • дължи тъгата ми.
	Какво за туй го чака • не ме е грижа, воини.“
	Спогледаха се мигом • бойците многобройни.

	Посмееше ли някой • да вдигне свада днес,
	двамината от нея • излезли биха с чест,
	в предишни битки славни • отколе закалени.
	Напиращите бяха • в гнева от страх възпрени.

	Един от тях извика: • „Защо в мен сте се взрели?
	Каквото обещал бях, • за мен това не е ли
	живот да си затрия • за нечия награда?
	Кримхилда ни подвежда • към гибел без пощада!“

	„Мен същото се чини“ — • друг в слово го превари.
	„Дори да ми предлагат • и злато на камари,
	не бих желал да тръгна • с гусларя да се бия,
	в очи му щом съзирам • аз погледа на злия.

	А воина Хаген зная, • и то от младини.
	За него мен друг няма • какво да поясни,
	че виждал съм го в битки • аз двадесет и две —
	що дами той остави • без мъж, без синове!

	Докато беше тука, • отправяше се той
	с испанеца Валтари • на походи и в бой
	прославяше Атила. • Такъв герой юначен
	нима не е заслужил • от нас да бъде тачен?

	Тогава бе юнакът • младеж с постъпки смели.
	Младоците от нявга • какви са побелели!
	Сега е вече мъдър, • безрадостен на вид
	и носи меча Балмунг, • с коварство придобит.“

	Да няма кървав сблъсък • накрая бе решено.
	Видя се от гусларя • туй воинство застрашено
	и ето че момците • обратен път поеха.
	Сърцето на Кримхилда • застрада без утеха.

	Как често от боязън • приятелят отлага
	другарите си вредом • в беда да подпомага
	и най-благоразумно • не сторва им услуги.
	В бедата с разум могат • да се опазят други.

	„Видяхме“ — огорченост • гусларят изрази, —
	„че както спомена се, • тук чакат ни врази.
	В двореца да се върнем • при наш’те господари,
	та никой да не смее • тях подло да удари.“

	„Ще ви послушам“ — Хаген • отвърна и обзети
	от дързост се прибраха • при гостите напети,
	тържествен прием още • очакващи сред двори.
	Витязът Фолкер гръмко • тогава заговори

	на свойте господари: • „Сред гмежа докога
	ще чакате, наместо • да чуете сега
	изречена от царя • в двореца дума пряма?“
	И рицарите храбри • закрачиха по двама.

	Владетелят веронски • прихвана за ръка
	бургундския цар Гунтер • и тръгнаха така.
	Витязът Гернот в Ирнфрид • намерил бе опора,
	а Рюдигер потегли • пък с Гизелхер от двора.

	Юнаците дорде се • тъкмяха в двойки челни,
	останаха си Фолкер • и Хаген неразделни
	до сетен бой, где всеки • живота свой остави.
	Оплакаха ги сетне • все дами величави.

	След Гунтер и князете • към царевата сграда
	пое почтена свита • пред воините хиляда
	наред с шейсет юнаци, • които беше сбрал
	в земите свои Хаген, • безстрашният васал.

	И Хавард редом с Иринг, • двамина воини стари,
	намираха се в близост • до свойте господари.
	Личеше как и Данкварт, • и Волфхарт, рицар смел,
	в обноските показват • достойнства без предел.

	А рейнският владетел • щом влезе най-накрая,
	в двореца цар Атила • ни миг не се помая
	от място да се вдигне • с приветливост гореща.
	Не е било цар гости • тъй мило да посреща.

	„Добре дошли сте, Гунтер, • с двамината си братя!
	Вам с Гизелхер и Гернот • държах аз да изпратя
	почтителна покана • във Вормс отвъд реката.
	С добре дошли приветствам • момците ви в палата.

	Приветстваме сърдечно • в страната ни и вас,
	юнако Фолкер, както • и Хаген, смел витяз,
	ний с моята съпруга, • изпратила дружина
	момци да дойдат с вести • във вашата родина.“

	„Дочухме“ — рече Хаген — • „това да се повтаря.
	Не бях ли днес пристигнал • аз тук заради царя,
	дошъл бих да изкажа • самичък почит вам.“
	Поведе свойте гости • стопанинът оттам.

	Отидоха, където • доскоро бе седял.
	Черничев сок и вино • поднесоха в бокал,
	в разлати купи златни • наляха медовина.
	И тук без поздрав ласкав • „Добре дошли!“ не мина.

	Подир поде Атила: • „Мен нивга досега
	не е било приятно • тъй както от това
	най-сетне да ви видя • дошли в двореца мой,
	царицата печална • да сети пак покой.

	Посрещам толкоз гости • от знатно потекло,
	недоумявам само: • вам бях ли сторил зло
	че не намина никой • от вас, витязи трима.
	Затуй и радостта ми • е днес неизмерима.“

	А Рюдигер отвърна • на таз почуда царска:
	„Срещнете ги с доволство! • На мойта господарка
	роднините умеят • да тачат верността.
	В дома ви са довели • на рицари цвета.“

	При поврат-слънце бяха • витязите дошли
	в двореца на Атила. • Нарядко се мълви
	за прием тъй тържествен. • Подир се той зае за
	вечеря да подканя • към царската трапеза.

	Сред гости там отново • от радост засия.
	Поднасяха обилно • напитки, ястия —
	поред получи всеки • каквото пожела,
	че знайни вред им бяха • чутовните дела.
P$


>	XXX епизод
>	Как Хаген и Фолкер стоят на стража

P>
	Смрачаваше се вънка, • отминал бе денят,
	та питаха се где ли • ще могат да поспят
	владетели и воини • от пътя уморени.
	Чрез Хаген мигом бяха • в ответ уведомени.

	„Хвала вам в Бога“ — Гунтер • поде към домакина.
	„Да се оттеглим молим • за сън, а на ранина
	ще се явим отново, • когато повелите.“
	Атила предоволен • сбогува се с момците.

	Отвред понеже дръзко • обсаждаха ги хуни,
	духът на воина Фолкер • повторно се разбуни:
	„Не смейте да рушите • на рицари покоя!
	Не се ли отстраните, • вий търсите си боя!

	Мнозина с лък гусларски • така ще ги наложа,
	приятел да ги жали • и брани свойта кожа.
	Затуй се отдръпнете: • все рицари отлични
	сме тук, ала за жалост • и с помисли различни.“

	Щом Фолкер с гняв изрече • бележката поредна,
	витязът Хаген също • през рамо ги погледна,
	притуряйки: „Съвета • на шпилмана спазете,
	юнаци на Кримхилда, • и кротко си идете!

	Не вярвам дързост някой • сега тук да подеме —
	желаете ли нещо, • и утре има време.
	Нощес нам чуждоземци • отдайте ни покой,
	така юнакът знам аз • постъпва с госта свой.“

	Заведоха дошлите • в една просторна зала,
	за гостите богато • стъкмена и побрала
	разкошни и удобни • немалък брой легла.
	Замисляше Кримхилда • за всеки орис зла.

	С какви юргани бяха • застлани от атлас,
	извезани изкусно, • ушити чак в Арас,
	и с лъскави арабски • покривки от коприна!
	Околовръст блестеше • по тях обтока фина.

	С одеяла от черен • самур и хермелин
	да се завият щяха • момците до един,
	да отпочинат морни • до утрешния ден.
	Със свита цар не ще е • тъй бивал приютен.

	Но Гизелхер продума: • „Горко нам в тез покои!
	Горко и на дошлите • приятели тук мои!
	Сестра ми нас любезно • макар да ни покани,
	боя се, че причина • ще стане за смъртта ни.“

	А Хаген рече: „Чуйте • сега що вам ще кажа.
	Тревоги за да няма, • заставам аз на стража.
	Ще бдя, дорде навънка • зора заруменее —
	подире сам ще мисли • кой как да оцелее.“

	Към него с благодарност • отправиха поклон
	и скоро всеки рицар • в просторния салон
	в разкошните постели • приготви се да ляга.
	Оръжието Хаген • в туй време взе да стяга.

	„Нали, юнако Хаген, • не ще да сте против“ —
	обади се гусларят, • витяз войнолюбив —
	„ний заедно да бъдем • на стража до зори?“
	Юнакът с най-вежливи • слова благодари:

	„Отец небесен, Фолкер, • да ви възнагради!
	Не бих желал да имам • до себе си в беди
	и в грижи никой други. • Помнете, че добре
	ще ви се отплатя аз, • не ме ли смърт възпре.“

	Доспехите блестящи, • що будеха възхита,
	надянаха и всеки • в ръката стисна щита.
	Отвънка пред вратата • изправиха се двама,
	застанали да вардят • с мъжественост голяма.

	Смелецът Фолкер щита • от мишците си здрави
	свали и до стената • облегнат го остави —
	за гуслата се върна, • решил да забавлява
	другарите си, както • на шпилман подобава.

	Приседна край вратата • тогаз на прага камен.
	По дързост този шпилман • не беше имал равен.
	Момците горди толкоз • му бяха благодарни,
	от струните му щом се • разляха звуци харни!

	Отекнаха гръмливо • те в тази ширна зала.
	След боя нему гусла • бе славата създала.
	Подир засвири тихо, • та кротко да заспят
	мъжете, без да им е • тревожен и сънят.

	Когато увери се, • че вече са заспали,
	юнакът вдигна щита, • отмората прежали,
	излезе пред вратата • и пак отвън застана
	от воини на Кримхилда • за своите охрана.

	Към полунощ май беше, • а може и преди,
	съзря смелецът Фолкер • как нейде шлем блести
	далече в тъмнината. • Кримхилдината свита
	към гостите решила • бе набег да опита.

	„Юнако Хаген“ — поглед • гусларят в него впери, —
	„поехме грижа двама • да бдим пред тези двери.
	Въоръжени люде • пред нас съзирам в мрака.
	Догаждам се, че битка • навярно с тях ни чака.“

	„Спокойно!“ — рече Хаген. — • „Когато приближат,
	преди да се усетят, • на шлема им върхът
	от мечовете наши • ще бъде разломен.
	Кримхилда нека види • кой как е подреден.“

	От хуните юначни • един пък забеляза,
	че варди се вратата, • и незабавно каза:
	„Не можем да постигнем, • що беше наша цел.
	Гусларя виждам как е • охраната поел.

	Наложил на главата • е своя лъскав шлем,
	в двубои як и читав • опазил се съвсем.
	И ризницата също • проблясва като жар.
	А редом бди и Хаген • над воин и господар.“

	Назад поеха мигом. • Едва-що осъзна го,
	призна на Хаген Фолкер: • „Не ми е никак драго,
	та нека ги догоня • да мога да узная
	от тяхната царица • за нас вестта каква е.“

	„Не бива според мене“ — • съратникът му рече. —
	„Наложат ли ви в схватка • да влезете вий с меча,
	на помощ вам ще трябва • да ви се притека
	дори рода си в гибел • с това да въвлека.

	От тях, дорде се бием, • двамина-четирима
	нахлуят ли в салона • на нашата дружина,
	на рицарите спящи • ще натворят беди,
	каквито никой нивга • не ще ни нам прости.“

	„Но нека“ — рече Фолкер — • „поне да разберат,
	че тук сме ги съзрели, • а не да отрекат
	Кримхилдините воини, • щом питат ги дали
	със замисли коварни • тъдява са били.“

	И начаса извика: • „Къде, юнаци смели,
	запътвате се нощем, • оръжията взели?
	Подвластни на Кримхилда, • с другаря си и аз
	да диря плячка тръгнал • бих в помощ вам тогаз!“

	Ответ не чу и ярост • обхвана го сега.
	„Пфу, жалки боязливци!“ — • витязът изруга. —
	„В дълбок сън ли сте щели • вий нас да умъртвите?
	Герой не бива жертва • да е на хитрините!“

	Правдиво за провала • тозчас уведомена,
	царицата от него • напълно бе сломена.
	В омразата тогава • избра тя друг похват,
	отнел подир живота • на рицар стар и млад.
P$


>	XXXI епизод
>	Как отиват да се черкуват

P>
	„Таз ризница хладнее“ — • юнакът Фолкер вметна,
	„ала комай преваля • нощта тъй неприветна.
	По въздуха долавям • как пуква се денят.“
	Не дадоха и други • те повече да спят.

	Зора изгряла мрака • от залата прокуди
	и рицарите Хаген • в постелите разбуди
	да иде, който иска, • на меса в храма вън.
	По християнски чу се • отвред камбанен звън.

	Покръстен и езичник • нестройно сетне пяха —
	личеше, че в един глас • на меса не вървяха.
	Наскачаха момците • на Гунтер от постели,
	да се черкуват всички • настойчиво пощели.

	Застягаха се бодро • в одежда по-отбрана
	от тази, дето рицар, • откликнал на покана,
	е носил в царство чуждо. • „Какъв напразен труд!“
	натякна Хаген — „Нужен • е облик вам по-друг.

	Наясно сте какво се • зад приема тук крие.
	Оръжие вземете • наместо рози вие
	и с шлема заменете • елмазени шапели.
	Кримхилда ни показа • коварните си цели.

	Противник днеска в схватка • пред нас ще се изправи.
	Не с ризи от коприна, • а с ризници корави,
	и не с наметки скъпи, • а с щитове грамадни
	да срещнем всеки, който • рече да ни нападне!

	Владетели любезни, • роднини мои, воини,
	тръгнете за към храма • на меса преспокойни.
	Там Богу изплачете • и грижа, и беда
	и сигурни бъдете, • че близка е смъртта.

	Спомнете що в живота • сте сторили до днес,
	пред Бога застанете • в смирение и с чест,
	че Божията воля • чрез Божия намеса
	ще отреди коя е • вам сетната ви меса.“

	Владетели и воини, • поели с буден взор
	към храма, бяха спрени • в пресветия му двор
	от Хаген пак с подкана • да бдят с задружни сили:
	„Не знае се що хуни • нам биха погодили.

	Приятели, вий щита • сложете при нозе.
	Недружелюбен поздрав • щом някой въздаде,
	отвръщайте — съветва • ви Хаген — с люти рани,
	та почит най-достойна • да найде храбростта ни!“

	Подир с юнака Фолкер • отправиха се двама
	напред да бъдат близо • до дверите на храма —
	с лукавост там Кримхилда • могла би да опита
	в навалицата сблъсък • суров да предизвика.

	С красивата царица • пристигна цар Атила.
	Изглеждаха разкошно • в одеждите от свила —
	и те, и всеки рицар, • пристъпващ редом с тях.
	Кримхилдиното воинство • надигна облак прах.

	Стопанинът, когато • с оръжия съзря
	бургундските си гости, • стъписано се спря:
	„Приятелите мои • защо дошли са с шлема?
	Обиди ли ги някой, • вината ще поема.

	За всекиго ще има • заслужена разплата,
	щом нему накърни се • сърцето и душата,
	Мен жал ще е — да знае • и чуе моя зов:
	каквото пожелае, • на всичко съм готов.“

	„Не ни е“ — рече Хаген — • „тук никой наскърбил.
	На мойте господари • е траен навик бил
	на празненства да ходят • с оръжие до три дни.
	Ще известим, щом сетим • деяния обидни.“

	Добре дочу Кримхилда • на Хаген тез слова
	и с колко неприязън • го стрелна след това!
	Не щеше тя да каже, • че навикът чудат
	на нея бил е още • в Бургундия познат.

	Макар в ненавистта си • да бе се озлобила,
	посмееше ли някой • да каже на Атила
	що става, той предвардил • би бъдни крамоли.
	Възгорда бе, та никой • не си го позволи.

	Огромна воинска свита • със себе си доведе
	царицата, но Хаген • и Фолкер нито педя
	не мръднаха назаде, • що хуните нервира:
	тя трябваше с момците • край тях да се провира.

	На стражата придворна, • подразнена от смута,
	пощя се тези двама • юнаци да избута,
	ала нема куража • пред погледа на царя.
	Тъй напънът утихна, • без спор да се разгаря.

	След службата черковна, • след меса в Божи храм
	от хуните мнозина • препуснаха оттам.
	Кримхилда придружиха • и дами, и девойки,
	и седемхилядната • дружина воини бойки.

	С придворните си дами • приседна под аркада
	Кримхилда до Атила • за негова наслада,
	дошли да видят в двора • ездата как не спира.
	Какви момци от странство • се впускаха в турнира!

	Пристигнал там бе Данкварт, • маршал и рицар смел,
	с оръженосци млади, • но също тъй довел
	обозниците царски, • в Бургундия подбрани.
	Конете нибелунгски • стояха оседлани.

	Владетел, воин и рицар — • щом всеки кон възседна,
	към тях отправи Фолкер • подканата поредна:
	при схватките да спазват • бургундските си нрави.
	В ездата сетне всеки • чудесно се представи.

	Съветът на витяза • съвсем не ги подразни,
	а в двора надойдоха • и други воини разни.
	От сблъсък при ездата • оръжия трещяха.
	Атила и Кримхилда • сред зрителите бяха.

	Теодерих представен • бе с шестстотин момци,
	готови да пресрещнат • бургундските бойци
	в турнирна надпревара. • И щяха своя дял
	да имат в нея, стига • да ги не бе възпрял.

	Какви юнаци славни • прииждаха след тях!
	Теодерих узнал бе • за техния ищах,
	ала игрите с воини • на Гунтер забрани,
	загрижен да не би да • произтекат злини.

	Веронците току-що • оттеглили се бяха,
	петстотинте юнаци • на Рюдигер стояха
	с конете си на двора • и с щитове в ръка.
	Той в Пьохларн предпочел би • да бъдеха сега.

	Сред рицарите свои • маркграфът с коня мина,
	приканвайки разумно • сърцатата дружина
	да прекрати двубоя • в турнирното поле,
	че хората на Гунтер • настроени са зле.

	Отдръпнаха се също • и тези храбреци,
	ала след тях нахлуха • тюрингските момци
	и дръзките датчани • хиляда май на брой.
	Трески хвърчаха вредом • от рицарския бой.

	Препусна в набег Ирнфрид • до Хавард, смел юнак.
	От Рейн дошлите гордо • очакваха ги пак.
	Пресрещаха те всеки • тюрингец, що налита,
	и с копие пробойни • нанасяха му в щита.

	Дойде със свойто воинство • трихилядно и Бледа.
	Атила до Кримхилда • сега се в брат си вгледа —
	нали следяха взряно • те всяка кавалкада,
	царицата с надежда • бургундец да пострада.

	Ни Гибеке, ни Шрутан, • ездачи в хунски стил,
	тъй както Рамунг, Хорнбог, • юнак не би надвил.
	Срещу бургундци в напад • привеждаха телата,
	от копия отломки • летяха до палата.

	Но в крайна сметка всичко • бе шумна надпревара.
	Звънтенето при сблъсък • на щитове накара
	от екота и двор, и • палат да се разтриса,
	где свитата на Гунтер • с признание сдоби се.

	Така ги бе увлякла • голямата забава,
	че по-обилна почна • под тях потта да става
	през чула на жребците, • що бяха изтощили.
	Но с хуните почтено • премерваха те сили.

	Храбрецът Фолкер, рицар • и шпилман, се обади:
	„Не смеят да разпалят • тез воини спор и свади.
	Дочух към нас ненавист • таели уж без жал,
	а по-изгоден случай • не би им се удал.

	В конюшните да бъдат • жребците ни прибрани
	и привечер“ — додаде — • „отново оседлани.
	Да подновим турнира • навреме с шумна глъч и
	наградата защо нам • Кримхилда да не връчи?“

	Ала на кон яви се • натруфен воин така,
	че би дори стъписал • и хунската войска.
	С надежда да го зърне • любимата девица
	гиздосан беше сякаш • на рицар годеница.

	„Нима могъл бих образ • подобен да изпусна?“ —
	извика Фолкер. — „Фукльо • такъв с езда изкусна
	погубвам за поука! • Не би разуверила
	с гнева си мен дори и • жената на Атила.“

	„Не бива според мене“ — • продума Гунтер пръв. —
	„Нападнем ли, преди те • да са пролели кръв,
	ще ни винят, та нека • да почнат спора те.“
	Все още до Кримхилда • Атила седнал бе.

	„Аз също ще препусна“ — • тогава рече Хаген, —
	„та рицари и дами • да видят ход параден,
	ездата ни умела • и набезите бойни.
	Не чакам тук награда • за Гунтерови воини.“

	Но втурнат Фолкер в набег • пак с копие сега,
	удави сетне дами • в небивала тъга —
	натруфеният беше • прободен от юнака.
	Подир жени, девойки • безчет това разплака.

	Стремглаво с пет дузини • момци и свойта свита
	препусна Хаген, без да • размисля и да пита,
	подир гусларя, где се • юнаци горещяха.
	Атила и Кримхилда • отблизо го видяха.

	Не щяха без закрила • ни Гунтер, ни князете
	гусларя да оставят • самин сред враговете.
	Хиляда воини мигом • препуснаха напред
	към подвизи с достойнство • в изкусен боен ред.

	Едва-що воинът хунски • бе смъртно поразен,
	отекна плач от близки • и вопъл нажален.
	Те питаха: „Защо ли • и кой това го стори?“
	„Гусларят Фолкер“ — някой • така им отговори.

	Роднини на маркграфа • от хунските земи —
	към щит и меч се всеки • веднага устреми.
	Те Фолкер да погубят • напираха тозчас.
	Стопанинът забърза • и той натам тогаз.

	Сред множеството людско • настана суматоха.
	На кон князете с Гунтер • пред залата дойдоха.
	Бургундците умело • придърпваха юздите,
	Атила пък зае се • да помири страните.

	На воина мъртъв сродник • опечален край него
	видя той с меч огромен, • присегна се и взе го
	с размах към всички в ярост • и гняв околовръст.
	„Какъв аз домакин съм, • щом вас обзела мъст

	на госта ми, гусларя, • смъртта би причинила?
	Злотворство то било би!“ — • провикна се Атила.
	„Видях как воина хунски • да повали той дръзна,
	ала не бе виновен — • жребецът му се плъзна.

	Да бъдат всички гости • оставени на мира!“-
	застъпи се за тях той. • Жребците да прибират
	в конюшните дойдоха • оръженосци млади,
	помощници усърдни • в турнирни кавалкади.

	С приятелите влезе • стопанинът в палата,
	на ничий гняв надежда • не даде за разплата.
	Трапези наредиха, • поднесоха вода,
	от Рейн дошлите все пак • долавяха вражда.

	Преди да седнат всички, • измина много време.
	Кримхилда се гнетеше • от собственото бреме:
	„Владетелю веронски, • в съдбата ми нелепа
	мен нужни са съвети, • закрила и подкрепа.“

	Но Хилдебранд, витязът • прославен, заяви:
	„Поще ли с нибелунги • разправа, да върви
	без мене, който иска, • за всякаква награда.
	От воини всепобедни • той може да пострада.“

	Любезно отклони и • Теодерих молбата:
	„Недейте настоява, • царице пребогата.
	Родата ви не ми е • докарвала злина,
	затуй срещу момците • не влизам във война.

	На властелин съпруга • нередно е с охота
	да въвлече в погибел • на сродници живота,
	поели доверчиво • на гости в таз страна.
	Не ще мъсти ръка ми • на Зигфрид за смъртта.“

	С веронеца понеже • измяната не случи,
	веднага обеща тя • на Бледа да получи
	маркграфството на Нудунг, • загинал нявга в свада.
	Убит от Данкварт, Бледа • не стигна до награда.

	„На помощта ви, Бледа, • разчитам“ — рече тя. —
	„Виновните, загдето • беда ме сполетя,
	убийците на Зигфрид, • мъжа любим, са тука.
	Вам в дълг ще съм, в мъстта си • постигна ли сполука.“

	„Боя се, господарко“ — • в ответ й рече Бледа, —
	„Атила дързостта ми • към тях да не съгледа.
	От ближните ви всеки • посрещна той с отрада —
	ако злина им сторя, • не чака ме пощада.“

	„О, не! От мен, юнако, • очаквайте добро —
	в награда обещавам • и злато, и сребро
	ведно с девойка мила, • на Нудунг годеница,
	за нежните ви ласки • достойна хубавица.

	Земя ще предоставя • аз с всички твърдини
	вам, рицарю, да има • пред вас блажени дни,
	маркграфството на Нудунг • припадне ли се вам.
	Обета изпълнявам • докрай аз, щом го дам.“

	Едва-що чул бе Бледа • наградата каква е,
	девойката харесал, • започна да мечтае
	да я заслужи честно • и в рицарски двубой.
	Затуй прости се воинът • подир с живота свой.

	Сега да иде, рече, • отдето е дошла:
	„Преди да се усетят, • ще вдигна крамола.
	Дължи за злото Хаген • разплата вам достойна.
	Ще доведа завързан • при вас на Гунтер воина!“

	Момците си подкани: • „Вдигнете се на крак!
	С оръжие ще тръгнем • срещу коварен враг.
	Жената на Атила • не ще го нам спести
	да жертваме живот ний • за нейни теготи.“

	Щом Бледа свойто воинство • решително събра,
	царицата се върна • на пищната софра
	при властния Атила • и неговата свита.
	Но в пъкленост безмерна • тя взе да се заплита.

	Понеже крамолата • дотук не се зачена,
	Кримхилда рече с болка • в сърцето си таена
	веднага на Атила • да доведат отрока.
	Нима жена в мъст може • да бъде тъй жестока?

	И хуни четирима • поеха начаса
	потомъка, принц Ортлиб, • при тях да донесат
	на царската трапеза, • где Хаген също бе.
	Злостта му тъй погуби • невръстното дете.

	В мига, когато царят • богат сина си зърна,
	към своите роднини • той благо се обърна:
	„Приятели, туй мой и • на вашата сестра
	отрок е. Нека бъде • за вас вестта добра:

	У него на рода му • запази ли се нрава,
	юнак ще бъде силен, • богат, с десница здрава.
	Тогаз на Ортлиб също • вий бихте се опрели.
	От мен земи дузина • ще има, порасте ли.

	Затуй, понеже знам аз • добрата ваша воля,
	щом яхнете обратно, • желал бих да помоля
	на Рейн да отведете • и своя сестрин син,
	да бъдете грижовни • към него до един.

	Отчуйте го в почтеност, • дордето възмъжее.
	Вразите застрашат ли • земята ви, добре е
	от помощ да ви бъде • левентът за разплата.“
	До него и Кримхилда • изслуша му словата.

	„Един ден, порасте ли“ — • тук Хаген се обади, —
	„на тез витязи бил би • опора в спор и свади,
	но царят млад, изглежда, • от гибел застрашен е,
	та в двора му запътен • не ще ме видят мене.“

	Стъписано към него • погледна властелина.
	Дочутото макар и • безмълвно да подмина,
	сърцето му се стегна • в тъга от тези думи.
	Едва ли Хаген бил би • настроен да се глуми.

	С прокобата на Хаген • към Ортлиб цар, князе
	покрай Атила горест • немалка ги обзе,
	загдето изтърпяха • обидата му пряка.
	Не знаеха те орис • каква подир го чака.
P$


>	XXXII епизод
>	Как Данкварт убива Бледа

P>
	Изпълнил бе момците • на Бледа воински плам.
	От тях хиляда тъкмо • отправяха се там,
	где Данкварт бе приседнал • с оръженосци млади.
	Вражда сред тях покълна, • повдигнаха се свади.

	В мига, когато Бледа • доволен се добра
	до воините на Данкварт • край дългата софра,
	маршалът поздрави го • всред весел глъч и врява:
	„На що ли вам дължим ний • тук вашата поява?“

	„Не съм дошъл за поздрав • и дружеска беседа.
	Да ви погубя идвам“ — • отвърна остро Бледа. —
	„Понеже Зигфрид жертва • на брат ви Хаген стана,
	на хуните дължите • разплата за измяна.“

	„О, не!“ — извика Данкварт, — • „Не бива, драги княже,
	тоз прием височайши • погром да се окаже.
	Невръстен бях, когато • бе Зигфрид усмъртен.
	Царицата ви в що ли • сега упреква мен?“

	„Не знам в какво, ни що ли • било е някогаж,
	но дело е на Хаген • и Гунтер, сродник ваш.
	Горко вам, чуждоземци, • не ще се вам понрави
	да бъде за Кримхилда • възмездие смъртта ви!“

	„Комай“ — додаде Данкварт — • „не щете да склоните?
	Ех, жалко, дето аз пък • не си спестих молбите.“
	Той скочи от софрата • и в миг с ръка чевръста
	изтегли меч огромен • от ножница на кръста.

	Стовари го връз Бледа • със сила толкоз злостна,
	че тутакси в нозете • главата му се просна.
	„Да ти е“ — Данкварт каза — • „туй утринен подарък
	на Нудунг за момата, • пощял с мерак немалък!

	Рекат ли пак да бъде • в награда задомена,
	жених да я не чака • от нас невъзмездена.“
	Довереник бе нему • сред хуните един
	донесъл що замисля • владетелката им.

	А воинството на Бледа, • смъртта му осъзнало,
	с размахан меч влетя край • безжизненото тяло
	насрещу млади гости • в препълнената стая.
	Подире не един се • за случката разкая.

	Гръмовно Данкварт викна • на свойте подчинени:
	„Видяхте, млади воини, • що на глава дойде ни.
	Приели на Кримхилда • любезната покана,
	мислете като гости • за своята отбрана!“

	Без меч които бяха, • завчас изпод скамейки
	повдигнаха подножни • поставки и громейки
	противници не щяха • да мрат без съпротива.
	От всеки техен удар • взе шлем да се пробива.

	Поведоха неравна • ожесточена бран
	оръженосци, всеки • и в кръв, и в пот облян.
	Натрапниците бяха • прогонени навън,
	а петстотин лежаха • от тях във вечен сън.

	Униние обхвана • момците на Атила
	веднага щом мълвата • се бе разпространила
	за гибелта на Бледа • и хуни всред палата.
	С юнаци млади бил ги • избил на Хаген брата.

	Не чул бе още царят • вестта за брата свой,
	когато гневни хуни • две хиляди на брой
	оръжието взеха • (че другояче как?)
	и младите юнаци • изтребиха докрак.

	Изменно хунско воинство • пред сградата застана —
	подслон на чуждоземци, • стъкмени за отбрана.
	Но смелост що чини, щом • обречени са веч?
	И ето подир миг се • поде страхотна сеч.

	Пред вас сега чутовност • и ужас ще възпея,
	че деветхилядите • бойци умряха в нея
	ведно на Данкварт още • с дузината витязи.
	Самин се пред вразите • единствен той опази.

	Заглъхна грохот страшен, • настана тишина.
	Оглеждайки се, Данкварт • юнакът смел съзна:
	„Погром добри другари • за жалост порази,
	съвсем самин останах • пред моите врази.“

	Понеже меч към него • насочил беше всеки,
	той техните любими • ориса с дни нелеки.
	Прихванал щита долу, • високо го изправи
	и с кръв оплиска брони • и ризници корави!

	„Боли от таз несрета“ — • синът на Алдриан
	пророни. — „Хунски воини, • след непосилна бран
	дръпнете се да вдъхна • отвънка струя свежа.“
	И да пристъпва гордо • видяха те младежа.

	Едва-що бе отдъхнал, • от боя изнурен,
	и меч отново звънна • по неговия шлем.
	Невиждалите още • десницата тъй веща
	на тоз бургундец стръвно • се втурнаха насреща.

	„Да щеше Бог да имам • вестител свой аз днес,
	при брат си Хаген бих го • проводил с тази вест:
	в беда съм, застрашен от • витязи с брой неведом.
	Той мен ще ме избави • или ще падне редом.“

	От хуните дочу се: • „Вестител ще си ти,
	щом мъртъв отнесем те • с теб брат да се прости.
	Ще го е Хаген горест • такава покрусила,
	каквато ти донесе • на царя ни Атила.“

	„Назад“ — извика Данкварт — • „и спрете таз заплаха,
	че ризници немалко • от мен се в кръв обляха.
	Ще отнеса вестта аз • на мойте господари
	ведно с скръбта, що толкоз • дълбоко ме попари.“

	Така ги бе наплашил • сред бой и крамоли,
	че меч да вдигне никой • не се май осмели.
	Замятаха тогава • те копия към щита,
	дорде под тежестта му • той почна да залита.

	Да го сломят уж щяха, • без щита щом остана,
	а в колко шлема още • отново зейна рана
	и всеки строполи се, • решил да го сразява!
	Затуй юнакът Данкварт • сдоби се с нова слава.

	От две страни тоз натиск • насреща му не спря, но
	загина всеки, който • се втурваше припряно.
	Срещу вразите свои • той стори чудеса
	като глигана, спипан • от хрътките в леса.

	Отново пътят беше • след него в кръв облян.
	Кога ли воин извършвал • е подвиг по-голям
	от този, той когато • потегли към палата?
	Юнашки чак дотам се • добра на Хаген брата.

	Трапезник, виночерпец • на място в миг застана,
	щом чу звъна на меча. • Захвърлен бе стакана,
	блюдото с вкусна гозба • за гостите готова.
	На стълбите го срещна • враждебна сила нова.

	„Защо насам търчите?“ — • запита уморено. —
	„Нима не е вам ясно • било разпоредено
	на гости, господари • блюда да поднесете?
	Аз вест държа да кажа • на царя и князете.“

	На всеки, дръзнал нему • там път да му препречи,
	нанасяше той удар • такъв страхотен с меч и
	в уплахата си всички • отстъпиха нагоре.
	Така със свойта смелост • чутовен подвиг стори.
P$


>	XXXIII епизод
>	Как бургундците се бият с хуните

P>
	До дверите щом Данкварт • достигна след това,
	слугите на Атила • към кротост призова.
	Одеждата му беше • от кръв по аленяла,
	огромен меч държеше • в ръка изнемощяла.

	Към воин един извика • тогаз със силен глас:
	„Несретата ни искам • пред Бога и пред вас
	да известя аз, братко. • Дорде си тук седите,
	в подслона наш избиха • без жал докрак момците.“

	„Чии са“ — рече Хаген — • „делата недостойни?“
	„На властелина Бледа • и неговите воини.
	Но нека да се знае: • наказан бе от мен —
	от меч в ръката моя • бе той обезглавен.“

	Витязът Хаген вметна: • „Не е беда голяма.
	Вестта за него щом се • разчуе вредом, няма
	да жалят знатни дами, • узнаят ли, че той
	юначна смърт е имал • от меча на герой.

	Ала защо сте, братко, • такъв окървавен?
	Мен чини се, че май сте • опасно наранен.
	Дали не се навърта • злосторникът тъдява?
	Не го ли дявол пази, • очаква го разправа!“

	„Добрах се здрав и читав, • а кървите по мен
	от рани са на други, • които в този ден
	ръката ми погуби. • Не са един и два,
	та броя им под клетва • не ще да назова.“

	„Идете“ — рече Хаген — • „край дверите на стража,
	да не посмеят хуни • навън да се покажат!
	Аз сметка ще подиря • от воини именити
	оръженосци наши • защо са там затрити.“

	„Налага ли се стражник • да бъда аз край двери,
	по-доблестен от мене • не ще се друг намери.“
	До стълбите отиде • внимателно да бди,
	за воини на Кримхилда • подготвяйки беди.

	„Учудено се питам“ — • подхвана Хаген — „що ли
	пък хуните си шушнат. • Замислят май неволи
	за оногова, дето • заварди двери с чест и
	донесе нам, бургундци, • печалните си вести.

	Отдавна все говорят: • Кримхилда не могла
	в сърце да превъзмогне • ни мъка, ни тегла.
	Да пием царско вино • на мъртвите за помен
	и най-напред за принца, • от хуните отломен.“

	Витязът Хаген Ортлиб • с един замах посече,
	та кръв от острието • в дланта му чак се стече.
	Главата отлетя на • царицата във скута.
	Сред рицарите схватка • надигна се нечута.

	С наставника на Ортлиб • той с меч в ръцете здрави
	и с ловкия си удар • без милост се разправи:
	главата му отхвръкна • набързо пред софрата —
	за грижите към принца • окаяна отплата.

	Това, че пред Атила • да свири той съзря
	на гуслата си шпилман, • гнева му не възпря
	и шпилманът без дясна • ръка тогаз остана:
	„Загдето ни донесе • в Бургундия покана!“

	„Горко ми!“ — шпилман Вербел • над гуслата изплака. —
	„Не съм злина аз сторил • до днес на вас, юнака!
	Заръка носех честно • от нашата царица,
	а как сега ще свиря • на гусла без десница?“

	Че нямало да може • безрък да свири Вербел,
	не бе го еня Хаген. • Сред рицари подел бе
	безжалостна разправа • в палата на Атила.
	Мъстта сега го беше • напълно разлютила.

	Храбрецът Фолкер скочи • иззад трапезен кръг
	и също развилия се • с гусларския си лък.
	Тъй звучно този шпилман • засвири, без да спре, че
	сред хуните огромна • омраза си навлече.

	Наскачаха князете • и Гунтер от софрата
	несрети да предвардят, • дошли от крамолата,
	но яростта на Фолкер • и Хаген тъй порасна,
	че не смириха никак • те свадата ужасна.

	Владетелят от Рейн пък, • видял, че не престава
	кавгата, сам се включи • в жестоката разправа:
	отвори люти рани • през ризниците вражи
	и смогна сръчността си • геройски да покаже.

	Княз Гернот, рицар снажен, • в борбата се намеси,
	на хуните погибел • болезнена донесе
	на меча с острието, • от Рюдигер дарен.
	Що воини на Атила • погуби този ден!

	И Гизелхер се втурна, • на Ута син най-млад,
	с оръжие притисна • ведно със своя брат
	момците на Атила • от хунската земя
	и подвизи чутовни • да стори съумя.

	И цар, и княз, и воини, • макар и бой повели,
	при все това не бяха • от Гизелхер по-смели.
	Срещу вразите техни • той биваше все пръв
	и падаха мнозина, • обагрени от кръв.

	Атиловите воини • се бранеха юнашки,
	размахали обаче • лъщящите си шашки,
	сновяха техни гости • през царския салон.
	Отекваше сред трясък • отвред предсмъртен стон.

	Напираха да влязат • другарите им тука,
	ала с нищожна само • до дверите сполука.
	Излезли биха други • от тоз злокобен звън —
	не пусна никой Данкварт • ни вътре, ни навън.

	Отпред борбата стана • съвсем разгорещена
	и често звън ехтеше • от удар върху шлема.
	В беда изпадна Данкварт, • затуй бе тъй загрижен
	в предаността си брат му • сега за своя ближен.

	Към Фолкер викна Хаген: • „Съзирате ли вие,
	юнако, как се брат ми • с витязи хунски бие?
	Приятелю, идете • натам да го спасите,
	преди да го загубим, • посечен от вразите.“

	„Отивам незабавно“ — • гусларят Фолкер рече
	и през палата мигом • с лъка си се завтече.
	Ръката му неспирно • размахваше кинжала,
	заслужил на момците, • дошли от Рейн, похвала.

	Храбрецът Фолкер рече • на Данкварт: „Вие днес
	неволи в изпитните • преодоляхте с чест.
	От брат ви бях помолен • вам помощ да окажа.
	Завардите ли вънка, • аз вътре ще съм стража.“

	Избра смелецът Данкварт • на стража да е вънка.
	Оттам отново звучно • оръжие задрънка —
	на стълбището всеки • възпираше той пак,
	тъй както вътре Фолкер, • бургундският юнак.

	Гусларят се провикна • през грохота към Хаген:
	„Салонът е заварден, • приятелю прославен.
	Залостени са двери • на двама ни с ръцете
	досущ като с хиляда • затъкнати резета!“

	Щом Хаген зърна Фолкер • как дверите залости,
	на гръб преметна щита • изтъкнатият гост и
	за стореното почна • тепърва да мъсти
	без искрица надежда • за своите врази.

	Владетелят веронски — • понеже бе видял,
	че шлем пред воина Хаген • не ще остане цял, —
	извика, амелунгът, • върху скамейка качен:
	„Тук Хаген виночерпец • оказва се най-мрачен.“

	Стопанинът изпаднал • бе сякаш и в тревога
	(да му погубват нагло • приятели тъй много!),
	и в уплах сам дали от • врага се би спасил.
	Какво от туй, че царят • в страната си той бил?

	Кримхилда пък молба към • Теодерих отправи:
	„На двора амелунгски • зарад добрите нрави
	оттук да се измъкна • на мен вий помогнете,
	че мъртва съм, на Хаген • попадна ли в ръцете!“

	Теодерих отвърна: • „Царице благородна,
	за себе си загрижен, • на вас как да помогна?
	Дружината на Гунтер • е толкоз ядовита,
	че никому не мога • сега да съм защита.“

	„Теодерих, за Бога • и рицарска прослава
	вий доблест проявете, • каквато подобава!
	Навън ме изведете, • дорде съм още жива.“
	Тревогата започна • и нея да надвива.

	„Добре, ще се опитам • от помощ да съм вам.
	Ожесточени воини • с такъв юнашки плам
	не съм отколе виждал. • Та вижте кръв от шлем
	как бликва, щом той бива • от меча разломен!“

	Витязът мигом викна • с все сила до възбог.
	Гласът му, вред отекнал • като ловджийски рог,
	от зубър нявга носен, • палата чак разтресе.
	В стъписването бързо • Теодерих съвзе се.

	Едва-що доловил бе • гласа му да звучи,
	към него Гунтер впери • сред кървав бой очи:
	„Теодерих“ — той рече — • „такъв вик щом надава,
	то негов воин навярно • е паднал в таз разправа.

	Възкачен на трапеза, • той ръкомаха май.
	Приятели, дошли от • бургундския ни край,
	борбата прекратете • да видим и да чуем
	какво сме навредили • на рицаря тъй буен!“

	Дочувайки молбата • и царската му воля,
	пообуздаха меча • те тутакси сред боя.
	Наложиха си силом • размах да прекратят,
	а Гунтер заразпитва • защо е бил викът:

	„Владетелю веронски, • що сторено е вам
	от моите юнаци? • Готов съм да ви дам
	възмездие за нещо • неволно причинено.
	Щета вам нанесат ли, • ще жаля съкровено.“

	„Щета не сещам“ — рече • Теодерих, — „но нека
	помоля да изляза • под вашата опека
	ведно със свойта свита • от тази зала вън.
	Признателен подире • безкрайно вам ще съм.“

	„Но как“ — запита Волфхарт — • „ще молите вий гости?
	Макар и двери здраво • гусларят да залости,
	ний пак ще ги разтворим • дори с саморазправа.“
	Теодерих отсече: • „И дума да не става!“

	„Ще позволя тогава“ — • цар Гунтер пък склони —
	„да изведете всеки • навън от тез стени,
	ала вразите хунски • да си останат тук:
	злина в земите техни • не ми е сторвал друг.“

	Теодерих му кимна • и под ръка прихвана
	царицата, обзета • от паника голяма.
	Поведе и Атила • веронският герой
	ведно със свойте воини • към шестстотин на брой.

	„Защо да не излязат • от сградата и други
	с готовността да бъдат • на вашите услуги?“ —
	тъй Рюдигер, маркграфът, • запита. — „Нека знаем
	с приятели мирът ни • дали е дълготраен.“

	Дойде ответ бургундски • от Гизелхер тогаз:
	„На мир почтен и траен • разчитайте от нас,
	сами щом верността си • и вий не нарушите.
	А с воинството си може • без страх да си вървите.“

	Граф Рюдигер напусна • салона, без да чака.
	Последваха го верни • над петстотин юнака,
	пристигнали от Пьохларн, • приятели и свита.
	Какви беди пък Гунтер • подир от тях изпита!

	Теодерих дордето • извеждаше Атила,
	подири рицар хунски • край двамата закрила,
	но таз намяра с удар • гусларят провали —
	главата му в нозе им • след миг се търколи.

	Пред сградата Атила • назаде се извърна
	и — взрян във Фолкер — мисъл • изрече най-кахърна:
	„Горко ми с тези гости, • с неволя страховита
	глави на мои воини • да виждам как политат!

	Пропадна празненството“ — • додаде царят благ. —
	„Юнак на име Фолкер • вилней край оня праг
	като глиган в шумака, • а казват шпилман бил.
	От дявола с късмет аз • голям съм се спасил!

	Коварна песен пее, • размахва лък червен,
	звукът му кара воина • да падне усмъртен.
	Каква вина тоз шпилман • вменява ни не знам,
	но гост такива грижи • не е създавал нам.“

	Комуто разрешиха, • излязъл беше вън.
	Отвътре се разнесе • отново страшен звън.
	За сторена неправда • пак гостите мъстяха.
	Що шлемове пред Фолкер • и тук не устояха.

	А Гунтер, цар прославен, • се взираше в тоз смут:
	„Дочувате ли, Хаген, • гусларят ни прочут
	как свири, щом понечи • вън воин да се покаже?
	На гуслата лъка си • неспирно ален маже.“

	„Неловко ми е, гдето“ — • тъй Хаген отговори, —
	„в двореца все седял съм • от него ранг по-горе.
	Завърнем ли се живи • и този път ний двама,
	съратници по-верни • от нас в живота няма.

	Ала и вам е Фолкер, • царю, най-предан в бой,
	заслужвайки достойно • сребро и злато в брой.
	С лъка дори стомана • прорязва и пробива,
	на шлемовете снема • украсата красива.

	Гуслар не съм аз виждал • по-дързък и напет
	от Фолкер, който в схватка • и днес бе най-отпред.
	Отеква песента му • през шлема в люти рани.
	Доспехи и жребци е • заслужил най-отбрани.“

	От хуните, в салона • присъствали тоз ден,
	на ни един животът • не беше пощаден.
	Звънът съвсем утихна • и меча бяха свели,
	щом нямаше противник, • бургундски воини смели.
P$


>	XXXIV епизод
>	Как изхвърлят мъртвите от салона

P>
	Приседнаха момците — • умора ги обзе,
	но не подвиха Фолкер • и Хаген миг нозе.
	Смелчаците, опрени • на здрави щита два,
	разменяха в беседа • край дверите слова.

	А Гизелхер извика, • бургундец благороден:
	„Приятели, за отдих • часът не е най-сгоден.
	Вий мъртвите ще трябва • навън да изнесете.
	Нас пак ще ни нападнат, • уверени бъдете,

	и трупове не бива • в нозе ни да лежат.
	На хуните, преди те • докрай да ни сломят,
	да причиним бих искал • отново тежки рани.
	Това“ — додаде князът — • „е засега целта ми.“

	„Честит съм“ — вметна Хаген — • „с подобен господар.
	Съветът му напомня • съвет на рицар стар,
	а днеска бе изречен • от младия ни княз.
	Ликувайте, бургундци, • той гордост е за вас!“

	Съветът бе послушан. • Понесоха през прага
	те седем хилядите • загинали веднага
	да ги нахвърлят вкупом • по стръмни стъпала.
	Завайкаха се близки • в тълпата придошла.

	Сред мъртвите лежаха • телата на ранени,
	та можеше чрез грижи • да бъдат и спасени,
	но падайки надолу, • починаха мнозина.
	Роднини заридаха • съвсем не без причина.

	Гусларят Фолкер рече, • напет и храбър мъж:
	„Сега се уверявам • в дочуто неведнъж:
	че хуните се вайкат • като жени от страх,
	наместо да избавят • ранените край тях.“

	Един маркграф повярва • на този призив скверен.
	Видял роднина в кърви, • реши добронамерен
	с ръце да го обгърне • и сетне отведе,
	но от гусларя смъртно • той поразен биде.

	Останалите мигом • удариха на бяг,
	проклинайки в гусларя • свой най-отявлен враг.
	И копие политна • към него със закана,
	но той ръка протегна • и с лекота го хвана.

	Подир го запокити • назад далече в двора
	да видят и да помнят • Атиловите хора
	догде ли в безопасност • те биха приближили.
	Тълпата се стъписа • от неговите сили.

	Пред хилядите, дето • край сградата дойдоха,
	отново Фолкер с Хаген • изкараха пройдоха
	владетеля Атила. • Но миг подир това
	навлякоха си грижи • те с дръзките слова.

	„На царя подобава • да бъде образец
	за воините си“ — Хаген • поде. — „Да е храбрец,
	каквито господари • аз имам: в битка първи
	те шлема разломяват • със меч, обливан в кърви.“

	Атила бе храбрец и • към щита се присегна.
	„Бъдете по-разумен“ — • Кримхилда рече бледна. —
	„Препълнен щит със злато • на тях вий предложете,
	че стигне ли ви Хаген, • за смърт се пригответе.“

	Ала храбрец бе царят • почти неудържим.
	Владетел днешен с него • едва ли е сравним.
	Възпряха го, притеглян • за ремъка на щита,
	а Хаген заядливо • не спираше да пита:

	„Не виждам друго родство“ — • натякваше му той —
	„със Зигфрид да ви свързва, • освен че тоз герой
	Кримхилда беше любил, • преди тя вас да вземе.
	Отде, царю неверен, • покълна злост към мене?“

	Царицата, щом Хаген • дочула бе какви
	злословия редеше, • така се разгневи,
	загдето я одумва • пред воини на Атила,
	че нов кроеж за госта • си беше наумила.

	Кримхилда рече: „Който • в двубой се с Хаген справи,
	надвие го и мене • главата му представи,
	препълнен щит със злато • от мен ще има в дар
	и на земи с градища • ще стане господар!“

	„Не знам“ — гусларят вметна — • „причината каква е,
	че рицари достойни • така се колебаят,
	кога им се предлага • дори голям залог.
	Би трябвало Атила • да бъде с тях по-строг.

	Смелчаците, които • ядат на царя хляба,
	но в нужда го зарязват • и втурват се да бягат,
	изглеждат малодушни • сега пред толкоз хора.
	От себе си те нивга • не ще свалят позора.“
P$


>	XXXV епизод
>	Как загива Иринг

P>
	Маркграфът датски Иринг • тогава подчерта:
	„В живота си неспирно • съм служил на честта.
	Що подвизи пък в битки • успявал съм да сторя —
	оръжието дайте, • аз с Хаген ще се боря!“

	„Не ви съветвам“ — Хаген • отвърна, — „ала щом
	решен сте, отдръпнете • вий хуните с добром.
	Нахълтат ли в салона • от тях тук двама-трима,
	по стълбите очаква • ги смърт неумолима.“

	„Това не ме тревожи“ — • бе Иринг упорит. —
	„До днес в опасни схватки • нали не съм убит,
	аз с меча си решен съм • самин да ви надвия.
	Какво като редите • слова за вас самия?“

	Въоръжиха Иринг, • а също Ирнфрид — млад
	тюрингец, но смелчага, • и Хавард белобрад
	ведно с хиляда други • от воините на двора.
	На Иринг пожелаха • да бъдат те опора.

	Гусларят в миг видя, че • момци дружина цяла
	предвождана от Иринг • към тях се бе задала.
	Пристегнати лъщяха • им шлемовете здрави.
	Храбрецът Фолкер взря се • и гневно се изправи:

	„Току-що Иринг вам се, • юнако Хаген, врече,
	че тръгвал сам-самичък • да ви надвие с меча.
	Витяз не уважавам, • когато подведе ни —
	задал се е с хиляда • момци въоръжени.“

	„В лъжа не ме корете“ — • им викна тоз васал
	на Хавард. — „Ще изпълня • обета, що съм дал.
	От страх не се отмятам • и пак повтарям вам:
	свиреп бил Хаген, зная, • но ще го срещна сам.“

	Помоли Иринг близки • и воини до един
	да го оставят Хаген • да срещне сам-самин.
	Възпротиви се всеки, • комуто бе известен
	бургундецът наперен • със своя нрав нечестен.

	Но ето че склониха • и воините накрая,
	когато убеди ги, • че в битка като тая
	ще защити честта си. • Тогава се зачена
	между витязи двама • борба ожесточена.

	Сърцатият датчанин, • предпазил се зад щита
	и копието вдигнал • в готовност да налита,
	към Хаген се завтече • пред царския салон
	и скоро се разнесе • оттам страхотен звон.

	Те копията първо • запратиха с все сили,
	до ризниците прорез • през щита им пробили.
	Строшените им дръжки • отхвръкнаха далече,
	а пък смелците с ярост • посегнаха към меча.

	Мощта на Хаген беше • като че непристъпна.
	От удари на Иринг • салонът чак потръпна,
	двубоят им отекна • и в кули, и в палата,
	ала остана нему • несбъдната мечтата:

	Противника си Иринг • не смогна да рани.
	Юнакът към гусларя • тогаз се устреми,
	надявайки се с удар • умел да го надвие,
	но опитният Фолкер • успя да се прикрие.

	По щита с удар той пък • отвърна му така,
	че стяга излетя под • гусларската ръка.
	Коварен бе, та Иринг • и него изостави —
	към Гунтер, друг бургундец, • подире се отправи.

	И двамата витязи • еднакво силни бяха.
	Но в сблъсъка си Гунтер • и Иринг не успяха
	да стигнат до жестока • и кървава разправа.
	Предпазваше ги броня • и ризницата здрава.

	Към Гернот тръгна Иринг, • щом Гунтер не затри.
	От бронята му с меча • изкарваше искри,
	но силният бургундец • към набег сам премина
	и храбрият съперник • без малко не загина.

	Чевръсто той отскочи • от княза и без страх
	погуби четирима • бургундци със замах,
	дошли от Вормс на гости • със свитата отбрана.
	Тогава гняв безмерен • и Гизелхер обхвана.

	„За тези четирима, • лежащи вам в нозете,
	повярвайте от мене • вий мъст ще понесете,
	юнако датски, мигом!“ — • извика Гизелхер и
	след удара му Иринг • на пода се намери.

	От меча той съборен, • в кръвта се строполи
	и всекиму се стори, • че воинът надали
	нанесъл пак би удар, • било то и един.
	Ала пред княза паднал • бе Иринг невредим.

	След удара по шлема • от звън зашеметен,
	храбрецът възнак беше • се проснал и съвсем
	като в несвяст изпаднал • той дишаше едва.
	С един замах постигнал • бе Гизелхер това.

	Замайването щом бе • преминало почти
	и постепенно щом се • датчанинът свести,
	помисли си: „Аз жив съм, • дори не съм ранен,
	но Гизелхер, узнах го, • по-силен е от мен.“

	От две страни вразите • дочу той без отрада.
	Да знаеха, че жив е, • как щеше да пострада!
	Щом Гизелхер до него • не беше вече сам,
	реши се да избяга • той някак си оттам.

	Неудържимо скочи • внезапно от кръвта,
	добре дошла отново • му бе чевръстостта —
	затича се навънка, • но пак се с Хаген сблъска
	и удар му нанесе • с десницата си дръзка.

	Закана ревна Хаген: • „На смърт си ти обречен,
	лукавият не те ли • брои за подопечен!“
	Ала рани го Иринг • през гуглата под шлема.
	Постигна го чрез Васке — • меч с име и емблема.

	Когато Хаген сети • получената рана,
	той също меч размаха • в ръка необуздана.
	Датчанинът побягна • на Хавард при момците
	по стълбите, преследван • от Хаген по петите.

	Храбрецът Иринг с щита • главата си прикри,
	но с удар да отвърне • не смогнал би дори
	и стълбите да бяха • трикратно по-големи.
	Как шлемът му блестеше • в безброй искри червени!

	Благополучно Иринг • при свойте се прибра.
	Веднага и Кримхилда • узна вестта добра,
	че нему в схватка с Хаген • сполука се удала.
	Затуй и височайша • изказа му похвала:

	„Дано Бог възмезди ви, • юнако смел, загдето
	мен вдъхнахте утеха • в душата и сърцето.
	Аз ризницата виждам • на Хаген с кръв пропита.“
	Царицата любезно • пое от него щита.

	А Хаген се обади: • „Пестете си хвалбите!
	Опита ли повторно, • тогаз ще поздравите
	храбреца, щом се върне • при вас непобеден.
	Не е успех таз рана, • нанесена на мен.

	Че ризницата моя • от нея аленее,
	сред рицарите ваши • ме кара смърт да сея.
	Но рицарят на Хавард • най-много ме гневи —
	с драскотина спечели • признанието ви.“

	Датчанинът, от вятър • облъхван, пот изтрил,
	в отмора беше шлема • единствено свалил.
	За подвига му всички • говореха с възхита.
	Маркграфът Иринг дързост • възвишена изпита

	и ето че извика: • „Оръжия за мен
	наново донесете • да видя поразен
	витязът злонамерен • ще бъде ли тоз път.“
	Приятели решиха • здрав щит да му дадат.

	За бой стъкмен юнакът • бе още по-добре
	и с копие дебело • към схватка пак пое,
	с което наумил бе • да се разправи с Хаген.
	Очакваше го горе • противник кръвожаден.

	Ала витязът Хаген, • обзет от ярост бурна,
	по стълбите надолу • нетърпелив се втурна
	с размахан меч — мъстта го • дотам бе настървила.
	На Иринг не помогна • ни опитност, ни сила.

	И огненочервени • припламваха искри
	при удар пак по щита. • А с меча си дори
	на Хаген се удаде • през ризница и броня
	неизцерими рани • да причини на оня.

	В мига, когато Иринг • усети се ранен,
	той щита попривдигна • почти до своя шлем
	с увереност, че бива • дотолкоз да пострада,
	ала на Гунтер воинът • срази го без пощада.

	В нозете си съгледа • той копие и пак
	заметна го към Иринг, • към датския юнак.
	В главата го улучи, • съвсем не се помая —
	така витязът Хаген • надмогна го накрая.

	Едва добра се Иринг • при своите датчани.
	Преди дори и шлема • да му свалят смълчани,
	те копието нему • измъкнаха — така
	смъртта дойде за жалост • на близки и войска.

	Угрижена към него • царицата закрачи,
	дойде юнака Иринг • тя също да оплаче.
	Приведена печално, • проронваше сълзи,
	пред сродници пък воинът • ней почит изрази:

	„Плачът не ще помогне, • владетелко изкусна,
	света аз подир малко • сразен да не напусна.
	Смъртта мен с тези рани • не би ми позволила
	и занапред да служа • на вас и на Атила.“

	Тюрингци и датчани • предупреди тогава:
	„Царицата нам злато • в награда обещава,
	ала сред вас не вярвам • аз някой да го вземе —
	посегне ли на Хаген, • от гибел застрашен е!“

	От смъртна бледност вече • белязан бе ликът
	на воина храбър Иринг. • Ни миг да отрекат
	датчаните, че рухва • на Хавард тоз васал,
	не можеха и в битка • се спуснаха с печал.

	От Хавард съпроводен, • пред сградата пристигна
	с момци хиляда Ирнфрид. • И вредом се надигна
	ужасна тупурдия — • що копия запрати
	отборът им тогаз към • бургундците сърцати!

	С безстрашие се Ирнфрид • към шпилмана завтече,
	ала неволя тежка • без време си навлече.
	Гусларят благороден • със своя войнствен нрав
	замахна и разби на • ландграфа шлема здрав.

	Отвърна Ирнфрид с удар • към шпилмана навъсен,
	та ризницата чак му • по брънките разкъса
	и огнен пламък сякаш • че бронята обзе,
	но мъртъв падна графът • в гусларските нозе.

	А Хавард срещу Хаген • се беше озовал.
	Съзреше ли ги някой, • би слисано видял
	как удар подир удар • нанасят, но, уви,
	ръка бургундска също • и Хавард умъртви.

	Датчани и тюрингци, • щом свойте господари
	загубиха в двубои, • те — който как завари —
	до дверите нагоре • се устремно добраха.
	Що шлем, що щит пробити • и разломени бяха!

	„Пуснете ги да влязат“ — • тъй Фолкер призова, —
	„че иначе не би се • створило онова,
	което въжделеят. • Очаква ги разправа —
	с живот се плаща туй, що • царицата им дава.“

	Те в залата едва-що • нахлули бяха смело,
	под напора мнозина • така склониха чело,
	че падаха сразени • от меч в ръката бърза.
	И Гизелхер до Гернот • двубой с врази завърза.

	Лъщящи остриета • отново засвистяха.
	Нахълтали хиляда • и четирима бяха,
	не оцеля обаче • един-единствен даже.
	Геройство смогна всеки • бургундец да покаже.

	Подир шумът заглъхна • и тишина настана,
	ала не спря да блика • кръвта от всяка рана
	на мъртвите, потекла • по улей край стените.
	Надви сърцатостта на • далеч от Рейн дошлите.

	Поседнаха за отдих • бургундци морни пак,
	без меч и щит в ръката • за миг подвили крак.
	На пост гусларят храбър • се взираше край двери
	дали и друг не тръгва • с тях сили да премери.

	Скърбеше цар Атила • със своята съпруга;
	жени, девици участ • не стигна ги по-друга:
	смъртта бе съзаклятен • противник като че ли,
	та гостите им жертви • да вземат още щели.
P$


>	XXXVI епизод
>	Как царицата накарва да запалят залата

P>
	„Свалете шлема“ — рече • пък Хаген, смел витяз.
	„С другаря си поемам • охраната над вас.
	Ще известя на цар и • князе, ако срещу ни
	понечат пак да тръгнат • Атиловите хуни.“

	Момците с шлем развързан • след миговете знойни
	насядаха направо • връз падналите воини —
	върху телата, в кърви • преди от тях облени.
	За знатни гости грижи • не бяха отредени.

	Преди да мръкне още, • владетел и царица
	подканиха войската • отново да опита.
	Откликнаха се хуни • към двайсет хиляди,
	с готовност да се бият, • тъй както по-преди.

	Те с гостите подеха • повторно грозна рат.
	Откъм князете Данкварт — • смелец, на Хаген брат,
	към дверите се втурна • като на смърт обречен,
	но вън излезе, без от • врази да бе посечен.

	С нощта дойде и краят • на лютата разправа.
	Бургундци в бран, каквато • на рицар подобава,
	отбиха устрем хунски • в тоз дълъг летен ден.
	Пред тях един юнак ли • лежеше усмъртен!

	При поврат-слънце почна • Кримхилда да мъсти:
	за болката в сърце си • живота покоси
	на сродници най-близки • и още много воини.
	Атила пък лишен бе • от радости достойни.

	Денят отминал тласна • към размисли в тревога:
	Защо да предпочитат • безмерна изнемога
	пред гибел мигновена • в двубоите неравни?
	Примирие бе нужно • на рицарите славни.

	Помолиха да бъде • владетелят доведен.
	С окървавени брони • от сблъсъка пореден
	излязоха князете • и царят вън пред двери.
	Да чуе жалба някой • дали ще се намери?

	Атила и Кримхилда • дойдоха призовани.
	Прииждаха и други • край своите стопани.
	Към гостите той рече: • „Какво дължа аз вам?
	Не мога да предложа • мира от вас желан

	подир щетите, дето • нанесохте ми вие.
	Не ви се той полага, • дорде сърце ми бие.
	Погубихте ми рожба • и сродници мнозина,
	така че мир и прошка • не чакайте да има!“

	„Неволя го наложи“ — • отвърна Гунтер. — „Що за
	подбуда бе в подслона • да ми сразят обоза
	юначните ви воини? • Пристигнах гост почтен
	и вярвах, че и вие • такъв ще сте към мен.“

	А Гизелхер, по-младши • бургундски княз, добави:
	„Хей, воини на Атила, • все още живи, здрави,
	в какво ме вий вините, • отде е тази злост?
	В страната ви дошъл съм • добронамерен гост.“

	„От добротата ваша“ — • тъй някой му отвърна, —
	„в ридания палат и • страната ни посърна.
	Във Вормс вий с ваш’те братя • да бяхте си седели,
	чедата ни не биха • от вас осиротели.“

	Витязът Гунтер още • с горчивина им каза:
	„Защо не обуздайте • безмерната омраза,
	та доблест и изгода • за всинца ни да има?
	Атила нам що сторва, • го сторва без причина.“

	„Неволята ви никой • не може да сравни
	с изстрадани от мене • позор, щети, злини“ —
	Атила отговори. — • „Затуй ще съм против
	от вас дори едничък • оттук да тръгне жив.“

	И Гернот, княз юначен, • владетеля подкани:
	„По Божията воля • щадете гордостта ни.
	Избийте ни, но първо • ний нека дойдем вън.
	Пуснете ни — тогава • доволен аз ще съм.

	Сторете незабавно • каквото нас ни чака.
	Момците ви са бодри • и тръгнат ли в атака,
	не ще ни нас пожалят. • От схватки изнурени,
	защо да гасне дълго • и тягостно сърце ни?“

	Атиловите воини • почти готови бяха
	да ги пропуснат вън от • защитната им стряха.
	Ала дочу Кримхилда, • обзе я неприязън
	и в миг на чужденците • мирът биде отказан:

	„Недейте, храбри хуни! • Помнете, че каквото
	решили сте, би дало • отново път на злото.
	Вам близки ще погинат, • щом вие позволите
	кръвници да напуснат • на залата стените.

	Без воини да останат, • на Ута синовете —
	троица мои братя, • за миг щом им дадете
	да вдъхнат вън прохлада, • погубени сте вие.
	От тях по-дързък рицар • не ще да се открие.“

	А Гизелхер продума: • „Сестрице моя мила,
	подведе ме покана, • земите прекосила
	до Рейн, при вас да дойда • заради таз беда.
	При хуните с какво аз • заслужил съм смъртта?

	Не съм ви наранявал • и верен все съм бил.
	В двореца ви с надежда • аз бях се устремил,
	сестрице, че ще бъдем • посрещнати с отрада.
	Не се ли нам полага • днес сестринска пощада?“

	„Не будите у мене • ни милост, нито жал.
	От Троне Хаген мен ме • удави тъй в печал,
	че прошка няма нивга • да дам, дорде живея.
	Вината изкупете“ — • дойде ответ от нея. —

	„Дадете ли ми Хаген • заложник, би могло
	да ви оставя живи, • без друго страшно зло —
	Вий братя сте ми, майка • една ни е родила.
	С момците тук за откуп • аз бих се спогодила.“

	„Опазил Господ!“ — Гернот • надигна глас тогава. —
	„Хиляда от рода ни • да бяхме, подобава
	докрак да ни избият • нас всички тук без време,
	наместо и един за • заложник да се вземе.“

	„Щом трябва, ще загинем“ — • и Гизелхер добави. —
	„Не ще подрие никой • нам рицарските нрави.
	Държи ли някой, нека • да дойде да се бие —
	към близки верността си • не ще престъпим ние.“

	Реши смелецът Данкварт, • че дълго бил е ням:
	„Не ще се брат ми Хаген • окаже явно сам.
	Които мир не искат, • ще им се стори тясно.
	Това ще ви докажем, • да бъдете наясно.“

	„Юнаци храбри“ — викна • царицата, — „идете
	до стълбите по-близо! • За мене отмъстете
	и аз поклон ще сторя, • какъвто се полага,
	получи ли и Хаген • сам своята награда!

	Не пускайте вий никой • навън от тази зала!
	От четри края искам • да лумне в пламък цяла.
	Така ще отмъстя аз • за всички мъки мои.“
	Атиловите воини • напираха готови

	и в залата да вкарат • със звън на меч успяха
	онези, дето вънка • пред дверите стояха.
	Но царят и князете • не се удаде само
	разлъчени да бъдат • от вярно воинско рамо.

	Царицата чрез огън • реши да дойде краят
	и в огнена стихия • тела да изтерзаят.
	Постройката при полъх • тогава мигом пламна.
	Не е грозяла воини • заплаха по-грамадна.

	„Горко нам!“ — долови се • отвътре екнал глас. —
	„Полагаше се в битка • смъртта да срещне нас.
	Помилуй, Боже, инак • обречени сме ние:
	царица разгневена • тук мъст към нас не крие.“

	Подире друг додаде: • „Докрак ще се затрием.
	Какво от туй, че нам бе • оказан царски прием?
	В горещината жажда • такава веч обзе ме,
	че чувствам как животът • отива си без време.“

	От Троне Хаген рече: • „Съвет ще дам такъв:
	когото жажда мъчи, • да пий от тази кръв —
	тя повече от вино • в таз жега се услажда.
	Тук няма друго средство • за нас наспроти жажда.“

	Към мъртъв воин пристъпи • тогаз един юнак.
	Приведен, шлем развърза, • подир — подгънал крак —
	загълта кръв, налята • от бликащата рана.
	Макар необичайно, • доволен той остана.

	„Дано ви Бог закриля“ — • обърна се към Хаген
	юнакът, — „че послушах • съвета ви отраден!
	Мен с вино по-чудесно • не ме е черпил други.
	Дано съм жив да славя • аз вашите заслуги!“

	И жаждата си всеки • да утоли пощя
	с кръвта, щом тъй чудесна • оказваше се тя.
	От нея нова сила • нахлу в сърца и жили,
	подир на знатни дами • отнела близки мили.

	Но огън непрестанно • се сипеше от свода,
	чрез щитове насочван • встрани от тях към пода.
	Гнетяха ги еднакво • горещина и дим.
	Юнак да не попада • в тоз ад неодолим!

	„Покрай стената“ — Хаген • извика — „застанете!
	В кръвта главни чевръсто • затъпквайте с нозете,
	та ремъкът на шлема • на въглен да не става
	в подготвената нам от • царицата забава!“

	В страдания и тягост • нощта така отмина.
	Пред сградата гусларят • и Хаген, исполина,
	очакваха опрени • на щитовете бойни
	какво им готвят още • Атиловите воини.

	„Да влезем вече вътре“ — • подкани го гусларят, —
	„та хуните да мислят, • че в мъки там догарят
	другарите ни, както • им бяха отредили.
	Но в боя ще ни видят • насреща с пресни сили.“

	Дочуха се словата • на Гизелхер подир:
	„Навън се май разсъмва, • подухна лек зефир.
	Да ще да отреди Бог • нам участ по-добра
	от празника злокобен • на моята сестра.“

	А друг додаде: „Вече • усеща се денят.
	И тъй като нас нови • злини ще сполетят,
	оръжие грабнете, • момци, в ръцете здрави!
	Жената на Атила • не ще се дълго бави.“

	Загинали би сметнал • стопанинът ония
	от гостите сред мъки • и огнена стихия.
	Но шестстотин юнаци • там бяха оцелели.
	Не помня друг владетел • с такива воини смели!

	Към чужденците взрени, • видяха съгледвачи,
	че живи са, макар и • навън да не прекрачи
	от пламъци прогонен • ни воин, ни господар —
	в салона невредими • стояха млад и стар.

	Кримхилда известиха, • че живи са мнозина.
	Царицата отвърна: • „Не може на ранина
	да е останал читав • от тях дори един.
	Загинали са всички • сред пламъци и дим.“

	Князе и цар, и воини • пак биха се спасили,
	все някак да се бяха • с онези спогодили.
	Но откъде пощада • на хуните в страната?
	За смърт със смърт мъстиха • в безмилостна разплата.

	Стаените навънка • им пратиха привет:
	на съмване те дръзко • се втурнаха напред
	и с копие огромно • взе всеки да се цели
	в заелите отбрана • бургундски воини смели.

	Войската на Атила • решила бе тогава
	да си заслужи туй, що • Кримхилда обещава,
	и чинно да изпълни • повелята на царя.
	Ала смъртта взе скоро • връз ней да се стоваря.

	Обети за награда • се сипеха богато.
	Царицата накара • пак щитове със злато
	да донесат, та всеки • да има дял висок.
	За бой с врага не помня • подобен дар в залог.

	Добре въоръжена • зададе се дружина.
	Смелецът Фолкер викна: • „Нас още тук ни има!
	Да срещна в битка воини, • добили в свое благо
	за гибелта ни злато — • какво от туй по-драго?“

	Додадоха и други: • „Юнаци, приближете
	да се разправим, както • приляга на мъжете!
	Обреченият само • ще падне тук убит.“
	Що копия се впиха • тоз миг във всеки щит!

	Момци на брой хиляда • и двеста с плам сърцат
	прииждаха насреща, • политваха назад.
	Отворените рани • подхранваха куража
	на гостите. За боя • що още да разкажа?

	Твореше люти рани • вражда неукротима.
	За паднали другари • тъгуваха мнозина.
	Усърдните умряха • за своя цар докрак,
	родата им потъна • в дълбоки скърби пак.
P$


>	XXXVII епизод
>	Как загива Рюдигер

P>
	Бургундците се биха • юнашки отзарана.
	Съпругът на Готлинда • от горест плач захвана,
	съглеждайки щетите • на врагове двамина,
	когато към палата • подире сам намина:

	„Горко ми, че на бял свят • дошъл съм в трудно време!
	Да няма кой в несрета • по прав път да поеме!
	Река ли за спогодба • владетеля да моля,
	не ще склони, съгледал • безмерната неволя.“

	За гости царски излаз • не вижда ли все пак —
	тъй Рюдигер запита • Теодериха благ.
	„Че кой ще ходатайства“ — • веронецът му рече, —
	„Атила щом не иска • за мир да чуе вече?“

	Вторачено един пък • от хуните видя, че
	на Рюдигер очите • печални са и плаче.
	„Царице“ — викна, — „нему • душата се е свила,
	а казват най-могъщ бил • в страната на Атила

	и служели му люде • из нашите земи.
	С какво ли е достоен • за всички твърдини,
	от царя поверени • навред околовръст,
	щом в тази битка още • не е помръднал пръст?

	Мен чини се, че никак • не го вълнува тука
	що става, а си гледа • май личната сполука.
	Уж нямало от него • друг, казват, толкоз смел —
	в несретата ни днешна • да бе войска повел.“

	А Рюдигер, най-предан • юнак, щом чу това,
	погледна мрачно онзи • и не прикри гнева.
	„Ще си платиш“ — помисли. — • „Страхливец бил съм аз
	пред царските особи • крещиш ти с пълен глас!“

	Нахвърли се върху му, • свил здраво два пестника,
	заудря го с все сила, • та — без и да извика —
	в нозете си го просна, • веч Богу дух предал.
	Атила сети нова • покруса и печал.

	„Пръждосвай се, негодник!“ — • юнакът изруга. —
	„Достатъчно терзаят • мен болка и тъга.
	Какъв си, та кориш ме, • загдето се не бия?
	Да имах повод, щях аз • пред тях да съм стихия

	и щях в ненавист всичко • да съм аз предприел,
	не бях ли чужденците • в страната сам довел.
	Дотук ги съпроводих, • затуй — сам гост — сега
	насреща им не мога • да вдигна в бой ръка.“

	Атила пък маркграфа • запита в тоз ден чер:
	„Каква бе помощта ви, • юнако Рюдигер?
	Нима бе малко тази • жаловна кръвнина,
	та сторихте и вие • поредната злина?“

	Маркграфът горд отвърна: • „Обида той дълбока
	нанесе ми, а сетне • одума и имота,
	от вас мен предоставен • във вашата държава.
	Клеветникът получи • каквото заслужава.“

	Царицата, която • свидетел беше как
	най-яростно погубен • бе хунският юнак,
	простена неспокойно, • очите пълни с влага,
	и Рюдигер запита: • „Нима се нам полага,

	на мене и на царя, • от вас да се вреди?
	Вий, Рюдигер храбрецът, • твърдяхте по-преди,
	че нам с готовност бихте • живот и чест отдали.
	Сред рицарите чувах • за вас безброй похвали.

	Припомням ви обета, • под клетва даден мен
	пред брака ми с Атила, • юнако дръзновен,
	за преданост и помощ • до сетния ни час.
	До днес насъщна нужда • не сещала бях аз.“

	„Обет от воин, царице, • не се заобикаля.
	Живота и честта си • за вас не ще пожаля,
	в бездушие обаче • не съм се клетва клел.
	На празненство тук царя • с князете бях довел.“

	„Спомнете“ — тя додаде, — • „че дума сте ми дали
	възмездие да има • за скърби и печали,
	че всяка моя болка • ще бъде отмъстена!“
	„Нима съм нявга нещо • отказвал?“ — той простена.

	Атила, цар заможен, • и той да моли взе,
	с Кримхилда коленичил • пред воинските нозе.
	Маркграфът благороден, • стъписан и смутен,
	във верността объркан • изплака нажален:

	„О, Господи, горко ми, • защо го доживях?
	За преданост и честност • до днес почитан бях.
	От Бога дар ги имах, • но бъда ли лишен,
	чрез смърт позорът само • би бил предотвратен.

	И тъй сега да сторя, • и иначе да е —
	отдето да погледна, • не ще да е добре.
	Стоя ли безучастен, • мен всеки би презрял.
	Затуй да ме напътства • Бог, щом ме е създал.“

	Двамината усърдно • го молиха така,
	че рицари подире • от силната ръка
	на Рюдигер умряха, • дорде и сам загина.
	Делата скръбни чуйте • на този юначина.

	Наясно бе с щетите • и със срама си даже,
	та можеше на цар и • царица да откаже
	услугата, защото • бургундец и един
	погубеше ли, би бил • грехът му непростим.

	Към царя се обърна • тогаз юнакът смел:
	„Царю, вземете всичко, • от вас що съм приел.
	Вземете твърдините • ведно с земите ленни —
	в изгнание ще ида • като бедняк последний.“

	„А кой ще ми помогне?“ — • Атила възрази. —
	„Веднъж да отмъстите • на моите врази,
	ще ви даря вовеки • с народ, земя и сила:
	ще бъдете могъщ цар • вий редом с мен — Атила!“

	Но Рюдигер поде пак: • „Не знам отде да почна.
	Покана да гостуват • отправих им нарочна.
	В дома си им предложих • добра храна, напитки,
	подаръци. Е, как да • докарам смърт на всички?

	Те мен дори ме смятат • навярно за страхлив.
	Не съм отказвал помощ • и бил съм услужлив
	към Гунтер, към князете • и други сюзерени.
	Терзае ме и туй, че • с тях вече сме сродени.

	На Гизелхер, храбреца, • аз щерка си съм дал.
	Не го ли одобреше, • било би много жал:
	такъв благовъзпитан, • почтен, добър, богат —
	не знам друг княз тъй тачен, • макар и толкоз млад.“

	„О, Рюдигер, юнако!“ — • царицата подхвана. —
	„Маркграфе благороден, • смилете се над двама —
	над царя и над мене! • Помнете: домакин
	на по-зъл гост не е бил • владетел ни един!“

	Маркграфът промълви към • царицата богата:
	„Животът ми ще трябва • да бъде днес разплата
	за благост, проявена • от вас и господаря.
	Пред мен се смърт задава, • не ще да я предваря.

	От нечий меч ще бъда • погубен днес, аз знам.
	Владенията ленни • отново връщам вам
	и вам аз поверявам • жена, отроци мои
	с подвластните ми в Пьохларн • без стряха, без устои.“

	„О, Рюдигер, желал бих • всевишна вам награда!“ —
	не скри с Кримхилда царят • дълбоката отрада. —
	„За близки и подвластни • да се погрижа мога,
	за вашия живот пък • осланям се на Бога.“

	Жената на Атила • умилно се разплака.
	Заложил си живота • и съвестта, юнака
	отсече: „Ще изпълня • обета, що съм дал,
	ала срещу приятел • потеглям не без жал.“

	Подир от царя бързо • се той отдалечи.
	Личеше как сълзите • напират му в очи.
	Войската си за битка • призва с вест безотрадна:
	„Бургундците ще трябва • за жалост да нападна.“

	И втурнаха се всеки • оръжие да взема.
	Посегна кой към меча, • към щита си и шлема —
	оръженосци бяха • притичали веднага.
	Вестта печална скоро • и гости изненада.

	С петстотин воини в пристъп • тъй Рюдигер премина.
	На помощ му дойдоха • и рицари дузина,
	решени да добият • в двубоите похвала.
	Не знаеха, че смърт и • за тях се бе задала.

	Маркграфът с шлем съзрян бе • да идва отдалеч.
	На воините в ръцете • проблесна остър меч,
	а щит широк лъщеше • пред техните гърди.
	У Фолкер, пръв видял ги, • се горест породи.

	И Гизелхер съзрял бе, • че тъстът му това е
	с наложен шлем. Но мигар • той можеше да знае,
	че иде не с намяра • добра, а с подла цел?
	Затуй и тръпен князът • с възторг го би приел.

	Доволен той възкликна: • „С приятели, каквито
	на идване добихме, • аз чувствам се честито!
	В несретата жена ми • надежда буди пак —
	за всинца ни от полза • ще бъде този брак!“

	Гусларят възрази му: • „Не знам какво теши ви.
	Спогодба да вещаят • бойци неотстъпчиви
	с наложен шлем и с меча — • не чини ми се май.
	С нас Рюдигер си плаща • имота в този край.“

	Словата си гусларят • преди да изрече,
	бе Рюдигер пристигнал • отпред и ето че
	огромен щит до меча • свали той при нозе
	и отказа от вярност • да възвестява взе.

	Към залата извика • тоз граф непризован:
	„Хей, храбри нибелунги, • гответе се за бран!
	Вместо услуга, вече • настъпило е време
	приятелство и вярност • от мене да се снеме.“

	Вестта стъписа всички • герои обсадени.
	Та кой ли би се радвал, • щом тъй е угнетен и
	приятел верен дойде • със смърт да го грози?
	Нима им беше малък • тормозът от врази?

	„Опазил Бог“ — отвърна • цар Гунтер, смел витяз, —
	„от дружелюбна вярност, • изпитвана към нас
	и дала нам надежда, • юнак да се отмята.
	Нима ще нарушите • вий думата си свята?“

	„Налага се“ — извика • пак рицарят напет. —
	„Ще трябва да се бием, • че дал съм аз обет.
	Бранете се, щом вам е • животът още мил.
	Кримхилда не отменя, • що бях се задължил.“

	„Таз изповед с закана • комай се позабави,
	но Бог ще ви помилва • заради верността ви
	и обичта, с която • ни радвахте неспирно,
	щом с нас се разделите • приятелски и мирно.

	Не ни ли връхлетите, • аз с моите роднини
	ще тача даровете, • с които нас сдоби ни
	гостуването в Пьохларн, • преди да доведете
	нас всинца при Атила. • Това си припомнете!“

	А Рюдигер отвърна • на царя: „Бих желал
	отново драговолно • да ви даря без жал,
	да мога с пълни шепи • що имам да раздам.
	Пред никого тогава • не ще изпитвам срам.“

	Обади се и Гернот: • „Идете си, юнако,
	че няма друг стопанин, • с любезност срещащ всяко
	гостуване, с каквато • приеха ни в дома ви.
	И вам ще е от полза • да сме си живи, здрави.“

	„Да бяхте, княже Гернот, • по Божията воля
	сега на Рейн в дома си, • а аз да се помоля
	за смърт достойна, вместо • срещу ви да се бия!
	Та кой витяз би вършил • подобна гнусотия?“

	„От Бога вам награда • заради щедростта ви
	и доблестните думи!“ — • добрият княз добави. —
	„Такъв юнак не бива • да се затрий без време.
	В ръка държа аз меча, • дарен от вас на мене.

	Не ме е изоставял • в сегашната беда,
	на рицари мнозина • донесе той смъртта.
	Чудесен меч това е — • кален, лъщящ и як.
	Не вярвам дар подобен • да стори друг юнак.

	Но ако в бой срещу ни, • вий, воин неустрашим,
	сразите мой приятел • сред нас макар един,
	ще ви погубя с меча, • що мене сам сте дали —
	затуй за вас с жена ви • сега сърце ми жали.“

	„По волята на Бога • дано пък тъй се стори,
	вий както наумихте“ — • маркграфът отговори. —
	„Аз читавост желая • на близките ви хора,
	за щерката с жена ми • да бъдете опора.“

	Сам Гизелхер запита, • отрок най-млад на Ута:
	„Ех, Рюдигер, щом всички • пристигнали с мен тука
	към вас са дружелюбни • начело с нас троица,
	защо без време щерка • орисвате вдовица?

	Понечите ли вие • с момците си сега да
	воювате и с мене, • тогава ще пострада
	безмерната ми вярност. • Тук нямам аз вина,
	затуй и дъщеря ви • вземал съм за жена.“

	„Пазете верността си, • високородни княже!
	Оттук рече ли Господ • вам път да ви покаже,
	към младата графиня • бъдете мил в дворците —
	заради мен недейте • на нея да мъстите.“

	„Охотно бих го сторил“ — • тъй князът млад отвърна. —
	„Но падне ли мой близък • сред тази зала пълна
	от Рюдигер посечен, • туй края ще постави
	на трайното ни родство • със вас и с дъщеря ви.“

	„Е, Бог да ни помага!“ — • юнакът призова.
	Момците му, зад щита • привдигнали глава,
	към залата заветна • поеха в щурм обсаден.
	Тогаз отгоре екна • над тях гласът на Хаген:

	„Хей, Рюдигер юначен, • постойте още миг
	да поговорим двама“ — • нададе Хаген вик, —
	„пред мойте господари • в бедата изтерзани.
	Какво ли би спечелил • Атила от смъртта ни?“

	Подир додаде: „Грижа • потискаща ме мъчи,
	откакто щита, дето • Готлинда мен го връчи,
	в ръката ми от хуни • съвсем бе разломен,
	макар че дружелюбно • тук носил бях го с мен.

	Да щеше Бог небесен • и аз да се сдобия
	отново с щит солиден, • какъвто ето вие,
	маркграфе благороден, • държите в свойта длан,
	не би ми бил потребен • нагръдник други в бран.“

	„Охотно бих услужил • със щита си аз вам,
	но дързост би било пред • Кримхилда да го дам.
	Вземете все пак, Хаген, • стиснете го в ръцете,
	в Бургундия дано го • в дома си отнесете!“

	Щом щита драговолно • протегна той насреща,
	в очите на мнозина • се вля сълза гореща.
	Последен дар това бе • за някой воин прославен
	от Рюдигер, маркграфа • от Пьохларн, с чест направен.

	Свиреп, безцеремонен • и с нрав суров макар,
	затрогнат беше Хаген • от сетния му дар,
	що рицарят поднесе • току в предсмъртен час.
	От скръб обхванат беше • и не един витяз.

	„Дано Бог възмезди ви • за щедростта голяма,
	с каквато други рицар • вам, графе, равен няма —
	да среща чуждоземци, • да ги дарява с радост.
	Дай Боже да пребъде • вовек такава благост!

	Ала боли, когато • дочуя лоша вест.
	Страдания немалко • изпитахме до днес,
	та и с приятел в битка • да влезем не върви.“
	Маркграфът съгласи се: • „Да, жалко е, уви!“

	„Момците ми дори да • воюват занапред,
	заради щедростта ви • аз давам вам обет:
	ръка срещу ви няма • да вдигна като враг,
	бургундците макар да • избиете докрак.“

	Маркграфът с благодарност • се чинно поклони.
	Отекна плач и вопъл • тогаз от вси страни,
	че толкоз горест беше, • уви, непоправима
	и доблестта без графа • не ще си стожер има.

	От сградата гусларят • обади се подир:
	„Щом Хаген, мой побратим, • с вас има сключен мир,
	аз също ще го спазвам • до сетния си час.
	Заслужихте го още • при срещата ни с вас.

	Маркграфе благороден, • от мене вест носете —
	графинята тез гривни • мен сложи на ръцете
	да бъда достолепен • на празника голям.
	И ето че ги нося, • свидетел сте ми сам.“

	„Да ще Бог наш небесен“ — • маркграфът се помоли —
	„тя пак да ви дарява • с подаръци по воля.
	Уверен в туй бъдете, • че моята любима —
	завърна ли се читав — • вестта от вас ще има.“

	След тез слова маркграфът, • от боен дух обзет,
	към гостите се втурна • с повдигнат щит напред —
	храбрец и рицар същи, • без нито миг да чака,
	размаха ловко меча • свой Рюдигер юнака.

	Отдръпнаха се Фолкер • и Хаген пред героя,
	че дума бяха дали • да го не срещат в боя.
	Ала витязи други • край дверите стояха,
	та грижите му още • оттук големи бяха.

	Оставиха го Гунтер • и Гернот най-лукаво
	да влезе и в двубоя • да дирят свойто право.
	А Гизелхер смутено • застана по-далече
	с надежда да не падне • на Рюдигер под меча.

	Срещу врага тогава • се устремиха смело
	момците на маркграфа, • поел пред тях начело.
	Изострен меч лъщеше, • от всеки воин понесен,
	подире разломяващ • и шлем, и щит чудесен.

	Бургундците, макар от • умора изтерзани,
	нанасяха на всеки • от Пьохларн тежки рани.
	В геройски подвиг меча • забиваха, където
	под ризницата бие • на рицаря сърцето.

	На Рюдигер войската • в салона бе сега.
	Натам се втурна Хаген • с гусларя веднага.
	Под меча им шуртеше • кръвта по щит и шлем
	единствено маркграфът • от тях бе пощаден.

	Оръжия как страшно • звънтяха в схватки нови!
	Разхвъркваха се стяги • от щитови обкови
	и камъни безценни • се ронеха в кръвта.
	Не ще се толкоз ярост • повтори на света.

	Наместникът от Пьохларн • напред-назад сновеше
	подобно някой, дето • втълпил си сякаш беше
	на всички да покаже • каква е в боя хала
	и с храброст да добие • заслужена похвала.

	Прославените Гунтер • и Гернот в люта бран
	поваляха пореден • противник в кръв облян.
	А Гизелхер и Данкварт, • юнаците двамина,
	изпращаха без жалост • в отвъдното мнозина.

	Че Рюдигер бе силен • и снаряжен добре,
	разбра се, щом убива, • без някой да го спре.
	Бургундски княз, съзрял го, • ни миг не се помая
	и разгневен зае се • да му подготви края.

	Княз Гернот се провикна, • извърнат към героя:
	„Маркграфе благороден, • комай войската моя
	решен сте, виждам, лично • докрак да разгромите.
	Но мен гневи ме, дето • погубвате момците.

	Подаръкът ви може • вам зло да погоди,
	приятели загдето • вий вкарвате в беди.
	И за да е достойно • заслужен той от мен,
	насам се насочете, • юнако дръзновен.“

	Дордето доближи го • в свирепите шетни,
	поред искрящи брони • той в кърви потъмни.
	Двубой честолюбив се • поде между витязи,
	от тежка рана всеки • решен да се опази.

	Ала на Гернот шлемът, • уж як като гранит,
	биде от меча остър • на Рюдигер пробит.
	Не устоя и рукна • по него кръв порой,
	но князът мигом смогна • да отмъсти и той.

	В предсмъртен напън с меча, • от Рюдигер получен,
	замахна и стовари • последен удар звучен
	връз щита му дълбоко • на шлема до токата.
	С това и на маркграфа • решена бе съдбата.

	Не се е за подарък • по-зле благодарило.
	Затриха се взаимно • в безредното гъмжило
	тъй Рюдигер и Гернот, • приятели добри.
	От загубата Хаген • съвсем се разяри.

	От Троне воинът рече: • „Беда нас сполетя ни.
	Загубихме двамина • витязи най-отбрани,
	в земите свои всеки • един непрежалим.
	На воините от Пьохларн • ще трябва да мъстим.“

	„Горко ми, брата роден • да видя как загива!
	До мен една ли стигна • днес вест неприветлива?
	За Рюдигер ще жаля, • за гибелта му аз.
	Тя пагубна еднакво • за тях е и за нас.“

	Щом брат и свекър мъртви • княз Гизелхер съгледа,
	ожесточи се боят • без милост до победа.
	Смъртта подбра си свита • тъй жадно този ден,
	че не остана никой • от Пьохларн пощаден.

	Княз Гизелхер, цар Гунтер • с гусларя Фолкер, Хаген
	и Данкварт — все витязи • от род навред прославен —
	пристъпиха там, дето • двамината лежаха.
	Сълзи от скръб и болка • юнаците проляха.

	„Смъртта нас ощети ни“ — • тъй Гизелхер, княз млад,
	поде, — „но да не плачем. • Да идем вън на хлад,
	да лъхне вятър брони, • телата изтерзани.
	Едва ли Бог тук дълго • от враг нас ще ни брани.“

	Едни седяха, други — • облегнати на щита —
	отдъхваха отново. • Наоколо избита
	след грохота лежеше • на Рюдигер войската.
	Подразнен бе Атила, • че властва тишината.

	Царицата му рече: • „С услуга май такава
	от ваш васал едва ли • на враг се отмъщава.
	На Рюдигер ръката • не носи нам разплата —
	ще пусне да си идат • бургундците в страната.

	Царю, макар че него • сдоби го щедростта ни
	с каквото пожелал бе, • той днеска ни измами —
	сдобряване наместо • разплата договаря.“
	Но в отговор тогава • намеси се гусларя:

	„Словата ви, царице, • за жалост са неверни
	и клевети аз бих ги • нарекъл даже скверни,
	владетелка да смеех • да обвиня в интриги.
	Маркграфа и момците • разплатата затри ги.

	На царската повеля • откликнал бе с охота,
	дори ведно с войската • пожертва си живота.
	На вярна служба вам се • бе Рюдигер отдал,
	а кой сега, Кримхилда, • ще бъде ваш васал?

	Комуто се не вярва, • ще го съгледа сам.“
	За да събуди горест, • изнесен беше там
	мъртвецът на открито. • От скръб едва не спря
	сърцето на Атила, • когато го съзря.

	Маркграфа щом видяха, • на слово майстор даже
	не би могъл с перо да • опише и разкаже
	покрусата, която • обзе мъже, жени
	и сред горчиви вопли • сърцата им сломи.

	При гледката Атила • изпита трус такъв,
	че вик от скръб и болка • подобно рев на лъв
	изтръгна се от него; • Кримхилда също плака.
	Те жалеха безмерно • за Рюдигер юнака.
P$


>	XXXVIII епизод
>	Как загиват всички воини на владетеля Теодерих

P>
	Навред се бяха вопли • и викове дочули,
	отекващи в палата • и дворцовите кули.
	Един юнак веронски • ги беше доловил,
	при краля с вест печална • забърза той унил.

	„Кралю Теодерихе“ — • пред него той доложи, —
	„в живота ми до днеска • да се твърди не може,
	че чувал бях аз вопли • и вик с такава сила.
	Боя се, че пострадал • навярно е Атила.

	Защо се вайкат инак • тъй всички без надежда?
	Кримхилда или царят, • един от тях, изглежда,
	е мъртъв от враждата • на гостите им смели.
	Затуй мнозина воини • скърбят осиротели.“

	„Ненужна е припряност, • веронци мои драги!
	Бургундците“ — тъй кралят • поде и призова ги,
	„каквото и да сторват, • принуда е безспир,
	та нека се възползват, • че им предложих мир.“

	Смелецът Волфхарт рече: • „Мен ще ми се да ида
	да разбера кому е • нанесена обида.
	Подире, господарю, • ще доверя аз вам
	каквото съм научил • за жалването там.“

	Теодерих размисли: • „Могъл би да подразни
	човек с въпроси дръзки • и хрумвания разни
	юначните витязи • в Атиловата свита.
	Затуй не щял бих Волфхарт • да иде и да пита.“

	Помоли сетне Хелфрих • да тръгне веднага
	да чуе и от хуни • по що е таз тъга,
	и от самите гости • отде е таз печал,
	каквато още никой • не ще е преживял.

	Той стигна там и рече: • „Що станало е тука?“
	Един скърбящ отвърна: • „Голяма злополука!
	Добруването свърши • на хуните в страната:
	наш Рюдигер умря на • бургундец от ръката.

	И воините му вътре • докрак били избити.“
	Не бе дочувал Хелфрих • слова по-жаловити,
	не щеше и да носи • тъй зла вест нивга вече,
	ала сега обратно • ридаещ се завтече.

	„Какво ще ни явите“ — • Теодерих запита, —
	„че чак, юнако Хелфрих, • скръбта и вас връхлита?“
	Юнакът рече: „Има • защо да сме унили.
	Там Рюдигер витяза • бургундци са убили.“

	„Опазил Бог!“ — извика • Теодерих. — „Издава
	лукавост, мъст и мерзост • тъй кървава разправа!
	Но с що ли той могъл би • ненавист да поражда?
	С бургундците все мислех, • че се добре погажда.“

	Тук Волфхарт се обади: • „Ако е тяхно дело,
	ще трябва да подирим • от тях разплата смело.
	Простим ли им, ще бъде • за нас позор голям,
	щом Рюдигер в услуга • е бивал често нам.“

	Но кралят амелунгски • в покрусата си седна
	до близкия прозорец, • към Хилдебранд погледна
	и рече му да иде • при гостите, та вещо
	за случката да пита • и чуе още нещо.

	Без щит и меч в ръката, • при схватки обигран,
	тъй Хилдебранд понечи, • препатил ветеран,
	при гостите да иде • вежлив, но дръзновен.
	От племенника свой бе • обаче укорен.

	„Явите ли се“ — нему • бе Волфхарт мрачно рекъл —
	„без меч пред тях, тъй както • сега сте се завтекъл,
	срамът ще ви споходи • от тяхната насмешка.
	А с щит и меч ще бъде • и думата ви тежка.“

	Витязът стар послуша • нелепите съвети,
	пък воините веронски, • дордето се усети,
	навлякоха доспехи • и взеха меч в ръце.
	На Хилдебранд не беше • туй никак по сърце.

	Попита ги що смятат. • „Поемаме ний с вас,
	да не посмее Хаген • срещу ви с нагъл глас
	и с присмех да застане. • На туй е той способен.“
	Тогава разреши им • да бъде съпроводен.

	Пръв Фолкер забеляза • да идват устремени
	веронците на краля, • добре въоръжени
	с препасан меч на кръста, • понесли щит в ръката.
	На своя цар бургундски • доложи новината:

	„Видях да се задава • веронската дружина
	на крал Теодерих аз, • та през ума ми мина,
	че с меч и шлем дошла е • нас тук да ни срази.
	Нам, чуждоземци, зло ни • замислят пак врази.“

	А Хилдебранд, пристигнал • в туй време, щит в нозе
	положи и подире • да заразпитва взе
	витязите на Гунтер: • „Кой мен ще отговори,
	юнаци славни, що ли • вам Рюдигер бе сторил?

	Теодерих ме прати • да разбера от вас
	дали е поразила • ръка на ваш витяз
	маркграфа благороден, • тъй както се хортува.
	Покрусата ни лесно • не ще се излекува.“

	От Троне Хаген рече: • „Не е лъжа, уви,
	макар да ми се иска • туй, дето се мълви,
	да е заблуда, той пък • да си е жив и здрав,
	наместо жал да има • за храбрия маркграф.“

	Момците заридаха, • щом чуха, че убит е.
	Сълзи видя се как им • се стичат по брадите.
	Повелята за вярност • да плачат ги накара.
	Скръбта обзела беше • веронците без мяра.

	Херцогът от Верона • на име Зигщаб рече:
	„За нас, прокудените, • покоят май изтече,
	от Рюдигер създаден • след мъки преживяни.
	Погубихте вий с него, • витязи, радостта ни!“

	Пък амелунгът Волфвин • поде: „Да бях видял
	дори баща си днеска • на одъра умрял,
	не бих изпитал болка • аз толкова голяма.
	А кой ще утеши и • графинята горкана?“

	Юнакът Волфхарт гневно • обади се тогава:
	„И воините кой в поход • сега ще оглавява,
	маркграфът както често • го правеше преди?
	О, Рюдигер, съдбата • защо тъй отреди?“

	И Волфбранд, Хелфрих, Хелмнот • със цялата дружина
	скърбяха на героя • за ранната кончина.
	Задавян от сълзите, • и Хилдебранд в неволя
	додаде: „Изпълнете • поръката аз моля.

	На Рюдигер телото, • останало в салона,
	да вземем наредил е • нам кралят от Верона.
	След гибелта му почит • за вярност и заслуги
	дължим му, проявени • към нас и много други.

	Ний с Рюдигер еднакво • сме чужди в таз страна.
	Да отнесем ни дайте • на свойте рамена
	с признателност героя. • Подир смъртта поне
	да я изкажем нему, • щом приживе не сме.“

	„Безценна“ — вметна Гунтер — • „за мен е почитта,
	явена към приятел, • простил се със света.
	Приятелство наричам • аз верността до гроб.
	Длъжник сте му и редно • е да сведете лоб.“

	Но Волфхарт глас надигна: • „Защо са тез молби?
	От воините ви някой • щом Рюдигер уби
	и със смъртта му всеки • от нас е ощетен,
	то дайте ни героя • да си го погребем!“

	Гусларят възрази му: • „Не ще ви бъде даден —
	сами си го вземете! • Лежи в салона хладен
	сред кърви от дълбока • и смъртоносна рана.
	Така и почитта ви • ще бъде по-голяма.“

	„Гусларю“ — рече Волфхарт, — • „не дръзвайте, за Бога,
	гнева ни да множите • при толкова тревога!
	Теодерих не бе ли • нам строго забранил
	да влизаме и в разпра, • не бих ви го простил!“

	Гусларят му отвърна: • „Причина е страхът
	да се не върши нещо, • кога го забранят.
	Не мога дръзновеност • да назова това.“
	На Хаген прозвучаха • разумно тез слова.

	„Беля не си търсете!“ — • не спираше героят. —
	„Аз струните ви мога • така да ги разстроя,
	че и до Рейн да няма • вам кой да ги оправи.
	Непоносима става • за мен надменността ви.“

	„На струните ми щом ще • покварите звука“ —
	изстъпи се гусларят, — • „то моята ръка
	ще помрачи с кръвта ви • вам шлемовия блясък.
	В Бургундия без гусла • подир ще стигна някак.“

	Върху му щеше Волфхарт • да скочи с меч направо,
	но Хилдебранд попречи, • придържайки го здраво.
	„С гнева необуздан и • с постъпка тъй нелепа
	ще се лишите бързо • от кралската подкрепа!“

	„Не спирайте, витязе, • раздразнения лъв!“ —
	юнакът Фолкер викна. — • „В ръцете ми такъв
	попадне ли, аз с удар • сразявам го за миг,
	пък бил той в битки нявга • и рицар най-велик!“

	С това гнева на всеки • веронец предизвика.
	Храбрецът Волфхарт първи • чевръсто вдигна щита
	и като лъв се втурна • напред неудържим.
	Дружината се вдигна • подир като един.

	Макар и устремил се • да влезе първи в бой,
	пред стълбите застигнат • от Хилдебранд бе той,
	че вуйчо му държеше • да бъде най-отпред.
	С бургундци да се бият • дойде и техен ред.

	Витязът Хилдебранд се • нахвърли върху Хаген,
	на двамата в ръцете • звънтеше меч стоманен
	и огненочервени • отскачаха искри.
	Личеше колко ярост • в сърцата им гори.

	Разединени бяха • на схватката в разгара
	от силните веронци • в стремглава надпревара.
	От Хаген Хилдебранд бе • се мигом отстранил,
	а Волфхарт срещу Фолкер • бе меча устремил.

	Замаха си насочи • към шлема на витяза,
	така че острието • до ремъка се вряза.
	В ответ гусларят смело • го с удари покри
	с такава сила сякаш, • че Волфхарт заискри.

	Доспехите им в огън • като че ли пламтяха,
	двамината ненавист • един към друг таяха.
	Разедини ги Волфвин, • веронец и герой —
	храбрец ако не беше, • не би го сторил той.

	Готов за бой, цар Гунтер • посрещна многобройни
	прославени юнаци • и амелунгски воини.
	Княз Гизелхер немалко • налитащи прогони,
	обагряйки с кръвта им • и шлемове, и брони.

	На Хаген братът Данкварт, • юнак със страшна сила,
	каквото погодил бе • на воини на Атила
	изглеждаше нищожно • в сравнение с таз бран:
	освирепял сега бе • синът на Алдриан.

	Веднъж ли Ритшард, Гербарт • и Хелфрих, Вихарт бяха
	се втурвали в двубои! • Те сили не щадяха —
	усещаше го всеки • на Гунтер от момците.
	Тях следваше ги в боя • и Волфбранд по петите.

	Сам Хилдебранд, витяз стар, • громеше настървен.
	От удара на Волфхарт • един ли повален
	бе рицар и лежеше • в кръвта си на земята.
	Тъй диреха веронци • за Рюдигер разплата.

	Напрегнал сили Зигщаб — • херцогът от Верона
	и сестриник на краля — • ломеше сред салона
	противникови брони • и шлемове корави.
	Едва ли по-чудесно • могъл би да се справи.

	Гусларят забеляза • със зорък поглед пръв,
	че тъкмо подир Зигщаб • текат потоци кръв
	от ризниците бойни. • Тогава разгневен
	насреща му той скочи • и Зигщаб поразен

	от меча му бе мигом. • Защото Фолкер смогна
	с уменията свои • да нанесе прободна
	и нему рана, тъй че • завчас го победи.
	Смъртта му Хилдебранд пък • с мощта си възмезди.

	„О, Господи, загина!“ — • извика ветерана. —
	„На Фолкер от ръката • дойде му тази рана,
	та няма и гусларят • задълго да е жив!“
	Не бе изглеждал толкоз • и Хилдебранд гневлив.

	Той Фолкер тъй заудря • със сила вихровита,
	че ремъци и стяги • от шлема му и щита
	хвърчаха до стената • на залата заветна.
	Така и за гусларя • това бе схватка сетна.

	Напираха момци на • Теодерих напред.
	При устрема им бяха • се разлетели вред
	от мечове отломки, • от ризниците брънки,
	а изпод шлем течеше • кръвта на струи тънки.

	От Троне Хаген беше • видял на Фолкер края.
	Това при празненството • за него бе оная
	несрета, превишила • смъртта околовръст.
	С каква неукротимост • зае се той за мъст.

	„И Хилдебранд не ще да • ликува без разплата!
	Лежи убит от него • другар мой на земята.
	Съратник по-безценен • не съм аз имал негли.“
	С привдигнат щит той меча • размаха и потегли.

	От Хелфрих бе погубен • и Данкварт, рицар як.
	А Гизелхер и Гунтер, • видели тоз юнак
	сред битката да пада, • обзе ги пак печал.
	Поне да възмезди сам • смъртта си бе успял.

	Пък Волфхарт през салона • на два пъти премина,
	погубвайки момци от • бургундската дружина.
	За трети път сега се • придвижваше той вече —
	що Гунтерови воини • пак мечът му посече!

	Княз Гизелхер извика: • „Такъв ожесточен
	противник като Волфхарт • не съм видял пред мен.
	Юнако благороден, • насам се обърнете!
	Сега ще ви накарам • беса си да възпрете.“

	Към Гизелхер той тръгна, • щом князът го подкани.
	И двамата не спряха • да сеят тежки рани,
	но Волфхарт толкоз мощно • прорязваше тълпата,
	че бе оплискан с кръв от • нозете до главата.

	Подир с отмерен удар • синът любим на Ута
	посрещна Волфхарт, воина • юначен, в битка люта.
	Макар и снажен, беше • обречен тоз витяз.
	Ще се роди ли други • тъй млад и храбър княз?

	Прониза той на Волфхарт • нагръдника стоманен,
	през прореза заблика • кръвта му ручей ален.
	На воина смъртна рана • бургундецът отвори.
	Същински рицар само • могъл би да го стори.

	Щом Волфхарт, тоз витяз на • Теодерих, усети,
	че е ранен, той щита • захвърли, вдигна меч и
	стовари острието • калено върху княза.
	Така ведно и шлема, • и ризницата сряза.

	Сега, щом те се бяха • взаимно усмъртили,
	веч нямаше момци на • Теодериха живи.
	Витязът Хилдебранд бе • видял как Волфхарт падна
	за него болка тежка • и гледка безотрадна.

	Лежеше мъртво редом • с веронската дружина
	и воинството на Гунтер. • А Хилдебранд намина,
	где племенникът Волфхарт • бе паднал в локва кръв.
	С ръце обви юнака, • потеглил в боя пръв.

	Навън да го изкара • напрегна мишци здрави,
	но твърде тежък беше, • та легнал го остави.
	Окървавен отправи • умиращият взор
	към вуйчо си, понечил • да идат на простор.

	Раненият му рече: • „О, вуйчо мой любезен,
	не може вече с нищо • вий мен да сте полезен.
	Пазете се от Хаген • и знайте, че съм прав:
	в сърцето му стаен е • жесток, коварен нрав!

	Щом близки и роднини • да жалят пожелаят,
	кажете им на всички • да чуят и да знаят
	те мен да не оплакват, • понеже паднах аз
	в единоборство с рицар • и най-достоен княз.

	Смъртта си в тази сграда • съм възмездил така, че
	съпруга и любима • на рицар да заплаче.
	Запита ли ви някой, • ответ от вас да има:
	от моята ръка тук • загинаха стотина.“

	Но спомни си и Хаген • тогаз гусларя смел —
	нали пък Хилдебранд бе • живота му отнел.
	Той рече на витяза: • „Разплата ми дължите
	за туй, че ни затрихте • без време тук момците.“

	Към Хилдебранд замахна • и чу се надалеч
	как звънна мечът Балмунг — • на Зигфрид оня меч,
	що Хаген присвои си, • когато го прониза.
	В двубоя нов витязът • наложи се да влиза.

	Опита ветеранът • Теодерихов своя
	широк меч да насочи • отново към героя
	от Троне, воин на Гунтер, • умело, но не би.
	С повторен удар Хаген • му бронята проби.

	Щом Хилдебранд почувства, • че Хаген го рани,
	юнакът, побоял се • от повече злини,
	на гръб преметна щита • и в другата посока
	изплъзна се на Хаген, • но с раната дълбока.

	Освен двамина — Гунтер • и Хаген — никой друг
	не беше жив останал • от войнствалите тук.
	А Хилдебранд пък, в кърви • облян витязът стар,
	печална вест занесе • на своя господар.

	Видя как разтревожен • Теодерих седи,
	подире в скръб потънал • по-силна от преди.
	Той алената броня • на Хилдебранд съгледа,
	загрижено с юнака • начевайки беседа:

	„Кажете, ветеране, • защо сте тъй облян
	в кръвта си и кому сте • платили тежка дан?
	Вий с гостите навярно • в салона сте се били.
	Забраната ми строга • защо сте нарушили?“

	„Мен Хаген нарани ме“ — • отвърна ветерана. —
	„В салона ми нанесе • юнакът тази рана,
	когато невредим се • оттеглях от борбата.
	Като по чудо жив се • спасих от сатаната.“

	„Така ви се полага!“ — • веронецът го сряза. —
	„Приятелство аз бях им • предложил, както казах.
	Щом вий сте нарушили • мира от мене даден,
	останехте ли читав, • щях аз да съм посрамен.“

	„Кралю, не се гневете. • Бездруго е тъй жалко,
	че с моите другари • пострадахме немалко.
	Да отнесем държахме • ний Рюдигер оттам,
	но воините на Гунтер • не позволиха нам.“

	„О, вест злокобна! Значи • маркграфът е умрял?
	Сред моите неволи • дойде и таз печал!
	Готлинда е дете на • една от мойте лели.
	Горко на всички в Пьохларн • сега осиротели!“

	Пред погледа му тягост • и преданост премина,
	за плач и скърби нему • не липсваше причина:
	„Наместо помощ вярна, • каквато би ми дал,
	ще сещам вечна болка • за хунския васал.

	Наясно ли обаче • сте, ветеране смел,
	от рицарите кой е • живота му отнел?“
	„Княз Гернот“ — бе ответът — • „владетел именит.
	Самият той пък бил е • от Рюдигер убит.“

	Теодерих додаде: • „На воините кажете
	оръжие да стягат. • На мене донесете
	доспехите блестящи, • че наумил съм там
	на гостите бургундски • въпроси да задам.“

	А Хилдебранд му рече: • „Кому да кажа аз?
	Та живите ви воини • нали стоят пред вас?
	В единоборства всички • загинаха — без мен.“
	Теодерих в уплаха • стоеше вцепенен —

	такваз беда за пръв път • го беше сполетяла.
	„Войската ти“ — прошепна — • „щом смърт я е прибрала,
	теб Бог те е забравил, • Теодерихе бедни.
	А бил си крал начело • на походи победни!

	Че как така се случи“ — • Теодерих запита, —
	„войската моя храбра • докрак да е избита
	от воини изнурени, • изпаднали в беда?
	Май злата моя орис • докара ней смъртта.

	Но щом е проявила • несретата ми злост,
	дали, кажете, жив е • останал някой гост?“
	Витязът стар отвърна: • „Мен Бог ми е свидетел:
	остана Хаген с Гунтер, • бургундския владетел.“

	„Горко ми, Волфхарт скъпи! • Щом мъртъв си, за мен
	терзание е туй, че • на тоз свят съм роден.
	О, Зигщаб, Волфвин, Волфбранд, • отнела смърт нелепа,
	в страната амелунгска • кой мен ще е подкрепа?

	Убили Хелфрих, дето • обичах да го хваля.
	Нима ще мога Гербарт • и Вихарт да прежаля?
	За мене вече няма • ни радост, нито мира.
	Да можеше човек и • от мъка да умира!“
P$


>	XXXIX епизод
>	Как Теодерих се бие с Гунтер и с Хаген

P>
	Теодерих си сложи • доспехите. В туй време
	оръжие помогна • му Хилдебранд да вземе.
	На болката си кралят • такваз бе воля дал,
	че от плача домът му • се беше разлюлял.

	Куражът на героя • подире се възвърна,
	оръжието гневно • отново той прегърна
	и, щита драгоценен • поел в ръцете здрави,
	забързан с Хилдебранд се • към залата отправи.

	„Съзрях да приближава“ — • от Троне Хаген рече
	„Теодерих Веронски. • За мъст дошъл е вече,
	че воинството му днеска • тъй пагубно погина.
	С оръжие ще видим • кой по е юначина.

	Макар свиреп и силен, • то крал Теодерих
	не бива да помисля, • че никога не бих
	застанал аз насреща, • възмездие поще ли
	за стореното нему • в двубой с мен да спечели.“

	Теодерих дочу го • и с Хилдебранд видя ги:
	пред сградата стояха • двамината мъжаги,
	опрени о стената • до входа на салона.
	В нозете щит отпусна • героят от Верона.

	Гласът му се разнесе • угрижен, огорчен:
	„Царю бургундски Гунтер, • защо вий спрямо мен,
	изгнаника, били сте • без повод безогледен?
	Останах без утеха • с един витяз последен.

	Нима не ви се стори • достатъчна бедата,
	когато с меч решихте • на Рюдигер съдбата,
	та моята дружина • погубихте докрак,
	без аз да съм посегнал • на някой ваш юнак?

	Вий болката спомнете • от тъжната разлъка
	с приятели, с роднини • и тягостната мъка —
	нали боли, витязи, • за всичко вам отнето?
	За Рюдигер покруса • мен тегне на сърцето.

	На този свят не зная • друг толкоз уязвен.
	Докарахте си зло вий, • тъй както и на мен.
	Каквато радост имах, • от вас сега погина.
	Не ще прежаля никой • погубен мой роднина.“

	Но Хаген отговори: • „Не сме дотам виновни.
	Към сградата се бяха • завтекли ваши воини
	в дружина страховита, • за бой въоръжена.
	Пред вас вестта комай е • била изопачена.“

	„Какво да мисля друго? • Мен Хилдебранд ми каза:
	щом мойте амелунги • понечили витяза,
	убит от вас, да вземат • със себе си, вий тях
	сте дръзнали направо • да правите за смях.“

	„Отказах им“ — додаде • от Рейн дошлият цар —
	„да отнесат маркграфа. • Не дадох тоз войскар
	за яд на цар Атила, • а не на ваш’те хора.
	Тогаз обаче Волфхарт • повдигна с нас раздора.“

	„Тъй писано било е“ — • веронецът склони. —
	„Царю благовъзпитан, • за всичките злини
	на мене причинени • покайване в замяна
	приел бих, та донегде • с утеха да остана.

	Вий пленник ми станете • ведно с витяза ваш
	и аз ще ви закрилям • подобно верен страж
	от всякаква опасност • из хунската държава.
	Очаквайте от мене • почтеност и избава.“

	„Опазил Господ!“ — Хаген • веднага възрази. —
	„Двамина несломени • от своите врази
	достойни воини, още • с оръжие в ръка,
	пред вас да преклоняват • глава току-така?“

	Теодерих отвърна: • „Недейте инатливо
	да ми се противите! • Щом толкова горчиво
	в душата и сърцето • ранихте ме, тогава
	покайването може • да донесе забрава.

	Почтено ви подавам • ръка и нека трима
	да яхнем в път обратен • към вашата родина.
	Ще ви съпътствам вярно • или в двубой ще падна
	така ще позабравя • скръбта си безотрадна.“

	Отново Хаген рече: • „Недейте настоява!
	Нередно е да плъзне • за нас мълва такава
	как двама храбри воини • без бой са се предали,
	кога пред Хилдебранд и • пред вас се озовали.“

	„Витязе Хаген“ — вметна • и Хилдебранд, — „когато
	примирие вам някой • предлага най-сърцато
	тъй както господарят, • то редно е навреме
	спогодбата почтена • от вас да се приеме.“

	„Приел я бих, наместо“ — • отвърна нему Хаген —
	„позорно да избягам • от залата посрамен
	тъй както, Хилдебранде, • днес сторихте го вие.
	Очаквал съм юнакът • с противник да се бие.“

	„Защо ме вий корите?“ — • запита ветерана. —
	„Та кой юнак до щита • край Васкенщайн остана,
	наместо да се бие • с испанеца Валтари?
	Затуй и днес сте гузен • пред мъртвите другари.“

	Теодерих възпря ги: • „Не иде смели воини
	да бълват като баби • тук хули недостойни.
	Не разрешавам вече • на Хилдебранд да спори,
	че мен, изгнаник, нови • тревожат ме раздори.“

	Подир додаде: „Искам • да знам, юнако Хаген,
	какво вий доверихте • на Гунтер, цар прославен,
	когато ме съзряхте • пред вас въоръжен?
	Не чух ли, че готов за • двубой били сте с мен?“

	„Не го отричам“ — Хаген • тогава продължи —
	„и с меча нибелунгски, • дордето издържи,
	ще ви нанасям удар • след удар разгневен,
	че рекохте да станем • вам пленници в тоз ден!“

	Дочувайки на Хаген • намярата зловеща,
	Теодерих повдигна • веднага щит насреща.
	По стълбите надолу • как ловко Хаген скочи
	и меча Балмунг как към • веронеца насочи!

	Теодерих усети, • че яростно го мрази
	юнакът смел, и почна • изкусно да се пази
	веронският владетел • от удари безброй.
	Известен беше нему • тоз рицар и герой.

	И Балмунг, страховит меч, • със сила бе могъща,
	но смогваше и кралят • на удар да отвръща,
	дорде успя врага си • да победи в отбрана —
	на Хаген той нанесе • дълбока, тежка рана.

	Теодерих разсъди: • „От битки изнурен е.
	Погубя ли го, няма • да бъде чест за мене.
	Ще го пленя аз, стига • с ръце да го надвия.“
	И туй му се удаде, • но не без мъчнотия.

	Витяз с огромна сила, • той щита си остави
	и рицаря от Троне • обзе с ръце корави.
	Така биде надмогнат • храбрецът най-накрая.
	Това накара Гунтер • съвсем да се отчая.

	Теодерих завърза • пленения отзаде,
	при хунската царица • отиде и предаде
	най-смелия юнак, що • достойно носил меч е.
	След скърбите безкрайни • тя радостна бе вече.

	Доволна поклони се • Кримхилда пред витяза.
	„Благословен бъдете • завинаги!“ — тя каза. —
	„За всички мои мъки • възмездие това е.
	Към вас предаността ми • до сетен час ще трае.“

	Теодерих отвърна: • „Царице, пощадете
	живота му и може • тогава плачовете
	горчиви да изкупи • той честно някой ден.
	Не бива да пострада, • загдето бе пленен.“

	Разпореди тя Хаген • да отведат зад зид
	тъмничен, дето беше • от всеки поглед скрит.
	А Гунтер, цар прославен, • висок бе глас надал:
	„Веронецът къде е, • мен потопил в печал?“

	Теодерих тогава • насреща му застана.
	На Гунтер дързостта бе • наистина голяма.
	Веднага от салона • той спусна се навън.
	Щом мечът меч удари, • дочу се страшен звън.

	Макар да бе чутовен • Теодерих отдавна,
	не се стъписа Гунтер • пред схватката неравна.
	Дотам от гняв и мъка • бе в него враг видял,
	че — думаха — по чудо • бил кралят оцелял.

	Със свойта мощ се бяха • двамината прочули.
	Отекваше двубоят • чак в дворцовите кули,
	стовареха ли меча • връз щит и шлем корави.
	Створи с духа си Гунтер • небивали прояви.

	Подире като Хаген • и той надмогнат беше.
	По ризницата царска • кръв алена течеше.
	Със меча остър бе го • Теодерих ранил,
	но изнурен той бе се • достойно защитил.

	Ръце и нему върза • Теодерих веднага,
	макар че таз обида • на цар не се полага,
	но знаеше, че всеки • от двамата мъже
	могъл би да погуби, • когото си поще.

	Отведе го подире • веронецът забързан
	и него при Кримхилда, • тъй както бе завързан.
	Несретата му сякаш • че я развесели:
	„Владетелю бургундски, • добре сте ни дошли!“

	„Да бяхте ме приели • вий с по-любезен тон,
	дължах аз вам, сестрице • възлюбена, поклон.
	Но зная, че сте гневна • към мене и към Хаген,
	царице, та затуй и • приветът ви бе хладен.“

	„Царкиньо благородна“ — • веронецът поде, —
	„пленявани едва ли • били са някъде
	витязи като тези, • предадени от мен.
	Животът им желал бих • да бъде пощаден.“

	„С охота!“ — обеща тя. • Теодерих сподави
	сълзите си, когато • героите остави.
	Владетелката сетне • живота им отне —
	към рицарите славни • безжалостна тя бе.

	В тъмницата, самички • да са, уедини ги,
	та царя си там Хаген • можа тогаз да види,
	кога го тя с главата • на брат си навести.
	На двамата Кримхилда • жестоко отмъсти.

	Царицата отпърво • отиде при витяза
	и без заобикалки • ненавистно му каза:
	„Получа ли каквото • мен бяхте ми отнели,
	ще стигнете вий живи • бургундските предели.“

	Но Хаген отговори: • „Царице благородна,
	словата ви за мен са • повеля непригодна:
	дордето господар мой • дори един живее,
	заклел съм се да крия • съкровището где е.“

	„Тогаз ще ви помогна“ — • Кримхилда заяви.
	По нейна воля някой • завчас обезглави
	там брат й. За косата • главата тя донесе
	пред рицаря от Троне, • с което го потресе.

	Опечален главата • на своя цар щом зърна,
	юнакът към Кримхилда • с тез думи се обърна:
	„По волята си всичко • доведохте докрай,
	но стана точно както • намислил бях комай.

	Владетелят бургундски • щом няма го сред нас,
	щом Гизелхер и Гернот • са мъртви, то тогаз
	где златото е скрито • освен Бог аз сал знам,
	проклетнице, и нивга • не ще го вам издам!“

	„Към моето имане • отнесохте се зле,
	та нека си възвърна • аз оня меч поне,
	що носен бе от Зигфрид • при нашата разлъка.
	Вината ви към него • мен потопи ме в мъка!“

	От ножницата меча • изтегли тя, без Хаген
	да може да предварди • кроежа й коварен.
	Повдигна го и мигом • главата му отсече.
	При гледката Атила • стъписано изрече:

	„Проклятие! Посечен • да падне от ръка на
	една жена тоз рицар • със слава по-голяма
	от всеки, носил щита • и влизал в бой юнак!
	Мен жал ми е за него, • макар да бях му враг.“

	А Хилдебранд добави: • „Постъпка ней такава
	не ще да е от полза, • каквото ще да става!
	Макар че и на мене • бе застрашил живота,
	ще отмъстя за воина • от Троне аз с охота.“

	Къмто Кримхилда скочи • витязът разгневен,
	замахна и стовари • връз нея меч кален.
	Пред Хилдебранд усети • уплаха тя огромна,
	ала пронизващ писък • дори не й помогна…

	Сега лежаха всички, • обречени на смърт.
	Не бе и Хилдебранд към • Кримхилда милосърд.
	И сродници, и воини • Атила заоплаква
	с Теодерих горчиво • в неволята еднаква.

	Угаснала и мъртва • бе толкоз чест и слава,
	че всички люде почна • печал да обладава.
	На царя веселбата • несрета увенча я,
	страданието както • на любовта е края.

	Насетне зная само • оръженосци, дами
	и рицари как горко • ридали са, събрани
	на все непрежалими • момци над гроба пресен.
	Така завършва тука • таз нибелунгска песен.
P$
