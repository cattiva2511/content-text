	Веднъж, на рождения ден на кралицата, мъглата беше дошла в Лондон да гледа парада за посрещането на знамето. Но тогава кралицата каза на генерала:
	— Днес няма да има парад, защото е мъгливо.
	И това се случваше всеки път. Накрая мъглата много се натъжи. Тя наистина искаше да види церемонията за посрещане на знамето, но щом пристигнеше в Лондон, кралицата нареждаше:
	— Отменете парада!
	В Бъкингамския дворец, под трона на кралицата, живееше котарак на име Смоуки. На Смоуки му дожаля за мъглата и реши да й помогне. Затова на следващата година, точно преди рождения ден на кралицата, той написа писмо:
C>
	Под трона на кралицата
	Дворецът
	Вторник

	Уважаема МЪГЛА,
	Моля, ела в двореца.
	Поздрав, СМОУКИ
C$
	Същата вечер, преди да си легне, кралицата изнесе котарака пред задната врата на Бъкингамския дворец и отиде да си легне. А преди Смоуки да успее да каже три пъти „Мяу!“, мъглата пристигна. И двамата се зарадваха, че се срещат, а мъглата се оплака:
	— Много искам да видя церемонията за посрещането на знамето. Но всеки път, когато е мъгливо, отменят парада. Затова и всеки път се разочаровам.
	— Знам — рече Смоуки. — Утре ела, когато войниците почнат да маршируват. Генералът ще те види и ще каже: „Ваше Величество, падна мъгла. Да отменя ли парада?“.
	— Да, всеки път казва така — въздъхна мъглата.
	— След това — продължи Смоуки, — точно преди кралицата да рече: „Да, отменете парада!“, ти ще измяукаш.
	— Добре — съгласи се мъглата. — Обаче как се мяука?
	Смоуки й показа и мъглата се упражнява, докато стана майстор на мяукането.
	На другата сутрин войниците чакаха строени, но генералът се обади: „Да отменя ли парада, Ваше Величество? Виждам мъгла“.
	— Къде? — попита кралицата.
	— Ето там! — отвърна генералът и посочи мъглата.
	Точно тогава тя измяука.
	— Хайде сега, генерале! — рече кралицата. — Не можете ли да различите мъгла от котка? Ясно чух мяукане, следователно няма защо да отменяте парада.
	Така мъглата видя церемонията за посрещането на знамето. Остана много доволна и реши да отиде в Уелс, където имаше достатъчно мъгли, с които да си играе.
	Веднъж кралицата й написа писмо:
C>
	Дворецът
	1-ви юни

	Уважаема МЪГЛА,
	Моля, стой далеч.
	Поздрави, КРАЛИЦАТА
C$
	А мъглата изпрати отговор:
C>
	Уелс
	Петък

	Ваше Величество,
	Тук съм много щастлива.
	Наистина съм доволна, че видях церемонията за посрещането на знамето. Благодаря, че ми дадохте тази възможност!
	Поздрави, МЪГЛАТА

	П.П. Предайте поздрави и на Смоуки.
C$
	Кралицата не разбра съвсем.
	— Как ли мъглата е успяла да види парада за посрещането на знамето, Смоуки? — зачуди се тя и погледна под трона.
	Но в отговор Смоуки само измърка. Това беше неговата тайна.
