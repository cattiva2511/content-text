	Живял някога един крал, който имал необикновено красива дъщеря за женене. Неговият съсед, също така крал, имал трима млади сина. И тримата се влюбили в принцесата.
	— За мен и тримата сте еднакви — казал на братята бащата на принцесата. — Затова не мога да отдам предпочитания на никого. Но за да не се карате за ръката на дъщеря ми, най-добре е да постъпите така: тръгнете да странствате по света, който от вас след половин година се върне с най-хубавия подарък, той ще стане мой зет.
	Тръгнали братята да пътешестват и там, където пътят се разклонявал в три посоки, те се разделили.
	Изминал един месец, след него втори, трети, а най-големият брат не успявал да намери подаръка, достоен за красивата царска дъщеря. И ето че дошъл и шестият месец, когато изведнъж принцът, намирайки се в един далечен град, дочул под прозореца на гостилницата, където бил отседнал, някой да вика:
	— Килими, хубави килими-и!
	Принцът се показал на прозореца и търговецът го попитал:
	— Искате ли да купите един прекрасен килим?
	— Само килим ми липсва — усмихнал се принцът. — В моя дворец има толкова много килими, че дори и кухнята е постлана с килими.
	— Но килими като тези, с тайна сила, никъде няма да намерите.
	— А каква е тази тайна сила?
	— Когато стъпите на моя килим, той ви повдига във въздуха и с него можете да изминете сто мили на ден.
	От възторг принцът щракнал с пръсти.
	— Ето от такъв подарък имам нужда! Колко искате за него, любезни господине?
	— Точно сто скуди*, ни повече, ни по-малко.
	[* Парична единица — Б.пр.]
	— Дадено, съгласен съм — казал принцът и му отброил сто скуди.
	Щом стъпил на килима, той политнал като птица в облаците, понесъл се над планини и долини и се спуснал до хана, където братята се били уговорили да се срещнат след половин година.
	Средният брат все още бил на път. Той посетил много страни, но не намерил подходящ подарък. И ето че един ден срещнал пътуващ търговец, който викал:
	— Далекогледи-и, най-хубавите далекогледи-и! Млади господине, не искате ли да си купите далекоглед?
	— Че за какво ми е? — казал принцът. — У дома имам много далекогледи и все от най-високо качество.
	— Готов съм да се обзаложа, че далекогледи с тайна сила като тези, нямате нито един — казал търговецът.
	— Че какво им е толкоз особеното?
	— С такъв далекоглед се вижда всичко какво става на разстояние сто мили даже и през стени!
	Принцът се зарадвал:
	— Ето това е за мен. Колко струва?
	— Точно сто скуди.
	Средният брат купил подаръка и побързал към мястото на срещата. Там той заварил най-големия и двамата зачакали най-малкия брат.
	Най-малкият брат цели шест месеца търсил подарък, но не успял да намери нищо подходящо. Отчаян, той поел по обратния път, но срещнал един търговец на плодове, който викал:
	— Саламанско грозде-е! Купете си саламанско грозде-е!
	Принцът никога не бил чувал за саламанско грозде, в неговата страна нямало такова. Затова попитал търговеца:
	— Какво е това грозде, което продавате?
	— Казва се саламанско грозде, това е най-вкусното грозде и притежава чудна сила.
	— Каква е тази негова сила?
	— Едно зърно от това грозде връща към живот умиращ човек.
	— Така ли? — Възкликнал принцът. — Тогава веднага го купувам. По колко го продавате?
	— Продавам го на зърна. На вас ще го продам по сто скуди за едно зърно.
	Принцът имал в себе си триста скуди и с тях купил три зърна, грижливо увил всяко от тях, сложил ги в кутийка и се отправил към мястото, където двамата братя го чакали.
	Срещнали се тримата братя и започнали да се питат, кой какво е купил:
	— Аз ли? — казал най-големият. — Един килим.
	— А аз — далекоглед — казал вторият.
	— А пък аз — малко плодове и нищо повече — казал третият брат.
	— Какво ли става сега у дома? А и в двореца на принцесата? — запитал един от тях.
	Средният брат уж случайно извадил далекогледа и го насочил към родната им къща. Той погледнал и към съседното кралство, където бил дворецът на тяхната възлюблена и надал уплашен вик.
	— Какво има? — попитали го братята му.
	— Знаете ли какво виждам? Пред двореца на нашата принцеса има много карети, хората плачат и си скубят косите. А в двореца лекарят и свещеникът са до възглавето на едно легло… Да, това е леглото на принцесата. Ето я и нея, тя лежи бледа и неподвижна… Тя умира!
	— Какво да правим? До там има повече от петдесет мили път!
	— Не се безпокойте, ще успеем! — казал най-големият брат. — По-бързо, качвайте се на моя килим!
	Килимът мигновено долетял до двореца, влязъл през прозореца в стаята на принцесата и се спрял с тримата братя до леглото на принцесата.
	Най-малкият брат извадил от кутийката трите зърна саламанско грозде и сложил едно от тях в бледните уста на принцесата. След като тя преглътнала зърното, веднага отворила очи. Принцът незабавно й дал и второто зърно. Бузите на принцесата поруменели. След третото зърно тя дълбоко въздъхнала и протегнала ръце. Принцесата била спасена. След това тя станала от леглото и заповядала да й донесат най-хубавите дрехи.
	Всички много се радвали, а най-малкият брат казал:
	— Сега победата е моя. Аз спечелих и принцесата ще стане моя жена. Ако не беше саламанското грозде, тя щеше да е мъртва.
	— Не, братко — Възразил средният брат, — ако не беше моят далекоглед и ако не бях ви казал, че принцесата е на смъртно легло, твоите гроздови зърна нямаше да послужат за нищо, затова аз ще се оженя за принцесата.
	— Прощавайте, братя, — заявил най-големият брат, — никой не може да ми отнеме принцесата. Какво са вашите заслуги в сравнение с моята? Ние долетяхме тук навреме с моя килим, а не с далекогледа или с гроздовите зърна.
	За да сложи край на техния спор, кралят решил да даде ръката на принцесата на четвърти жених, който се явил в двореца без никакъв подарък.
