	Живееха едно време седем слона — най-голям, малко по-малък, още малко по-малък, среден слон, един по-малък от средния, малък и накрая — най-малък слон, по-точно казано — слонче.
	Веднъж те стояха на един хълм до брега на морето и наблюдаваха звездите.
	Нощта беше тъмна, а звездите грееха особено ярко.
	Рибите в морето също гледаха звездите и всеки път, когато видеха падаща звезда, гмуркаха се дълбоко, за да я търсят. Мислеха, че тя е паднала на морското дъно.
	— Хайде да си уловим падаща звезда — предложи най-големият слон.
	— Хайде! — съгласиха се и другите.
	Най-големият слон вдигна с хобота си по-малкия, той вдигна още по-малкия, още по-малкия вдигна средния, той пък — онзи, който беше по-малък от него. По-малкият от средния слон вдигна малкия, а той — най-малкия или по-точно казано — слончето.
	Сетне най-големият слон подхвърли всички нагоре и те полетяха към падащата звезда. После по-малкият слон подхвърли другите и те полетяха още по-нататък към падащата звезда. След това средният слон на свой ред метна останалите нагоре и те полетяха още по-нататък. После слонът, който беше по-малък от средния, подхвърли малкия слон и най-малкото слонче и те почти стигнаха падащата звезда. Тогава малкият слон хвърли най-малкия слон (или по-точно казано — слончето) и то улови с хобота си падащата звезда. То я подаде на малкия слон, той — на слона, който беше по-малък от средния. На свой ред той подаде звездата на средния слон, който я предаде нататък — на малко по-големия от него слон. Той я даде на слона, който беше по-голям от него, а той — на най-големия слон. Най-големият слон я предаде на рибката, която я глътна и така се роди морската звезда.
