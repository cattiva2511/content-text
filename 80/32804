P>
	Песни пеят птиците,
	птиците певиците.
	Сред зелената дъбрава
	песни пеят и възпяват
	синевата в небесата,
	пъстротата на полята,
	бликналите извори
	и росата призори.

	И възпяват птиците
	златото в пшениците
	и труда на хората —
	бодри и в умората.

	И възпяват птиците
	гроздето в лозниците
	и плода в градините,
	розите, гиргините.

	И възпяват още те
	тишината в нощите
	и звездите, сейнали
	семената грейнали…

	Да живеят птиците.
	птиците певиците!
P$
