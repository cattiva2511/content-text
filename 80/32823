P>
	Две момичета на двора
	си играят от зори —
	Веселина търси Дора,
	Дора някъде се скри.

	— Тук съм, ку-ку! — нейде кука,
	но разбираш ли къде?
	— Где си, Доре?
	— Ей ме тука!
	Дора от мазе дойде.

	— Олеле, каква си, Доре,
	прашна си като чувал!
	Паяжината отгоре
	ти е метнала воал.

	Дора тъжно се чумери.
	— Че какво пък от това?
	А защо не ме намери,
	като умна си глава?


	И се пука Веселина
	пред другарката от смях,
	и върви напред с гърбина:
	— Ах, каква си смешна, ах!

	Но се спъва тя в корито,
	пада в мокрото пране.
	Казва Дора: — Ха, честито! —
	В смях разтърсва рамене.

	— Олеле, каква си смешна!
	— Спънах се, не го видях!
	Двечките в играта днешна
	май че станаха за смях.
P$
