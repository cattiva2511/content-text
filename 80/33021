	На площад Трафалгар едно време имаше стотици гълъби, които обядваха, като кълвяха просени зрънца. Долетяха още гълъби.
	— Какво има за обяд? — поинтересуваха се те.
	— Просо! Вкусно!
	Ето че пристигнаха още гълъби.
	— Ура! — извикаха те. — Просени зрънца за обяд!
	Тогава дойде още един гълъб, който се казваше Артър.
	— Просени зърна! — изпъшка той. — О, не! Пак ли?
	И той хвръкна нагоре и кацна на колоната на адмирал Нелсън.
	— Лоша работа, милорд — обърна се той към адмирала. — Всеки ден просо! Отвратителни просени зърна.
	— А ти какво би искал? — попита лорд Нелсън.
	— Бих искал например трошици от кифличка — отвърна Артър. — Вкусни трошици от кифличка!
	Лорд Нелсън вдигна телескопа си и погледна към Уайтхол.
	— Виж — извика той, — задава се едно момченце, което яде кифличка. Ето там, при конната гвардия.
	Артър литна след момченцето и го следва, докато изяде кифличката си, но то не му даде ни трошица.
	Бедният Артър избухна в сълзи. Един полицай, който стоеше наблизо, учудено възкликна:
	— Гледай ти! За пръв път виждам гълъб да плаче.
	Артър се засрами и литна обратно върху колоната на адмирал Нелсън.
	— Лоша работа! — рече адмиралът. — Какво ти каза полицаят?
	— Каза, че не бил виждал гълъб да плаче.
	— Хм! — изхъмка лорд Нелсън.
	— Не бива да плача за някакви си трошици от кифличка! — каза Артър.
	— Разбира се, че не бива! — съгласи се лорд Нелсън. — Това няма да ти помогне. Обаче аз имам план. Ако бръкнеш в долния джоб на мундира ми, ще намериш монета от три пенса. Един работник я пусна за късмет, когато правеха моята… колоната на Нелсън. Сега ти… — И той прошепна нещо на Артър.
	— Чудесна идея! — зарадва се Артър. — Благодаря, милорд!
	И той взе монетата от три пенса и отлетя към пекарната на ъгъла с улица „Странд“, където си купи кифличка. Сетне кацна на перваза пред пекарната и се зае да кълве кифличката. Хората, които минаваха, спираха да го гледат и си казваха:
	— Виждам, че този гълъб искрено се наслаждава на кифличката. Сигурно е много вкусна.
	Много от тях влизаха в магазина и си купуваха цели дузини кифлички за чая. Пекарят остана изключително доволен.
	— Можеш да идваш всеки ден, когато стане време за чай — рече той на Артър. — А аз ще те черпя с кифличка. Ти си една чудесна жива реклама. А ето и една кифличка-награда за днес.
	Артър вдигна кифличката в човката си, сетне отлетя обратно при лорд Нелсън и му подаде половината.
	— Хапнете си, милорд.
	— Благодаря! — отвърна лорд Нелсън.
	— А вижте ги онези гълъби долу, пак кълват ужасните просени зърна. Аз пък предпочитам кифличките — засмя се Артър.
	— И аз! — съгласи се лорд Нелсън.
