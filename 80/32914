	На брега на една река, в хралупата на едно мангово дърво живеела маймуна със своето семейство и приятелите си. Един ден крокодилът й подвикнал от мътната вода.
	— Мила маймунке, бъди моя приятелка и ми дай едно манго!
	Маймуната откъснала най-зрелия плод и го хвърлила в реката.
	— Много ти благодаря — казал крокодилът. — Завинаги ще помня твоята добрина.
	Така двамата станали приятели. Не след дълго крокодилът отново помолил маймуната:
	— Скъпа приятелко, моля те, дай ми днес няколко плода от мангото. Искам да нагостя с тях жена си.
	Маймуната откъснала няколко плода и ги пуснала във водата. Крокодилът ги взел в устата си и ги занесъл на своята съпруга. Тя много се зарадвала.
	— О, колко са хубави! Щом твоята приятелка маймуната, яде такива вкусни плодове, сигурно месото и сърцето и са още по-сладки!
	И нейните очи заблестели:
	— Как искам да изям приятелката ти — прошепнала тя замечтано.
	— Нима искаш да я убия заради теб?! Не, аз не мога да го направя! Та тя ми е приятелка! — възмутил се крокодилът.
	— Но аз съм ти жена и ти трябва да ми я донесеш, иначе няма вече да ти говоря!
	Когато на другия ден отишъл при манговото дърво, крокодилът както винаги повикал нежно своята приятелка. Маймуната откъснала едно манго и поздравила крокодила като му го хвърлила в реката.
	— Не, скъпа приятелко! Днес не искам манго, а съм дошъл да те поканя на гости. Жена ми иска да се запознае с теб — казал крокодилът.
	— Как бих могла да дойда с теб, приятелю? Аз живея на земята, а ти — във водата.
	— Не се притеснявай, мила, просто, седни на гърба ми и аз ще те отнеса.
	След като маймуната скочила на гърба на крокодила, той започнал да плува по странен начин.
	— Какво правиш, приятелю? — попитала маймуната.
	— О, нищо! — захилил се крокодилът. — Моята жена опита твоето манго. Тя толкова много го хареса, че пожела да изяде и тебе. Каза, че ти трябва да си още по-вкусна. И особено много желае да опита сърцето ти.
	Маймуната била възмутена от думите на крокодила. Но тя бързо се съвзела и хитро му отговорила:
	— Но защо не ми каза по-рано? Аз забравих сърцето си на дървото.
	— Какво ще правим сега? — попитал смаяно крокодилът. — Да се върнем бързо и да го вземем! — предложила маймуната.
	Крокодилът нетърпеливо заплувал обратно към брега. Когато маймуната видяла един клон от дървото, който бил достатъчно близко, тя скочила и се уловила за него. После се изкачила на върха и извикала:
	— Ах, ти глупако, сега се връщай при неблагодарната си жена и й кажи, че има най-глупавия мъж на света!
	И маймуната се запревивала от смях.
