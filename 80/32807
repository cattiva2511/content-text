P>
	Маха ръцете си малък Боян,
	сякаш че бие Боян барабан:
	— Трам-тара-рам,
	трам-тара-рам,
	гладен съм, мамо,
	сложи ми да ям!

	Хапва момчето с доброто сърце,
	после отново размаха ръце:
	— Трам-тара-рам,
	трам-тара-рам,
	мамо, похапнах,
	да стана голям.

	Гледа — дружинка навън се събра.
	Почна дружинката дружно игра.
	— Трам-тара-рам.
	трам-тара-рам,
	мамо, пораснах,
	пусни ме вън сам!

	Впусна се пъргаво като врабче
	нашето весело малко момче.
	— Трам-тара-рам,
	трам-тара-рам,
	бие Боян
	барабана и там!
P$
