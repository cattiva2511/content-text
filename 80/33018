	Имаше едно време една бабунка на пътя. Тя беше много щастлива, защото всеки път, когато през нея минеше автобус, той се друсваше яко, а пътниците в него възкликваха:
	— Оу, каква бабунка!
	Кондукторът пък добавяше:
	— Тази бабунка си я бива!
	— Наистина съм доволна, че съм бабунка! — казваше бабунката.
	Веднъж по пътя се зададе момченце на велосипед.
	— Хайде сега да те видя — рече бабунката, но момченцето завъртя кормилото и я заобиколи.
	Бабунката остана крайно разочарована.
	— Не се ядосвай! — успокои я пътят. — Виж, задава се автобус!
	Автобусът стигна бабунката и се друсна яко, а шофьорът възкликна:
	— Оу, каква бабунка!
	Кондукторът добави:
	— Тази бабунка си я бива!
	Пътниците в автобуса пък извикаха в един глас:
	— Ама че бабунка!
	Така бабунката възвърна доброто си настроение.
	Един пролетен ден на пътя се появиха работници. Те поставиха червени флагчета, за да отклонят движението, после извадиха инструментите си и изляха асфалт.
	— Така автобусите няма повече да се друсат — потри ръце началникът им.
	Работниците прибраха инструментите и червените флагчета и си отидоха. Тогава по пътя се зададе автобус. Той мина, без да се друсне. След него минаха още няколко автобуса, също без друсане.
	— Чудя се къде ли се дяна бабунката? — рече едното пътно платно на другото. — А беше такава сладурана!
	В това време приближи момиченце с тротинетка. То не внимаваше много-много къде кара и изведнъж падна, а на челото му се появи цицина.
	— А, ето къде била бабунката! — обади се пътят. — Момиченцето я намери.
	— Надявам се, че не боля много — помисли си цицината.
	Всъщност болеше и още как!
	Но майката на момиченцето я намаза с мехлем против цицини.
	Цицината не искаше да се маха, но нямаше какво да прави. Тя се натъжи и се скри в шкафа за играчки, при една стара топка за тенис.
	— Явно никой не обича подутини — рече си тя. — А пък аз толкова се надявах да съм полезна с нещо.
	— Тогава ела да ми помагаш да скачам по-добре — обади се топката за тенис.
	— Ами, добре, мога да опитам! — отвърна подутината.
	И тя наистина положи усилия и още същия следобед, когато момиченцето излезе да играе с топката, тя скачаше много по-високо от друг път — по-високо от главата на момиченцето, по-високо от перото върху шапката на майка му, по-високо дори от уличната лампа.
	Момиченцето беше доволно, радваше се и подутината.
	— Харесва ми да подскачам! — мислеше си тя.
