P>
	Ах, лоша дума ми излязла —
	оплаква се свинята. —
	Разправят, че не съм дорасла
	да гледам красотата
	 че чистотата не понасям,
	 че невъзпитана била` съм.

	А всичкото е клевета.
	На ден по три пъти се мия
	и не поглеждам към сметта,
	не пия никаква помия,
	а само сокове от плод
	и чистичка вода и сода.
	Тъй както трезвият народ —
	та мирен да ми е живота.
	Говоря чисто, не грухтя,
	нито подсмърчам, не сумтя,
	не мляскам никак, щом се храня
	(тъй както някои от вас —
	да си остане между нас!)
	и сутрин първо като стана,
	измивам своята уста.
	Но тъй мълви за мен мълвата
	от стари, стари времена,
	че не обичам чистотата,
	защото съм свиня.
	Така навикнал е светът…
	От лоша дума се пазете
	и чисти винаги ходете,
	учтиви винаги бъдете,
	че може да ви наредят
	и вас между свинете!
P$
