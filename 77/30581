P>
	Кестените — или си сънил? —
	в ден един напъпиха,
	щом лъчите на април
	ги окъпаха.

	А отсрещните върби
	сякаш се замислиха
	и от ревност може би
	се разлистиха.

	Паркът се зазелени,
	цъфнат кукуряците,
	пускат пухкави ресни
	и лещаците.

	И макар да закъсня,
	да е още гола тя,
	гледай, пак заруменя
	и тополата.

	Ето първите цветя,
	пролетно ухание.
	Прави се по красота
	състезание.

	От потока, що шуми,
	и от хо`ра, птичия,
	чуваш: всичко се стреми
	към отличие!
P$
