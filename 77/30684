P>
	У нашия съсед живее
	огромен, рунтав, бял котак.
	Цел ден лежи и дебелее
	и бавно лиже своя крак.

	Той бил порода задгранична,
	за своя произход държи
	и смята, че е неприлично
	с котаци наши да дружи.

	Ловът на мишки не познава,
	а сит е, с лъскаво лице.
	Че с прясна риба го гощават
	и с прясно мляко и месце.

	Той спи върху възглавка нова,
	в кушетка мека, в топъл шал.
	Закуската му е готова,
	щом видят, че се е наспал.

	Понякога лениво става,
	разхожда се и се прозява
	и сякаш нещо размишлява,
	за нещо сякаш замечтан…

	Какво ли може да мечтае,
	да мисли или да чертае
	такъв лентяй и готован?
P$
