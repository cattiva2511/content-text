P>
	Гледай: мрат цветя и пеперуди,
	а пък колко много разен цвят!
	Колко багри! Просто да се чудиш!
	Сякаш някой чародей чудат,
	някой вещ художник тук се труди
	и създава нов и хубав свят.

	Погледни гората разноцветна!
	Нарисувана е тя така,
	че не можеш никога пресметна
	колко са боите й сега,
	колко много хубост ненагледна
	вложила изкусната ръка!

	Този смел художник есента е!
	Тя е този майстор на цвета!
	Откъде ли толкоз много знае,
	при кого ли учила е тя! —
	Но рисунката й месец трае —
	после почва бяла пустота.
P$
