P>
	Много тясна е класната стая
	с тези четири голи стени.
	И аз често седя и мечтая
	да пътувам в далечни страни.

	Колко искам Египет да видя,
	дето плиска старинният Нил!
	Там величествени пирамиди
	нявга робът-народ е строил.

	Ех, да имам дружина стоманена
	и голям лекокрил самолет,
	че да кацна като Папанина
	върху полюса — в сняг и лед!

	Или с весела шумна флотилия
	да заминеш далече оттук,
	към незнайната ширна Бразилия —
	нейде много на запад и юг.

	А оттам да отплуваш по синия
	океан с голям параход
	за далечната, южната Индия —
	при горещия мургав народ…

	И след дълго и бурно пътуване
	да се върнеш в родния град,
	да разправиш истории нечувани
	за далечния,
			ширния свят!
P$
