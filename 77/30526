P>
	Наш Иван-Мързелан
	е голям хитран.
	Пред децата от село минава
	за нечуван герой,
	за голям звездоброй. —
	Всичко може и всичко познава!

	И разправя, че бил
	при реката Нил
	и видял крокодил огромен.
	Крокодила убил,
	триста души спасил
	и му дали корали за спомен.

	И разправя Хитран,
	че с един аероплан
	се изкачил чак при звездите.
	Преброил ги той,
	този смел звездоброй —
	точно сто милиона били` те!

	И добавя Иван,
	и добавя Хитран:
	— А пък който не вярва — да иде
	и да види при Нил
	оня зъл крокодил,
	и спасените хора да види.

	И добавя Иван,
	и добавя Хитран:
	— Щом не вярваш — иди в небосклона
	при звездите — и там
	ти ще видиш и сам,
	че са точно сто милиона!
P$
