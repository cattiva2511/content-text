P>
	Има в стаята на мама
	огледало ей такова,
	В огледалото —
			голяма
	стая с мебел орехо`ва.
	Също като тая —
	в мамината стая:
	с гардероба и кревата
	и с картина на стената.
	На картината гора е,
	с малко езеро в гората.
	Също като тая —
	в мамината стая.
	Същата кушетка,
	малка табуретка,
	и килима шарен,
	меките столове —
	нито много стари,
	нито много нови.
	А зад огледалото
	масичка —
		и цялата
	е в одеколони
	и парфюми разни,
	дъхащи бонбони,
	всякакви съблазни.
	Също като тая —
	в мамината стая.
	Същото момче е,
	като мен — отсреща.
	Гледам как се смее,
	как ми се облещя.
	Панталона — моя
	сякаш е обуло,
	моето сако е
	туй момче нахлуло.
	Сякаш че нарочно —
	аз каквото сторя,
	като мене точно
	то ще го повтори.
	Аз започвам пеене —
	пей и то след мене.
	И дали е нямо,
	и дали хитрува —
	но от песента му
	нищо се не чува.
P$
