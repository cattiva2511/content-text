P>
	Колко много неща изнамериха
	тези учени хора до днес!
	Иди в Азия
	или в Америка —
	с самолет,
	с параход,
	с експрес.

	Чак над облаците полети ти,
	слез на морското дъно дори,
	слушай с радио Рим и Таити
	и по кабел с Москва говори!

	Много силни са станали хората:
	вече всичко е в тяхна власт!
	Само месецът горе, в просторите,
	и звездите далеч са от нас.

	Ний и тях с телескопите вече
	приближаваме бавно насам,
	но Голямата мечка далеч е
	и Луната стои си там.

	Колко хубави светли съзвездия:
	гледай нощем и радвай се ти!
	Ний сънуваме само до днес тия
	недостигнати наши мечти.

	Но човекът труда си не жали,
	разширява той своята власт!
	Ех, другари,
	кога ли, кога ли
	ще играем футбол на Марс!
P$
