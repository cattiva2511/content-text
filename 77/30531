P>
	С чудна майстория
	се прослави Слави,
	взе на стрина Сия
	той кросно да прави.

	Цели три недели
	мери,
	майсторосва,
	цели три недели
	стърга и рендосва.

	Най-подире взе, че
	в стана го премери.
	— Късичко е! —
	рече
	и се начумери.

	Грабна пак аршина,
	пак крои,
	беляза
	и с една третина
	още го отряза.

	Още три недели
	мери,
	майсторосва,
	още три недели
	стърга и рендосва.

	Пак премери в стана,
	страшно се навъси.
	— Пусто да остане,
	пак излезе късо!

	Грабна пак аршина,
	пак крои,
	беляза
	и наполовина още го отряза.

	Още три недели
	мери,
	майсторосва,
	още три недели
	стърга и рендосва.

	Ала щом премери
	трети път —
	тогава
	почна да се звери
	и да дига врява:

	— Своята наука
	не разбирам вече!
	Явно е, че тука
	дяволът ми пречи!

	Два пъти на стана
	мерих и белязах,
	два пъти го рязах —
	късо пак остана!
P$
