P>
	По замразената земя
	през люти ветрове премина,
	но пръв доведе у дома
	той Новата година.

	Топовен гръм се чу навън.
	И още в първите минути
	се сляха в къщи смях и звън
	с топовните салюти.

	И се здрависват с весел глас
	познати, близки и другари.
	Такъв зарадван между нас
	пристигна Януари.

	Облечен в бял кожух от сняг
	и в шапка облачна над вежди,
	той на пързалката до мрак
	устройва шумни срещи.

	Той не обича да се смее,
	но явно е, че се гордее,
	за туй, че Ботев е роден
	на шестия му ден.
	И че на първия му ден
	е Яворов роден.
P$
