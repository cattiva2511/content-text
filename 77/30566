P>
	Играли край дуварите
	децата в прахоляка.
	Наблизичко магарето
	си чопкало трънака.

	Наблизичко — градинката
	на стрина Маргарита.
	И там се вмъкнал Минката —
	злосторник невъзпитан.

	И стъпкал й доматите,
	и стъпкал й цветята.
	Видяла туй, горката, тя —
	запитала децата:

	— Не сте ли забелязали
	кой тази пакост стори? —
	Но Минката излязъл
	и така й отговорил:

	— Видяхме го — магарето
	направи тази пакост. —
	И после в бяг удари то
	и скри се там, в трънака.

	Дочуло, разтревожило
	се мулето отвъде
	и рекло:
		— Значи, можело
	момче лъжец да бъде!

	И после то добавило,
	като извило шия:
	— Не, аз не бих направило
	такава магария!
P$
