P>
	В музея — пълна тишина
	макар тук всичко да говори
	за бурни дни и за война,
	за кървавата ни история.

	Но тия неми старини,
	що времето направи сиви,
	са били в миналите дни
	и ярки, и разговорливи.

	Портрети стари тук висят.
	Но тия хора старомодни
	са се обричали на смърт,
	за да живеем ний свободни.

	На нас те дадоха крила
	и в паметта ни днес живеят —
	тъй както нашите дела
	ще влезат подир нас в музея.
P$
