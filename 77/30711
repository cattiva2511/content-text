P>
	Как е весела пролет гората!
	Няма сняг, няма студ, няма лед!
	Няма зимния, лютия вятър —
	топъл полъх съгрява навред.

	Слушаш птиците как в надпревара
	своите песни в клонака редят.
	Бърза всяка трева да покара
	и да види красивия свят.

	И замайва те топлия мирис
	на трева, гнила шума и пръст.
	А небето тъй синьо се шири
	надалеч — през клонака й гъст.

	Вятър пролетен — сякаш изпратен
	от далечни страни — профучи.
	А гората спокойно поклати
	свойте клони и пак замълчи.
P$
