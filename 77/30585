P>
	Май е месецът на песните,
	цъфките и радостта.
	И навънка да излезнете
	мами пролетта.

	В май е буйното цъфтение,
	всеки полъх нов е зов.
	Виж: земята пременена е
	с накита си нов.

	И ти става много весело,
	виждаш се на празник ти —
	щом земята, къдри свесила,
	пее и цъфти…

	Нявка в кърваво бездушие,
	в боя за живот мечтан,
	май за месец на съдружие
	дружно бе избран.

	Той е месец на щурмуване,
	на живота обновен.
	Затова така празнуваме
	първия му ден!
P$
