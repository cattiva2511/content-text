P>
	Обичайте гората,
	дърветата обичайте!
	В зеленина земята,
	земята ни обличат те.

	Макар и да са неми
	и глухи наблюдатели,
	те наши са големи
	и най-добри приятели.

	Кажете, на кого е
	дървото зло направило?
	Кого под слънчев зной е
	без сянка то оставило?

	И кой ли не намери
	тих покрив под клонака му,
	кога от облак черен
	небето е разплакано?

	Не си менят местата,
	не скитат по чужбина те,
	и — врастнали в земята —
	обичат си родината.
P$
