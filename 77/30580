P>
	В една книжка прочетох,
	че звездите в небето —
	тия чудни звезди, дето светят
	от незнайната си висина,
	от незнайни за нас времена —
	били кръстени много отдавна
	и си имат история славна
	и красиви, добри имена.

	Те се казват
	Венера, Нептун и Меркурий,
	те се казват
	Полярка, Сатурн и Марс.
	И през чистите сини лазури
	пращат свойте усмивки до нас.
	Ала кой им е дал имената?
	И дали е позната
	рождената тяхна дата?

	На дядо и баба любима
	е наречено всяко дете.
	А звездите баба любима
	и дядо любим дали имат,
	на кого са наречени те?
P$
