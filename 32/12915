P>
	Аз имам две ръчички —
	две палави сестрички.
	Една до друга знаят
	самички да играят.

	Аз имам две краченца —
	две палави момченца.
	Те много се обичат.
	Едно след друго тичат.

	Аз имам две очички —
	небесни две звездички.
	Как чудно, чудно греят!
	Ту плачат, ту се смеят!

	Аз имам две ушенца —
	две белички мишленца.
	На глухи се преструват,
	но всичко, всичко чуват.

	В средата на лицето
	е вирнато нослето.
	По мириса познава
	с какво ще ме гощават.

	Устата ми обича
	по книжките да срича
	и да повтаря сладко
	две думи: мама, татко.
P$
