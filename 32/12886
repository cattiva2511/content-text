P>
	Бащите се карат и пият бира.
	Вятърът — духа.
	Водата — тече.
	Пък аз ще ви кажа какво се побира
	в десния джоб на едно момче!

	Три разноцветни копчета.
	Три лимонадени топчета.
	Дънце от счупена чашка.
	Карфица за въдица.
	Ластик за прашка.
	Олющена снимка на някой играч.
	Стотинки за кино.
	Билет за мач.
	Телени рамки от очила.
	Капак на писалка.
	Фар от кола.
	Парче тебешир.
	И шушулка от боб.

	А всичко останало —
	в левия джоб!
P$
