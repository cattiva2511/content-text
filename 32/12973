	Младият отец Кели се промъкна в кабинета на отец Гилмън, спря и се завъртя, сякаш се канеше да излезе, но накрая се обърна отново.
	Отец Гилмън вдигна очи от бумагите.
	— Отец Кели, проблем ли има?
	— Не съм съвсем сигурен — несигурно рече отец Кели.
	— Е, ще влизате или ще излизате? Влезте, моля. Седнете.
	Отец Кели бавно пристъпи към него, седна и погледна по-възрастния мъж.
	— Е? — подкани го отец Гилман.
	— Ами… — започна отец Кели. — Всичко е много глупаво и много странно. Може би изобщо не трябва да повдигам въпроса.
	Млъкна. Отец Гилман чакаше.
	— Свързано е с онова куче, отче.
	— Какво куче?
	— Знаете го, тук, в болницата. Всеки вторник и четвъртък едно куче с червено шалче прави обиколка на първия и втория етаж с отец Риордан — идват, качват се горе, слизат и си отиват. Пациентите го обичат. Кара ги да се чувстват щастливи.
	— А, да, сещам се за кое куче говорите — рече отец Гилман. — Истински дар е, че имаме такова животно в болницата. Но какво около това конкретно куче ви безпокои?
	— Ами… Имате ли няколко минути да дойдете и да го погледате? Защото точно сега прави нещо много особено.
	— Особено? В какъв смисъл?
	— Ами, отче, тази седмица кучето вече на два пъти идва, при това само`, а сега отново е тук.
	— Отец Риордан не е ли с него?
	— Не, отче. Точно това се опитвах да ви кажа. Кучето си прави обиколките съвсем само, без отец Риордан да го води.
	Отец Гилман се засмя.
	— Това ли е всичко? Явно е много умно куче. Също като онзи кон, който теглеше каручката с млякото, когато бях малък. Знаеше точно пред коя къща да спре, без млекарят да му казва нищо.
	— Не, не. Тук става нещо. Не съм сигурен какво точно, затова искам да дойдете и да видите сам.
	Отец Гилман въздъхна и стана.
	— Добре, да видим това необичайно животно.
	— Насам, отче.
	Отец Кели го поведе по коридора и нагоре по стълбите към втория етаж.
	— Мисля, че в момента е някъде тук, отче — каза той. — А, ето го.
	В същия момент кучето с червеното шалче излезе от стая 17 и без да ги поглежда, се намърда в номер 18.
	Двамата застанаха до вратата и го загледаха. Кучето седеше до леглото и сякаш чакаше нещо.
	Пациентът започна да шепне, а двамата отци гледаха как кучето седи търпеливо до него.
	Накрая шепотът спря, кучето протегна лапа, докосна леглото, почака малко, после излезе и продължи към следващата стая.
	Отец Кели погледна към отец Гилман.
	— Как ви се струва това? Какво правеше според вас?
	— Мили Боже — промълви отец Гилман. — Мисля, че…
	— Какво, отче?
	— Мисля, че кучето изповядваше.
	— Не може да бъде.
	— Да. Не може да бъде, но го прави.
	Двамата свещеници стояха в полумрака и слушаха шепота на другия болен. Пристъпиха до вратата и погледнаха в стаята. Кучето седеше тихо, докато човекът разтоварваше душата си.
	Накрая видяха как кучето вдигна лапа да докосне леглото, а после се обърна и излезе в коридора, без да им обръща внимание.
	Двамата свещеници останаха като заковани, но скоро тихомълком го последваха.
	В следващата стая кучето отново седна до леглото. След малко пациентът го видя, усмихна се и каза едва-едва:
	— Благослови ме.
	Кучето продължи да седи мълчаливо и пациентът зашепна.
	Следваха го по целия коридор, от стая в стая.
	По пътя младият отец забеляза, че лицето на отец Гилман се изкривява и зачервява, докато вените не се издуха по челото му.
	Накрая кучето привърши с обиколката и тръгна надолу по стълбите.
	Двамата заслизаха след него.
	Когато стигнаха до вратата на болницата, кучето вече излизаше в здрача. Никой не го чакаше, за да го отведе.
	В този момент отец Гилман внезапно избухна.
	— Хей, ти! — извика той. — Куче! Не се връщай повече тук, чу ли? Дойдеш ли, ще изсипя върху тебе проклятия, сяра и огън! Чуваш ли, куче? Хайде, изчезвай, махай се!
	Стреснато, кучето се завъртя в кръг и побягна.
	Старият свещеник остана да стои задъхан, със затворени очи и алено лице.
	Младият отец Кели впери поглед в мрака.
	— Отче, какво направихте?! — възкликна накрая той.
	— Проклятие — отвърна по-възрастният. — Ама че грешен, ужасен, отвратителен звяр!
	— Отвратителен ли, отче? Не чухте ли какво беше казано?
	— Чух — отвърна отец Гилман. — Наема се да дава прошка, да налага покаяние, да изслушва молбите на бедните пациенти!
	— Но, отче! — възкликна отец Кели. — Нима ние не правим точно това?
	— И това ни е работата — изпъшка отец Гилман. — Наша и ничия друга.
	— Наистина ли, отче? Не са ли и другите като нас? Искам да кажа, нима в добрия брак разговорът в леглото посред нощ не е един вид изповед? Нима младите двойки не си прощават по този начин и не продължават напред? Нима и ние не правим същото?
	— Креватни разкази! — извика отец Гилман. — Креватни разговори, кучета и грешни зверове!
	— Отче, то може и да не се върне вече!
	— Прав му път. Няма да позволя подобни неща в моята болница!
	— Боже мой, нима не виждате? Та то е голдън ретривър*. Какво име само. Нима след като цял час сте слушали каещите се грешници и молбите им за прошка, не би ви харесало да бъдете наречен така?
	[* Златен избавител — Б.пр.]
	— Златен избавител ли?
	— Да. Помислете върху това, отче — каза младият свещеник. — Достатъчно. Елате. Да идем да видим дали онзи звяр, както го нарекохте, е навредил някому.
	Отец Кели тръгна обратно към болницата. След малко по-възрастният мъж го последва. Вървяха по коридора и надничаха в стаите на пациентите. Тишината отекваше необичайно навсякъде около тях.
	В една стая видяха странно умиротворено изражение.
	В друга чуха шепот. На отец Гилман му се стори, че долавя името Мария, макар че не можеше да е сигурен.
	Пребродиха притихналите в нощта стаи и докато вървеше по коридорите, старият свещеник почувства как кожите му се свличат една по една — кожата на невежеството, пластът презрение, подкожната тъкан на пренебрежението — и когато се върна в кабинета си, сякаш се бе освободил от невидима плът.
	Отец Кели му пожела лека нощ и си тръгна.
	Старият свещеник седна, закри очи и се облегна на бюрото.
	След малко чу някакъв звук и вдигна глава.
	Кучето стоеше на прага и чакаше търпеливо. Само` се бе върнало. Почти не дишаше, не скимтеше, не лаеше, нито сумтеше. Пристъпи много тихо напред и седна пред бюрото срещу свещеника.
	Той погледна златното лице и кучето отвърна на погледа му.
	Накрая старият отец рече:
	— Благослови ме, как да те наричам? Не мога да реша. Но все пак ме благослови, защото съгреших.
	И заговори за своята арогантност, за греховната си гордост и за всички други грехове, които беше извършил този ден.
	А кучето седеше и слушаше.
