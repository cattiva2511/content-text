P>
	Радка вика:
	— Отде се е взело
	всичко това, което ядем?

	Казват й: _— Дошло е от село!_
	_Това трябва да ти е ясно съвсем!_

	И ето как Радка си представя това:
	една нива засяват със баклава,
	друга с бонбони, трета с халва,
	в четвърта е гъсто, гъсто засят
	най-различни видове шоколад,
	в пета засаждат бурканчета мед,
	в шеста фунийки със сладолед,
	засаждат банички, бисквити, локум —
	не се иска за това някакъв ум…
	На другата пролет — иди и бери,
	яж и продавай срещу пари!

	Ала Радкината майка добра
	какво мисли Радка разбра
	и рече й: — Радке, щом порастеш
	и отидеш бригадирка на село,
	ще разбереш туй, дето ядеш,
	как при теб е дошло
	и отде се е взело!
P$
