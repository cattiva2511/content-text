P>
	Срещнаха се във полето
	Зайо-Байо и щурчето.
	Спряха до зелена шумка
	на почивка, на раздумка.

	— Де си ходило, другарче,
	мързеливо цигуларче?
	— Де не ходих, зайче сиво,
	зайче сиво, закачливо.
	Бяхме сбрани на седянка
	у кумицата Лисанка.
	Бяло платно кос тъчеше,
	а синигерът предеше.
	Най-работният — врабеца —
	с човка теглеше конеца
	и мотаеха совалки
	две-три катерички малки.
	Аз пък работа не диря —
	най-обичам да си свиря.
	Ами ти къде си било,
	дългоухо зайче мило?

	— Бях във близката горичка
	за водица, за тревичка.
	После слязох във селото,
	беше почнало хорото.
	Лудо скачаше пъдарят,
	дваж по-лудо градинарят,
	та в градините зелени
	хрупах моркови червени…
P$
