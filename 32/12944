P>
D>
	На госпожица В.
D$

	Гълъбче бяло, момиче мило,
	пиленце ничие, чуждо, ранено,
	в шепи събирам зрънца римувани
	и те примамвам да кацнеш до мене.

	Гълъбче бяло, момиче мило,
	в облаци тъмни самичко витаеш,
	зная — в друг свят си, в неслънчево време,
	и сили нямаш за мене да знаеш.

	Гълъбче бяло, момиче мило,
	нито ще тръгнем, ни стигнем заедно —
	аз съм без път сред гори незелени,
	ти за пътеки неясни нехаеш.

	Гълъбче бяло, момиче мило,
	поне отдъхни си за миг в ръцете ми —
	иглички борови ще ти решат косата,
	а аз ще целувам без дъх нозете ти.

	Гълъбче бяло, момиче мило,
	по-нежно след мен ще тупти сърцето ти,
	поляни слънчеви отвъд гората те чакат,
	и само насън ще си спомняш лицето ми.
P$
