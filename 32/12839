P>
	— Я ме чуй, пчелице лекокрила,
	ще ти дам един добър съвет:
	не мъчи се, не отивай, мила,
	да събираш днес прашец и мед.
	Цял ден ще летиш за два-три грама,
	а у нас един буркан голям
	с мед е пълен, ще попитам мама
	и от него малко ще ти дам.

	— Ех, момченце, ти си ми добричко,
	ала аз те моля, разбери:
	ако си почиваме, душичко,
	всеки ден със моите сестри,
	ако от поляна на поляна
	не обходим всеки цвят подред,
	скоро ти, юнак, у вас в буркана
	няма да намериш капка мед.
P$
