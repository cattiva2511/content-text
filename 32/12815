P>
	Най-хитрата
	от хитрите лисици
	в гората на една табела писа:
	_„Преглеждам и лекувам_
	_болни птици! —_
	_Доктор Лиса“._
	А тука бяха болни
	не един и двама.
	И почна Лиса работа голяма.

	Прегледа в своя кабинет
	подред:
	едно врабче
	със счупено крилце,
	един сокол
	със страшен главобол,
	една нещастна врана
	със незарасла рана
	и най-накрая десетина
	синигерчета болни от ангина.

	Тъй вещо излекува ги Лисана,
	че болката веднага им премина…
	А в кабинета й от тях остана
	куп пъстра перушина.

	Ала когато докторицата умела
	реши да излекува и орела,
	към този куп от пъстър пух
	прибавен бе и нейният кожух.
P$
