	Появиха се тичешком през горещия неподвижен прахоляк на градчето, сподиряни от черните сенки, които слънцето прогори под тях.
	Задържаха се за огради. Вкопчваха се в дървета. Хващаха се за люлякови храсти, които не им даваха опора, олюляха се и се вкопчиха един в друг, после продължиха да тичат и погледнаха назад. С внезапна отчетливост пустата улица се втурна към тях. Ахнаха и се завъртяха в непохватен танц.
	И тогава го видяха и възкликнаха като пътешественици, съзрели мираж по пладне, невероятен остров, обещаващ прохладен бриз и водни поляни от стопени забравени снегове.
	Най-отпред се издигаше млечнобяла къща с покрита с лоза веранда, в която бръмчаха златисти пчели.
	— У дома — каза жената. — Тук ще сме в безопасност!
	Мъжът примигна изненадано към къщата.
	— Не разбирам…
	Но стигнаха до верандата, подкрепяйки се един друг, и седнаха на люлката. Тя увисна като везна, която трябва да ги претегли, и това ги изплаши.
	Дълго време единственото движение беше лекото й полюшване с мъжа и жената, кацнали несигурно като птички на нея. Улицата разстла пласт гореща прах, гладка, без отпечатъци от стъпки или гуми. От време на време от нищото повяваше вятър, прелиташе през прашния път и утихваше в прохладата на зелените дървета. Всичко друго беше плътно и неподвижно, сякаш опечено. Ако изтичаш на някоя веранда, плюеш върху някой прозорец и избършеш прахта, можеше да надникнеш вътре и да видиш мъртвите, пръснати по голите подове като глинени мумии. Но никой не изтичваше, не плюеше и не надничаше.
	— Шшшт — прошепна тя.
	Лъчите на слънцето минаваха през листата и сенките трептяха като криле на колибри по застиналите им лица.
	— Сега чуваш ли?
	Някъде отдалеч смътно се чуха гласове. Обади се сирена, набра сила и замлъкна. Прахта се успокои. Шумовете на света лениво заглъхнаха.
	Жената погледна съпруга си, седнал до нея.
	— Ще ни намерят ли? Ние избягахме, свободни сме, нали?
	Той кимна едва забележимо. Беше на около тридесет и пет, целият четина и розово. Червените жилки в очите му го караха да изглежда много по-румен, по-топъл, по-раздразнителен. Често й казваше, че носи в себе си огромна космата топка, която му пречи да говори и да диша в горещините. Паниката бе постоянен начин на живот и за двамата. Ако сега от сляпото небе върху ръката му паднеше дори и една дъждовна капка, той щеше да се втурне да бяга и да я остави сама.
	Езикът й обходи устните.
	Движението й го раздразни. Хладнокръвието й го безпокоеше.
	Тя се възползва от възможността да заговори отново.
	— Толкова е хубаво да поседиш.
	Кимането му накара люлката да се залюлее отново.
	— Всеки момент госпожа Хейдекер ще се появи с цял кош прясно набрани ягоди — продължи жената.
	Той се намръщи.
	— От собствената й градина — добави тя.
	Лозите се виеха около прохладната тъмна веранда. Двамата се чувстваха като деца, които се крият от родителите си.
	Слънчевите лъчи открояваха тънките сребристи власинки по мушкатото в саксията на перилото. Мъжът изпита чувство, че е хванат натясно по зимно бельо.
	Внезапно тя стана, отиде да надникне през шпионката и вдигна ръка към звънеца.
	— Недей! — опита се да я спре той.
	Късно — пръстът й вече натискаше копчето.
	— Не работи. — Сложи длан на устата си и заговори през пръсти. — Ама че глупаво! Да звъня на собствената си врата. Защо? За да видя дали няма да изляза на прага и да погледна самата себе си?
	— Махай се оттам. — Вече се беше изправил. — Ще развалиш всичко!
	Но детската й ръка сякаш сама се плъзна към дръжката на вратата.
	— Отключена е! Но защо, винаги я заключвахме!
	— Махни си ръцете!
	— Няма да се опитвам да влизам. — Неочаквано се пресегна нагоре и пръстите й пробягаха по рамката на вратата. — Някой е откраднал ключа, това е. Откраднал го е, влязъл е и е обрал къщата. Твърде дълго ни нямаше.
	— Отсъствахме само един час.
	— Не лъжи — каза тя. — Знаеш, че са минали месеци. Не… колко? Години.
	— Един час — повтори той. — Седни.
	— Толкова дълго пътуване беше. Мисля, че ще седна. — Но ръката й все така лежеше върху дръжката. — Искам да съм свежа, когато викна на майка: „Мамо, дойдохме си!“. Чудя се къде ли е Бенджамин? Такова добро куче.
	— Умря — изпусна се мъжът. — Преди десет години.
	— О… — Тя отстъпи назад и гласът й омекна. — Да… — Погледна вратата, верандата и градчето. — Нещо не е наред. Не мога да кажа какво точно. Но нещо не е наред!
	Единственият звук идваше от изгарящото небето слънце.
	— В Калифорния ли се намираме или в Охайо? — попита тя и най-сетне се обърна към него.
	— Не _прави_ това! — Сграбчи китката й. — В Калифорния сме.
	— Какво прави градът ни тук? — остро попита тя, останала без дъх. — Та нали беше в Охайо!
	— Имаме късмет, че намерихме този! Не говори за това!
	— Може пък да е Охайо. Може изобщо да не сме заминавали на запад преди години.
	— Това — каза той — е Калифорния.
	— Как се казва това градче?
	— Колдуотър*.
	[* Студена вода — Б.пр.]
	— _Сигурен_ ли си?
	— В горещ ден като _този_ ли? Колдуотър.
	— Сигурен ли си, че не е Мелоу Глен*1? Или Бризуей Фолс*2?
	[*1 Злачна долина — Б.пр.]
	[*2 Прохладен водопад — Б.пр.]
	— В разгара на жегата и тези не звучат зле.
	— Може пък да е Инклемънт*1, Небраска. — Тя се усмихна. — Или Девилс Пронг*2, Айдахо. Или Бойлинг Сандс*3, Монтана.
	[*1 Суров, студен — Б.пр.]
	[*2 Дяволската вила — Б.пр.]
	[*3 Кипящи пясъци — Б.пр.]
	— Върни се към ледените имена.
	— Минт Уилоу*, Илинойс.
	[* Ментова върба — Б.пр.]
	— Ааах. — Той затвори очи.
	— Сноу Маунтин*, Мисури.
	[* Снежна планина — Б.пр.]
	— Да. — Задвижи люлката и отново се залюляха напред-назад.
	— Но знам кое е най-доброто — каза тя. — Ремембрънс*. Точно това е. Ремембрънс, Охайо.
	[* Възпоменание — Б.пр.]
	И по усмихнатото му мълчание и начина, по който се люлееше със затворени очи, разбра, че се намират именно там.
	— _Те_ дали ще ни намерят тук? — с внезапно безпокойство попита тя.
	— Не и ако внимаваме, не и ако се крием.
	— О! — възкликна тя.
	В далечния край на улицата под ярките лъчи на слънцето внезапно се появи група хора, които си вееха, за да прогонят прахта.
	— Ето ги! Ох, какво сме направили, че ни гонят така? Том, да не би да сме грабители или крадци? Да не би да сме убили някого?
	— Не, но все пак ни последваха чак до Охайо.
	— Преди малко май каза, че сме в Калифорния.
	Той отметна глава назад и се загледа в палещото небе.
	— Господи, не знам вече. Може да са сложили града на колела.
	Непознатите, които се движеха в свой собствен прашен свят, поспряха. Резките им, подобни на лай гласове се чуваха под дърветата.
	— Трябва да бягаме, Том! Да се размърдаме! — Задърпа го за лакътя, опита се да го накара да стане.
	— Да, но виж. Дреболиите наоколо — нещо не е както трябва. Градчето… — Залюля се с полуотворена уста и отнесен поглед. — Къщата. Нещо във верандата. Навремето имаше само три стъпала. А сега са четири.
	— Не!
	— Усещам промяната с краката си. И онези цветни стъкла около прозорчето на вратата. Сини и червени. А бяха оранжеви и млечнобели.
	Посочи уморено.
	— Тротоарите, дърветата, къщите. Цялото проклето градче. Не мога да определя какво му има.
	Тя се загледа и започна да осъзнава. Нечия голяма ръка бе събрала всички познати от детството й елементи от градче — църкви, гаражи, прозорци, веранди, тавани, храсти, поляни, улични лампи — и ги бе изсипала в стъкларска пещ и нагорещила до такава степен, че всичко се бе стопило и изкривило. Къщите бяха станали малко по-големи или по-малки от първоначалните си размери, тротоарите се накланяха, камбанариите бяха по-високи. Който и да беше слепил градчето в едно цяло, явно беше изгубил плановете. Беше прекрасно, но странно.
	— Да — промърмори тя. — Да, прав си. Познавах с ролерите си всяка пукнатина по тротоара. Не е същото.
	Непознатите тичешком завиха по една пресечка.
	— Заобикалят — каза тя. — После ще ни намерят тук.
	— Не знам — отвърна той. — Може да ни намерят, може и да пропуснат.
	Седяха, без да помръдват, заслушани в горещата зелена тишина.
	— Знам какво искам — рече тя. — Искам да вляза в къщата, да отворя хладилника, да пийна глътка студено мляко, да надникна в килера и да помириша окачените на тавана банани, да ям поничка с пудра захар направо от купата.
	— Не прави опити — каза той, без да отваря очи. — Ще съжаляваш.
	Тя се наведе и погледна изпитото му лице.
	— Страх те е.
	— Мен?
	— От нещо толкова просто като това да отвориш вратата!
	— Да — отвърна той след дълго мълчание. — Страх ме е. Не можем да бягаме повече. Ще ни хванат и ще ни върнат на онова място.
	Внезапно тя се разсмя.
	— Не бяха ли странни? Не ни взеха пари за престоя. Харесвах костюмите на жените — изцяло бели и колосани.
	— На мен не ми харесваха прозорците — каза той. — Металните решетки. Помниш ли как започнах да издавам звуци като от ножовка и мъжете пристигнаха тичешком?
	— Да. Защо все тичат?
	— Защото знаем твърде много, затова.
	— Аз не знам нищо — каза тя.
	— Мразят те, защото си ти, мразят и мен, защото съм аз.
	В далечината се чуха гласове.
	Жената извади от джоба си увито в носна кърпа огледалце, дъхна върху него и се усмихна на отражението си.
	— Жива съм. Понякога там лягах на пода и си казвах, че съм мъртва и не могат повече да ме тормозят. Но те ме заливаха с вода и ме принуждаваха да стана.
	Шестима мъже се появиха с викове на ъгъла и се насочиха към къщата, където мъжът и жената седяха в люлката и си вееха с ръце.
	— Какво сме направили, че ни преследват така? — попита жената. — Ще ни убият ли?
	— Не, ще говорят меко и мило и ще ни изведат от градчето.
	Внезапно той подскочи.
	— Сега пък какво? — извика тя.
	— Ще вляза да събудя майка ти. Ще седнем на кръглата маса в дневната, ще хапнем сладкиш с праскови и бита сметана, а когато онези почукат на вратата, тя просто ще им каже да се махат. Ще използваме сребърните прибори, които ти купи от рекламата в „Чикаго Трибюн“ от двайсет и осма година с образите на Томас Мийхън и Мери Пикфорд върху дръжките.
	Тя се усмихна.
	— Ще пуснем фонографа. „Трите дървета — там, там и там!“
	— Хайде — каза той. — Да вървим!
	Шестимата мъже ги зърнаха на верандата, извикаха и се затичаха към тях.
	— По-бързо! — изкрещя жената. — Влизай, викни майка ми и сестра ми, по-бързо, _идат_!
	Той рязко отвори вратата.
	Тя се втурна след него, затръшна я и се обърна.
	Зад фасадата на къщата нямаше нищо освен подпори, платнища, дъски, малка полянка и поточе. Отстрани имаше няколко прожектора. Върху една от стените от папие маше с молив беше изписано СТУДИО №12.
	На верандата затрополиха крака.
	Вратата се отвори. Мъжете се изсипаха вътре.
	— Ох! — изкрещя жената. — Можехте _поне_ да _почукате_!
