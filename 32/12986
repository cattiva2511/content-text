P>
	За всички други си земя — мечта,
	за всички други си бленуван пристан.
	Летят към теб в безсънни нощи
	и кацат тук,
	където
	затъпели от успеха,
	отказваме да разберем,
	че имаме това, което всички искат.
	Живеем си като във пчелен кошер слепи
	за чудото на собствената си страна
	и без очи за тяхната мечта.
	Затуй с проклятия ни спрете,
	задето мислим как да отлетим
	оттук,
	където цял свят иска да остане.
	— Глупаци! — новодошъл от Чад отсича.
	— Напълно луди! — вика иракчанин.
	Светът душата си ще продаде
	да дойде тук и да остане,
	а вие бягате.
	Да можехте през нашите очи да зърнете
	какъв чудесен дар е свободата,
	която мислите за даденост.
	По дяволите!
	Дърветата ви пречат да видите гората.
	И всяка седмица по десет хиляди
	скиталци
	изсипват си на този бряг,
	крещят и плачат със сълзи на радост.
	Не се учудвайте на тяхното ликуване,
	побързайте, душите им стоплете:
	Америка не им е враг.
	Поспрете, погледнете ги и вижте —
	за тези стичащи се хора
	тя е лелеяно огнище,
	а за света, потънал в безнадеждност —
	бленуван пристан на една мечта.
P$
