	Нощта беше студена и духаше лек ветрец, който започна да се засилва към два след полунощ.
	Листата на дърветата отвън затрепериха.
	В три сутринта вятърът вече мърмореше непрестанно от другата страна на прозореца.
	Тя първа отвори очи.
	А после, неясно защо, той също се размърда от полудрямката си.
	— Будна ли си?
	— Да — отвърна тя. — Чух някакъв звук. Нещо извика.
	Той надигна глава.
	Някъде отдалеч се чуваха тихи ридания.
	— Чу ли това? — попита тя.
	— Кое?
	— Нещо плаче.
	— Нещо?
	— Някой — рече тя. — Звучи като призрак.
	— Господи, ама че работа. Колко е часът?
	— Три сутринта. Онзи ужасен час.
	— Ужасен?
	— Помниш какво ни каза доктор Мийд в болницата. В този час хората просто се отказват, предават се, престават да полагат усилия. Тогава умират. В три сутринта.
	— Предпочитам да не мисля за това — рече той.
	Звукът отвън се засили.
	— Ето пак — рече тя. — Прилича на призрак.
	— Боже мой — прошепна той. — Какъв призрак?
	— На бебе — каза тя. — На плачещо бебе.
	— И откога бебетата имат призраци? Чували ли сме наскоро да е умирало бебе? — Той тихо се засмя.
	— Не — отвърна тя и поклати глава. — Но може да не е призракът на умряло бебе, а… Не знам. Слушай.
	Той се заслуша. Плачът се чу отново, някъде много отдалеч.
	— Ами ако… — започна тя.
	— Да?
	— Ами ако е призракът на дете…
	— Продължавай — подкани я той.
	— Което още не се е родило.
	— И такива призраци ли има? И те могат да издават звуци? Господи, какви ги говоря? Ама че странно.
	— Призракът на дете, което още не се е родило.
	— Как така има глас?
	— Може да не е мъртво, а просто да иска да живее — каза тя. — Толкова е далеч, толкова тъжно. Как да му отговорим?
	Заслушаха се и тихият плач продължи, и вятърът ридаеше отвън.
	— Не издържам — каза той. — Ще стана да хапна нещо.
	— Не, недей — спря го тя и го хвана за ръката. — Стой тихо и слушай. Може би ще получим отговор.
	Той легна обратно, задържа ръката й и се опита да затвори очи, но не успя.
	Двамата лежаха, вятърът продължаваше да мърмори, листата се тресяха.
	Някъде далеч, някъде много далеч плачът продължаваше и продължаваше.
	— Кой може да е това? — прошепна тя. — _Какво_ може да е? Няма да спре. Толкова ме натъжава. Да не би да моли да му позволят?
	— Да му позволят ли?
	— Да живее. Не е мъртво, никога не е живяло, но иска да живее. Мислиш ли… — Тя се поколеба.
	— Какво?
	— Ох, Господи. Мислиш ли, че онова, за което си говорихме преди месец…?
	— За какво сме си говорили?
	— За бъдещето. За това да нямаме семейство. Без семейство. Без _деца_.
	— Не си спомням — каза той.
	— Опитай. Обещахме си, че няма да създаваме семейство, няма да имаме деца. — Поколеба се и добави: — Няма да имаме бебета.
	— Без деца. Без бебета?
	— Мислиш ли… — Тя вдигна глава и се заслуша в плача навън, някъде далеч, много далеч през дърветата. — Възможно ли е…
	— Какво?
	— Мисля, че знам как да спрем този плач.
	Зачака я да продължи.
	— Мисля, че може би…
	— Какво?
	— Може би трябва да дойдеш от тази страна на леглото.
	— Искаш да кажеш, до теб ли?
	— Да. Ела, моля те.
	Той се обърна, погледна я и накрая се премести плътно до нея. В далечината градският часовник отмери три и четвърт, после три и половина, четири без петнайсет, четири.
	Двамата лежаха и слушаха.
	— Чуваш ли? — попита тя.
	— Слушам.
	— Плачът.
	— Престана — каза той.
	— Да. Онзи призрак, онова дете, онова бебе, онзи плач спря, слава Богу.
	Пое ръката й, обърна се към нея и каза:
	— Ние го спряхме.
	— Ние го направихме. Да, слава Богу, спряхме го.
	Нощта беше много спокойна. Вятърът започна да утихва. Листата навън престанаха да треперят.
	Двамата лежаха в нощта, държаха се за ръце, вслушваха се в тишината, в прекрасната тишина, и чакаха утрото.
