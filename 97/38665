P>
	— Бате — рече Спас, — не зная
	как ще учим в обща стая?
	Атанас го утеши:
	— Лесно! Сядай и пиши!

	Седна Спас да съчинява
	„Нашта крава“:
	„Нашта крава мляко дава…“.
	И измисли след това:
	„Лете тя пасе трева…“.

	Атанас пък, в трети клас,
	учи нов урок на глас:
	„Като змей се носи влака,
	жълти искри разпилял,
	и по релси от метал —
	трака-трака, трака-трака —
	се извива в полумрака…“.

	Пише Спас за „Нашта крава“,
	ала малка грешка става…
	— Стига, бате, трака-трак,
	сбърках се от твоя влак!
	Стига си крещял на глас,
	виж какво написах аз:
	„Нашта крава искри дава…
	лете тя пасе… метал…“.

	Атанас се оправдава:
	— Тъй е, който не внимава,
	а към мен ухо е дал…
	А когато пиша аз,
	ако искаш, пей на глас,
	няма да допусна грешка,
	няма да направя смешка!

	Изречения тогава
	почна той да съчинява
	по различни думи: кон…
	риба… птица… слон…

	Над тетрадката се свежда,
	уж към брат си не поглежда,
	а пък Спас със силен глас
	гатанка нарежда:
	„То с рога е, но не мушка,
	кротко си пасе в полята
	и не бяга от децата,
	ни от мечка, ни от пушка.
	Що е то?“ — И отговаря:
	— „Охлювът!“ — И пак повтаря: —
	„То с рога е, но не мушка…“

	А за коня Атанас
	вписа, без да ще, тогаз:
	„Конят… мушка със рога…“.

	Спас повтаряше сега:
	„Кротко си пасе в полята…“.
	А написа Атанас:
	„Рибата… пасе… в реката“.

	Спас повтаряше на глас:
	„И не бяга от децата,
	ни от мечка…“ — Атанас
	вместо „птица“ — пак обърка —
	„мечка“ бързо той постави:
	„Мечка… в небесата хвърка…“.

	Майка им не ги забрави:
	на децата си добри
	работата провери,
	грешките им забеляза
	и усмихната им каза:
	— Запомнете вие тая
	истина една,
	учи ли се в обща стая,
	трябва тишина.
	Иначе от вас шестиците
	ще избягат, както бягат птиците…
P$
