P>
	До днес животът бе за мене
	красив като в роман, в мечта,
	но ненапразно заклеймен е
	с печат на зло и суета.
	Посрещах искрено зората
	и благославяйки земята,
	обгръщах с обич този свят.
	Дете! На ласки бях богат,
	към хората ръце простирах
	като към братя, не разбирах,
	че съм сънувал сън красив:
	мечтата беше запленила
	сърцето с романтична сила —
	това ме правеше щастлив…
	Прогледнах и открих предател
	в довчерашния си приятел,
	в роднинството — студенина,
	в тълпата — глупост и злина.
	Съзрях в обета чист измама,
	груб интерес — в невинността.
	Където ум възвишен няма,
	замества го надутостта.
	И на живота грозотата
	отрекох с упрек спотаен.
	Постигна друг живот душата
	и заживях от този ден
	в света на своите мечти —
	там нищо земно не гнети.
P$
