P>
	Пенчо — палаво дете,
	не желае да чете.
	Ето класно наближава,
	той с Асен се заиграва,
	с него заедно ще учи…
	И Асеновото куче
	тича… бяга…
	в ученето им помага…
	То на задните крака
	се изправя ей така
	и със зъби от Асен
	малка книжка получава.
	Пенчо викна му тогава:
	— Донеси ми я на мен!
	„Може!“ — без да се забави,
	то пред Пенчо се изправи.
	— Пенчо, стана ли ти ясно,
	че готов си ти за класно?
	Белчо в клас ще взема аз…
	Той бележчица от мене
	със задачите решени
	ще ти занесе завчас…
	— Вярно, прав си! Хей, ура!
	Пак ще падне днес игра!
	А за класното е лесно…
	Поиграха те чудесно.
	Спаха сладко през нощта.
	Рано-рано сутринта
	трима тръгват през градината,
	бърза весела дружината…
	Белчо под палто прикрит е…
	Хитро мигат му очите.
	И по нищо не личи,
	че е влязъл в клас. — Мълчи!
	Класното Асен решава
	и бележка му подава.
	Пенчо му подшушва: — Хайде!
	Дай бележчицата. Дай де!
	Белчо нещо разсъждава
	и бележката не дава.
	— Белчо бе, ела насам,
	после ще ти дам салам…
	Белчо зъбите си стиска,
	да я занесе не иска…
	— Тръгвай, туй е много лесно,
	обещал си, не е честно…
	Белчо пет пари не дава,
	нито мърда, нито шава,
	а спотайва се хитрецът…
	Пенчо не получи пратката
	и когато би звънецът,
	празна даде си тетрадката.
	Щом настана междучасие,
	почна шум и разногласие.
	Белчо в бялата си дрешка
	мига, мига във средата,
	стиска малката бележка,
	сякаш казва на децата:
	„Аз съм куче — смел пазач,
	не двойкарски помагач!
	И затуй не съм съгласно
	да преписвате на класно!“.
P$
