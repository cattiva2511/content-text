P>
	Поете, не мечтай за любовта народна!
	Най-шумната похвала след миг ще отлети —
	присъди на глупци и смях на сган безродна
	ще чуеш, но спокоен и горд оставай ти.

	Ти цар си: сам живей! Върви с душа свободна
	там, дето твоят разум свободен ще блести,
	и нека в теб узряват любимите мечти —
	награди не търси за песен благородна.

	Те в твоето сърце са. А то е съд най-висш.
	Творбите си най-строго ти сам ще прецениш.
	Харесваш ли, кажи, труда си на художник?

	Да? Е, тогава нека сганта да го кори,
	да плюе в теб, в олтара, където страст гори,
	да блъска с детски смях свещения триножник.
P$
