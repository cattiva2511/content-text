P>
	Почивка татко ми не знае,
	без отдих въглища копае.
	Веднъж към края на годината
	го посетих на мината.
	— Защо ти са въглища, татко?
	— Защото на гарата влака
	тия въглища чака…
	— Яде ли ги влака, та чака?
	— Ще ги хвърли в пещта машиниста,
	та да стане жар огнена, чиста.

	— А защо пък жарта
	е нужна в пещта?
	— Да се нагрее от нея водата в казана.
	Да се дигне па`ра буйна, пияна!
	— Защо е нужна па`ра като над попара?
	— Тая па`ра със сила прочута,
	тая па`ра буталата бута.
	— За какво са бутала сред парата бяла?
	— Те движат напред-назад лоста,
	а той неуморен стои си на поста —
	върти колелата над релси метални.
	Така тая па`ра машината кара,
	за да можеш и ти да се върнеш със влака,
	че майка ти в къщи те чака,
	за да мога от моята мина
	и аз да си дойда за Нова година,
	да отворя усмихнат вратата,
	да седна при вас на трапеза богата!
P$
