	[* Напечатано в алманаха „Царское Село“, 1830 г.]

P>
	И студ, и слънце; чудна зима!
	А ти все още спиш, любима,
	стани, красавице, стани!
	С очи на северна царица
	срещни полярната зорница
	и като нея ти блесни!

	Нощес виелици вилняха,
	мъгли в небето се кълбяха;
	и само жълтата луна
	като петно сред тях сновеше
	и ти помръкнала седеше.
	… А днес навън е тишина!

	Далеч под небесата ясни
	блестят килимите прекрасни
	на сняг безбрежен и дълбок;
	гората само се чернее,
	ела през скрежа зеленее,
	проблясва под леда поток.

	А стаята с янтарен блясък
	е озарена. С весел трясък
	пращи камината — пече.
	Приятно е да мислиш легнал…
	Но слушай, искаш ли да впрегна
	в шейната буйното жребче?

	И полетели из полето,
	да се оставим на жребчето,
	на неспокойния му бяг;
	и да споходим равнината,
	мълчанието на гората
	и милия за мене бряг.
P$
