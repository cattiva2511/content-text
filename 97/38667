P>
	Мъничък е Владко, доста гален,
	но е умен и е музикален.
	Кака му Румяна, тъй се случи,
	пак със него нотите си учи.
	— Владко, на пазар излезе мама,
	искаш ли дует да пеем двама?
	— Искам, како, но ще взема слона,
	виж го — сам е влязъл в камиона.
	Нека бъде тук и гуменото мече.
	Хайде, како, да започнем вече.
	А сестра му го прегърна и му рече:
	— Ще изпеем песента за есента.
	Първо, докато се върне мама,
	ще научим с теб какво е гама.
	Тази гама почва и завършва с „до“ —
	тя е пълно с птиченца гнездо.
	Хайде бързо, чичо Слон,
	дай ни „до“ с хобот-тромбон!
	През тромбона слона даде: „До-о-о!“.
	И запя Румяна: „До-ми-сол-до-о-о!“.
	После рече: — Владко, повтори!
	А пък Владко туй и чака,
	силно закрещя юнака:
	— До-о, ми-и, со-ол, до-о! До-о, ми-и, со-ол, до-о!
	Но сестра му се престори на сърдита.
	И с ръце запуши си ушите.
	— Стига! Спри! Започвам вече песента.
	Песента за есента.
	В нея всеки стих наместо рима
	звучна нота има.
	Аз ще пея първа, но след малко. Чувай,
	всеки стих ти с нотата римувай.
	— Може, какичко Румяно, аз обичам рими,
	ако сбъркам, ти кажи ми:
	слънце-зрънце, гъска-съска, сол-вол…
	Кака му Румяна камертона взима.
	— Виждам те, че знаеш що е рима.
	Хайде, слушай. Почва песента.
	Първо нека двамата
	да изпеем гамата:
	До-ре-ми-фа-сол-ла-си-до-о-о!
	Той не чака много, а след нея
	почва бързо, весело да пее:
	— До-ре-ми-фа-сол-ла-си-до-о-о!
	И Румяна почна с долно „до“:
	— До-о-о! Вятър клати празното гнездо-о-о. До-о-о!
	И след нея Владко пее: До-до-до! До-до-до-о-о!
	И на „ре“ Румяна в миг премина:
	— Ре-е-е! Няма го и житното море-е-е! Ре-е-е!
	А след нея пък и Владко зина:
	— Ре-ре-ре! Ре-ре-ре! Ре-е! Мо-ре-е! Ре-е! До-ре-е!
	И запя Румяна нота „ми“:
	— Скоро тих дъждец ще заръми-и-и. Ми-и-и!
	До-ре-ми-и-и!
	Владко: — Ми-ми-ми. Ми-ми-ми-и! До-ре-ми-и-и!
	Румяна: — Бърза със колата Мустафа-а-а!
	Фа-а. До-ре-ми-фа-а!
	Владко: — Фа-фа-фа. Фа-фа-фа. Мустафа-а-а!
	До-ре-ми-фа-а-а!
	Румяна: — И закусва сладко хляб и сол…
	Со-о-ол!
	Владко: — Сол-сол-со-о-ол. Сол-сол-со-ол!
	Хляб и со-о-ол!
	Румяна: — Носи той мотика и грабла-а-а.
	Ла-а-а!
	Владко: Ла-а-ла-ла. Ла-ла-ла-а-а! Ла-
	гребла-а-а!
	Румяна: — И коса — какво ли ще коси?
	Си-и-и-и!
	Владко: — Си-си-си! Си-си-си-и-и!
	И Румяна стигна горно „до“:
	— Вятър люшка празното гнездо-о-о! Сол-ла-
	Си-до-о-о!
	Владко: — До-до-до. До-до-до-о-о!
	Сол-ла-си-до-о-о!
	Румяна: — До-ре-ми-фа-сол-ла-си-до-о-о!
	Владко: — До-ре-ми-фа-сол-ла-си-до-о-о!
	След Румяна Владко изпълнява,
	а Румяна тъй му обяснява:
	— Този ред от ноти се нарича гама.
	После повтори` я многократно!
	А сега със тебе, Владко, двама
	нека я изпеем и обратно.
	Стълбата на гамата тогава
	той обратно с нея извървява:
	— До-си-ла-сол-фа-ми-ре-до-о-о!
	— Браво, Владко, ти си музикален,
	само Мечо ми изглежда жален.
	Своя Мечо Владко запрегръща
	и към него нежно се обръща:
	— Мечо, Мечо, изпоти се цял,
	тъй е, ноти щом не си видял!
	А пък всички ноти аз познавам,
	песни, како, с тях ще съчинявам.
	И започна той по долно „до“:
	— До-до-до, до-до-до-о-о!
	Слон-балон е във гнездо-о-о!
	Ре-ре-ре, ре-ре-ре-е-е! Мечо хвърка над море-е-е!
	Ми-ми-ми-и-и-и! Рунтавелка с топ гърми-и-и!
	Фа-фа-фа-а-а! С бял мустак е Мустафа-а-а!
	До-ре-ми-фа-а-а!
	Сол-сол-сол. Цар Салтан царува го-о-ол. Со-о-ол!
	Ла-ла-ла. Дядо пуши със лула-а-а!
	Си-си-си. Куклата яде о-си-и-и-и!
	До-до-до-о-о! Всяка гама е гнездо-о-о!
	До-ре-ми-фа-сол-ла-си-до.
	И по нотите нагоре
	Владко с думички повтори:
	— Пъл-но с ве-се-ли враб-че-та-а-а!

	После пък надолу изговори:
	— С ка-те-рич-ки и щур-че-та!
	— Браво, Владко, с тебе двама
	вече знаем що е гама!

	И по стълбата висока,
	като ученици смели,
	дето знаят си урока,
	те изпяват ноти цели
	и повтарят многократно:
	— До-ре-ми-фа-сол-ла-си-до-о-о!
	И се връщат те обратно:
	— До-си-ла-сол-фа-ми-ре-до-о-о!

	Мъничък е Владко, доста гален,
	но е умен и е музикален.
	Кака му Румяна, щом се случи,
	все със него нотите си учи!
P$
