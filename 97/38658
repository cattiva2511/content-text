P>
	— Дай ни, море, от водата,
	че ни засъхват устата!
	— Мойта вода е солена,
	в облака е изпарена.
	— Облаче, дай ни водица
	да си измием косица!
	— Сипах водата в реката,
	в нея се къпят децата.
	— Дай ни, рекичке, водица,
	жадни са всички дечица!
	— Искайте от язовира,
	той ми водата събира.
	— Дай, язовире, водица,
	дружно да гребнем с ръчица!
	— Пийте и мийте очите
	с чиста вода от чешмите.
	— Дай ни водица, чешмичке,
	виж ни в редица сме всички.
	— Давам ви! Пийте, дечица,
	моята бистра водица,
	мийте ръце и очички,
	здрави да бъдете всички!
P$
