P>
	Обичам първите кънтежи,
	когато бурята през май
	се разиграе и замрежи
	сред громол синия безкрай.

	Кънти, ликува небосклонът,
	ей дъжд закапа, прах лети,
	дъждовни перли пак се ронят
	и слънце в нишките блести.

	Бурлив поток си път проправя
	в ехтящия от птици лес,
	и горски шум, и птича врява
	на бурята пригласят днес.

	Ще кажеш: Хеба повилняла
	пои на Зевсовия пир
	орела му — и е разляла
	гръмокипящия потир.
P$
