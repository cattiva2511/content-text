P>
	Сняг се сипе от небето.
	Спря се Заю сред полето:
	— Ей! Земята побелява,
	всичко се разхубавява!

	Ала нейде зад баира
	куче джавка, куче лае.
	Че в опасност се намира,
	Заю Баю вече знае.
	По снега дълбок, по меко,
	той побягна надалеко.
	Бързо в къщи се прибра
	и пред майка Зайка спря:
	— Как да тичам из полята?
	Вижда ми се вред следата!

	— Тъй е зиме, сине мой
	но от нищо се не бой.
	Малък си ми, тазгодишен,
	та урок не е излишен.
	Тръгвай с мене из гората,
	трябва хитрост и в краката!

	И през пряспата дълбока
	тя поведе го напред.
	Заю рипна двеста скока,
	после вляво — петдесет,
	а и вдясно не забрави
	двайсет скока да направи.
	По следите си се върна,
	презглава се преобърна
	и през малък храсталак
	падна под елха висока.
	— Сбогом, мамо, знам урока!

	Тръгна нашият юнак
	сам из своя роден край.
	До баира щом дойде,
	пак дочу далечен лай.
	Да се скрие, но къде?
	Заю — умен ученик,
	спомни си урока в миг:
	двеста скока все напред,
	после вляво — петдесет,
	а и вдясно не забрави
	двайсет скока да направи,
	по следите си се върна,
	презглава се преобърна.
	— Вий, крачета, ни издавате,
	ала вий ни и спасявате!

	Шаро души по следите,
	обикаля по баира
	и на зайчето ушите
	търси, но не ги намира.
	Вляво, вдясно — где се дяна?
	По следи лисичи хвана
	и след Лиса
	опашата
	той отби се
	из гората.

	А през малък храсталак
	Заю в къщи стигна пак:
	— Мамо, аз от тоя миг
	съм отличен ученик!
P$
