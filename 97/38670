P>
	Бълхица сиромашка
	босокрака защрапа
	и Шаровата опашка
	с остри зъбки захапа.
	Излая Шаро. Без да чака
	изгърбен хукна котарака
	и покатери се в овошките.
	Разбягаха се и кокошките:
	— Кр-кр! Какво ще стане!
	Орелът ще ни хване!

	Тогава заквича прасето:
	— Кв-кви! Не давам сланина!
	Къде да скрия гърбина?

	Прасето събори качето,
	а то се търкулна навънка
	и с обръчи звънки задрънка,
	пропадна в реката под моста.
	Залаяха псета. В полята
	разбягаха се стадата.
	Овчарят викна: „Помощ! През Огоста
	се спуска към нас Мецана!“.
	Удариха два барабана,
	събраха се бързо момците
	и с патрондаш през гърдите
	прецапаха леко реката —
	мецана да хванат в гората.
	Търсиха я ден до пладне,
	но се върнаха гладни и жадни.
	Да знаеха, че бълха юнашка
	бе захапала Шаровата опашка,
	щяха да я хванат сърдити
	да й изтеглят ушите!
P$
