P>
	В сибирски шахти, в мрак и студ
	бъдете горди, търпеливи;
	мечтите, скръбният ви труд
	навеки ще останат живи.

	На черната Беда сестра,
	Надеждата при вас ще влезне
	за радост в мрачните ви бездни,
	ще грейне чакана зора:

	ще стигне обичта до вас
	и през тъмничните решетки,
	тъй както в тесните ви клетки
	достига моят волен глас.

	Оковите ще се свлекат,
	зидът ще рухне — на вратата
	ще ви посрещне свободата
	и братя меч ще ви дадат.
P$
