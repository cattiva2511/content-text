P>
	С много шум и много вик
	Панчо стана ученик.
	Бързо буквите сполучи
	Горе-долу да изучи.
	В къщи книжки си чете
	и се пее туй дете:
	„Ученик съм, всичко зная
	от началото до края.
	Като кака си Боряна
	скоро пръв в класа ще стана!“.
	Книжка шарена отвори,
	на сестра си заговори:
	— Слушай, како, всичко мога.
	Сбъркам ли, не бивай строга.
	Всички книги по света
	мога вече да чета.
	— Значи всичко можеш ти?
	Я ей тука прочети!

	Панчо четене обича,
	бързо, весело засрича:
	— Ба-ба ви-ка вряк-вряк,
	И-мам ху-бав ба-бу-няк…
	— Не е „баба“, а е „жаба“
	и си има „жабуняк“.
	Още да се учиш трябва!
	Прочети ми тука пак!
	Тук! — посочи му Боряна.

	Панчо весел пак подхвана:
	— Зи-ма дой-де от-да-ле-че
	и пър-жол-ки и-ма ве-че…
	— Не „пържолки“, а „пързалки“!
	— И пържолки, и пързалки
	има за децата малки!
	Ти ми пречиш — замълчи,
	даже затвори очи!
	Чуй ме хубаво сега:
	Гар-ван гра-ка ча-ча-ча!
	— Не, не искам да мълча!
	Гарван грака „га-га-га“,
	а не знае „ча-ча-ча“!
	Няма да те слушам вече,
	недоучено човече!
	За да можеш да сполучиш,
	трябва повече да учиш!
	Пръв си ти, но по лудуване!
	— Стига си ме укорявала,
	стига си ме поучавала!
	Пръв съм аз и по рисуване!
	Писаха ми шест за срока,
	дай боичките и блока!
	Дай го! — Той й настоява,
	ала блока тя не дава.
	Панчо с нея се сборичка,
	грабна блока и боичка.
	— Ти рисуваш слон завчас,
	виж, не мога ли и аз!
	Ето слона!
	— Рисувач! —
	сопна му се тя през плач.
	— Твойто слонче не е слон,
	а е някакъв балон!
	Панчо весело се смее
	и започва пак да пее:
	„Ученик съм, всичко зная
	от началото до края!
	Като кака си Боряна
	скоро пръв в класа ще стана!“.
	Гледай къща как се прави
	с четири чертички прави!
	Тя под стряхата се крие,
	над комина дим се вие…
	И прозорец със цветя!
	Вече е готова тя! —
	Гордо той носленце вири,
	свойта песничка си свири:
	„Фю-фю, фю-фю, фю-фю, фю-фю,
	фю-фю, фю-фю, фю-фю, фю-фю!“.
	Над главата му застана
	и усмихна се Боряна:
	— Верно, Панчо, свириш сладко
	с тая свирчица в уста,
	ала къщата си, братко,
	си оставил без врата?
	Що рисуваш ти сега?
	А-а-а, прасенце със рога…
	А какви са тия птички?
	Що рисуваш с две боички?
	А-а-а, това са две петлета,
	всяко с четири крачета…
	Стига, стига, знам те, знам,
	рисувач си ти голям.
	По-добре за да сполучиш,
	трябва много да се учиш.
	Дай ми блока и боичките!
	Вън иди да видиш птичките,
	че са всички с две крачета…
	Дръпна тя от него блока.
	— Да, добър ти е съвета!
	Стига вика, стига хока!

	Тича Панчо вън на двора
	и си мисли: „Лоши хора!“.
	А кокошките, петлите
	го подгониха сърдити:
	— Ко-ко, кър-кър, куткудяк!
	Дръжте рисувача-враг,
	прави ни четирикраки,
	да го клъвнем с човки яки!
	Кър-кър, ко-ко, кут-кудяк,
	дръжте рисувача-враг!
	Хукна Панчо презглава
	и едва се отърва:
	Спря се чак при обущаря,
	с него ще се разговаря…
	— Майстор обущар си ти
	вадиш гвоздеи с клещи,
	чукаш клечки трас-прас!
	Дай, не мога ли и аз!
	Обущарят го препаса.
	— Сядай тук пред тая маса!
	Ето ти обувка, дръж,
	чукай силно, щом си мъж!

	Над обувката тогава
	Панчо весело застава,
	чук и шило получава.
	Чукна клечката, но тя
	надалече отлетя.
	Чукна пак, но, без да иска,
	пръст удари, та изписка.
	— Лоша клечка! Тежък чук!
	Дай ми, ако имаш друг!

	Бързо пръста си засмука.
	Взе си обущарят чука:
	— Малък си ми, но при мен
	идвай, Панчо, всеки ден.
	За да можеш да сполучиш,
	трябва дълго да се учиш,
	че това не е игралка!
	— Сбогом, чичко, при децата
	първенец съм в махалата!
	Ще отида на пързалка!

	Панчо вънка пак изтича,
	да се хвали той обича:
	— Ученик съм, всичко зная
	от началото до края…

	Кънки първи път поставя,
	но хвалбите не забравя:
	А до локва замразена
	в тая утрина студена
	го очакват Слав и Зорка:
	— Панчо, знаеш ли „осморка“?
	— Ученик съм, всичко знам,
	дайте кънките насам!

	— Хей, другари, погледнете,
	кой е Панчо разберете!
	И осморка като вас
	мога да направя аз!

	Весело ръце разпери,
	ала нещо стана тука,
	тупна той — ледът пропука,
	Панчо в локва се намери.
	Слав и Зорка с буен смях
	го заведоха у тях.

	— Който иска да сполучи,
	трябва, Панчо, да се учи!
	Сбогом, при Боряна стой
	и от нищо се не бой!

	Те навънка пак отиват,
	а Боряна мълчалива,
	иска да не го обижда,
	прави се, че го не вижда
	как намусен с яд в гърди
	край огнището седи.
	Топло огънят го грее,
	котка мърка и се смее.
	Панчо почва пак да пее:
	„Ученик съм, всичко зная
	от началото до края!
	Като кака си Боряна
	скоро пръв в класа ще стана!“.
P$
