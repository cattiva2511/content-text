P>
	Санитарят ни Радой
	грижи се за чистотата,
	ала често идва той
	с мед и масло край устата.

	Сутрин доста закъснява,
	но с проверката успява:
	над другарите се свежда,
	ноктите им ще преглежда.
	Някой смело забележи:
	— Твойте нокти са нечисти!
	Но Радой причини триста
	има, дето ги не реже.
	И за кърпи проверява.
	— Покажи я! — настоява.
	— Ами твоята къде е?
	— Моята ли? — той се смее. —
	Май че в къщи я забравих…
	На кревата я оставих…

	А запитат ли наред
	кой е без домашно в клас,
	той ще се изправи блед:
	— Вчера много бях зает,
	днеска ще го пиша аз…

	Ей такъв е наш Радой,
	ала в клас се перчи той,
	бил ми важен — санитар!
	Санитар ли? Опашкар!
P$
