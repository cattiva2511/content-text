P>
	Всички параходи заминават без мене.
	Ден след ден чувам сирените им —
	съобщават на хората, изкарващи хляба си в канцеларии,
	че вече е твърде късно да се качат на борда.

	Параходите напускат пристанището
	и статуята на една жена им маха за сбогом.
	Тя някога беше подходящ декор при посрещане,
	но напоследък служи по-добре за изпращане.

	Подариха ни я французите — да ни напомня
	за техния девиз и нашето верую,
	което ни е донесло малко добро,
	защото превърнахме една хубава пустош
	в място, приятно за посетители, но неприятно за живеене.

	Завинаги затворница в пристанището,
	стъпила на звездообразния си остров от сиви камъни,
	статуята сега е сякаш плесенясала и безформена,
	бронзовите дипли на дрехата й стоят странно сред ветровете.

	От този остров-затвор
	гледам параходите, които заминават без мене.
	Гледам как изчезват един след друг, ден след ден
	в неамериканското пространство

	и в мене пулсира една мисъл: Освободете Свободата.
	Но годините ме приковават на място, все така
	с вдигната ръка и с лице, обърнато към вятъра,
	който вече не изпълва очите ми със сълзи.
P$
