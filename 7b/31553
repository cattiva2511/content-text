P>
	От нас очакваха да свършим нещо във Италия
	и тъй, изпълнени със самочувствие
	(съзнание, че сме поети от Америка),
	отидохме от Рим във Фано,
	видяхме се със кмета,
	обсъдихме два-три въпроса
	(какво е cheep date, ни питаха, например,
	какво е flat drink).
	В италианските писатели
	открихме наши съответствия:
	академичния тип, апологета, арогантния,
	влюбчивия, безцеремонния, словоохотливия,
	а имаше и един

	администратор (консерватора) в традиционен
	сив костюм. Като добър гид с равномерни крачки
	и равен тон разказваше истории
	и обясняваше покрай какви места
	минава наетият под наем автобус.
	Изглеждаше от всички най-политичен
	и най-малко поетичен. През нашите
	последни дни във Рим (когато само
	още трима Бардове от Новия свят
	не бяха отлетели) намерих книга стихове
	от този тъй непривлекателен човек: тя беше
	в пансионската ми стая (от него препоръчана),
	оставена навярно от гост-германец
	(или са били много, пълен автобус?) —
	надписана за госта и с дата отпреди месец.
	Аз също не разбирам италиански
	и върнах книгата обратно в мрака
	на гардероба. Ние, последните американци,

	си заминавахме на следващия ден.
	За нашата прощална вечер домакинът ни
	избра един семеен ресторант.
	Седяхме там и бъбрехме,
	седяхме, дъвчехме, докато най-подир,
	усетили, че имаме последен шанс
	да бъдем поетични, да ни запомнят с нещо,
	един от нас попита:
	— А какво всъщност е поезията?
	Дали е в плодовете, в зеленчуците
	на Кампо деи Фиори,
	или е в статуята на площада?
	Тъй като аз бях словоохотливата,
	веднага отговорих без да му мисля:
	— И в двете, истината е и в двете.
	Това бе лесно да се каже,
	последвалото ме накара да размисля,
	защото подценяваният домакин внезапно заговори
	с растяща страст и каза:

	— Онази статуя е на Джордано Бруно,
	доведен на площада, за да бъде изгорен
	за престъплението му срещу властта,
	което значи — срещу Църквата.
	А престъплението му било е неговата вяра,
	че вселената не се върти в кръг около човека:
	и Бог не е определена точка или централно управление,
	по-скоро той прониква на вълни
	във всяко нещо. И всичко в този свят
	се движи. „Ако ли Бог не е
	сама по себе си душата,
	то Той душа е на душата на вселената.“
	Такава била неговата ерес.
	Бояли се в деня, когато го довели
						да умре,
	че може би тълпата ще разбуни
	(защото Бруно бил прочут със красноречието си).
	И затова палачите поставили върху лицето му
	желязна маска, та да не може да говори.
	Така го изгорили. Така умрял:
	пред хората, без да продума.
		А пък поезията —
					(оставили си бяхме вече
	вилиците — да слушаме човека в сиво; той тихо продължи) —
		Поезията е онова,
	което си е мислел, но не е изрекъл.
P$
