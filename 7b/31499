P>
	Слънцето носи милост,
	като факел високо понесен.
	Реактивите се стрелват край него.
	Ракетите подскачат като жаби.
	Момчетата изваждат звездни карти
	и забождат знаменца на луната.
	Старо зеленясало сирене.
	Там няма живот,
	а на земята има повече, отколкото трябва…

	Не знам защо,
	но никой вече не цени мирът.
	Безумието плува, безсмислено кръжи,
	като листа от лилии в реката.
	Художниците смесват
	червените, зелените и жълтите бои.
	Поетите римуват свойта самота.
	По навик музикантите гладуват,
	а белетристите престават да са точни.
	Но не и пеликанът, чайката.
	Пеликанът в миг се гмурва,
	показва се отново
	и в клюна му трепери
	замаяна и полумъртва
	радиоактивна риба…

	На Уолстрийт борсата
	залита като дърт пияница,
	загубил ключа си от входната врата.
	О, господи, сега ще бъде страшно!
	Отново ще се върнем при мидата или змията.
	А с малко повече късмет
	ще бъдем може би крилата някаква маймуна,
	на дъното на яма
	сред купища
	скафандри, прибори, стъкла.
	С гръм светкавицата
	ще нахлуе през прозорците
	и ще озари в милиони стаи
	прегърнатите влюбени,
	нещастни и загубени като мира.
	За влюбените и художниците
	небето става червено и оранжево
	и както винаги цветята ще отворят чашки,
	но този път покрити с тънък слой от прах,
	отровните следи от гъби
	и ракетното гориво.
	Настава диво, болно време.
	Завесата се вдига, започва трето действие.
	Билети има само за правостоящи,
	всичко друго е ПРОДАДЕНО, ПРОДАДЕНО, ПРОДАДЕНО.
	От господ-бог, от генерали и водачи,
	от ракети и поети,
	от лекари и комедианти,
	от производители на супи и бисквити,
	двулични като Янус*
	[* Древен римски бог с две лица. По време на мир храмът му е бил затварян.]
	търгаши и лъжци.
	Аз вече виждам овъглените
	и заразените полета — един охлюв или два.
	Замръзналата лава и отровните води — една риба или три.
	Дали това и друг път не се е случвало.
	Историята може би е кръг, който най-сетне се затваря.
	Сън или кошмар.
	Сън на президент.
	Сън на генерал.
	Сън на диктатор.
	Не ще ли се пробудим?
	Или тъмните сили са по-властни от нас?
	Не ще ли се пробудим?
	Нима трябва, приятели мои,
	да умираме винаги в съня си?
P$
