P>
E>
	„Ние сме хуманисти“ — Линдън Джонсън
	„Никоя лъжа не живее вечно“ — Карлайл
E$

	Мила Америко, ти ме тревожиш.
	Нашето познанство (нищо повече няма между нас)
	е разклатено.

	Аз вече не вярвам
	в тебе,
	в твоите мечти,
	в твоето бъдеще.

	Ти не си вече „бисер на океана“,
	не си „земя на свободните“,
	нито са „златни“ вече вратите ти.

	Защо ми нареждаш да стана част от твоята статистика
	или да се превърна в гущер? (Не, няма да млъкна.)

	Защо искаш да предадеш тялото ми на пасторите
	и на генералите; защо ми подхвърляш фалшиви отчети
	и убийства на деца, наричайки ги „Новини“?

	Аз виждам грозотата на измамата.
	Твоята сила пъшка в дулата,
	умира сред облаците дим.

	Не ме учи кое е добро за мене.
	Аз сам ще разбера.
	Последната миля е път сред самотата.
	Върви, хвърляй бомби над малките прости лодки!
P$
