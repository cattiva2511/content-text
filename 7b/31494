P>
D>
	На Елизабет Бишъп
D$

	Богатата наследница от остров Наутилус
	до днес прекарва зимата в спартанската си вила.
	Овцете й пасат все още по морето.
	Синът й е епископ. А пък фермерът й
	е пръв съветник в нашето градче.
	Тя вече се е вдетинила.

	Жадуваща за онова
	йерархическо уединение
	от времената на Виктория,
	купува всичко край брега си, щом реши,
	че загрозява гледката, а след това
	го изоставя да се разруши.

	Сезонът е сърдит —
	останахме без летния милионер
	като че ли поникнал в каталога
	на Л. Л. Бийн. На търга яхтата му
	се падна на търговците на раци.
	С ръжда лисича Блу Хил е покрит.

	И нашият вълшебен бояджия
	измазва магазина, без да спре.
	Поплавките на мрежата му и шилата
	са все оранжеви. То по-добре
	да се ожени, щом от занаята
	не чака прокопсия.

	Веднъж по мрак посред
	нощта на хълма с форда се качих и
	видях автомобилните стада
	на любовта — накуп, стъмени, тихи,
	лежаха в гробищата над града…
	Умът ми не е в ред.

	В автомобила радиото блее:
	„Любов, жестока моя…“ С ярост няма
	аз слушам — всяка моя клетка страда
	и хлипа, сякаш съм й сграбчил гърлото…
	Самият аз съм ада.
	Тук никой няма.

	Еднички плъховете, щом се мръква,
	да хапнат нещо на луна излизат.
	По главната ни улица се нижат —
	със сива козина, със плам червен
	в очите си — под шпила извисен
	на тринитарианската ни църква.

	Застанал на самия връх
	на стълбището, вдишвам смрад и прах.
	Плъх-майка лочи със децата си от кофата с помия.
	Тя пъхва муцунката си в бурканче с дъх
	на вкиснала сметана и отпуснала опашка,
	забравя що е страх.
P$
