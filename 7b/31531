P>
	Аз съм на 32 години
	и най-после изглеждам на толкова, ако не и повече.
	Харесва ли ви моето вече не момчешко лице?
	Май е затлъстяло. А косата?
	Престана да се къдри. Голям ли е носът ми?
	Устните са същите.
	Очите? Ах, очите стават все по-хубави.
	32 и неженен, без дете; тъжничко е без дете,
	но има още много време.
	Не върша вече глупости.
	Навярно затова така наречените ми приятели шушукат:
	„Съвсем се промени. Някога беснееше и нямаше равен на себе си.“
	Когато съм сериозен, чувстват се неловко.
	Да вървят тогава в цирка на Рейдио Сити.
	32; видях цяла Европа, срещнах милиони хора;
	за едни бях очарователен, за други противен.
	Спомням си как изревах на миналата си годишнина:
	„Нима ще трябва да се влача още цели 31 години.“
	Сега не мисля така.
	Ще ми се да съм мъдър, с бяла коса, в просторен кабинет,
	потънал в меко кресло край камина.
	И тази година не откраднах нищо.
	Вече 8 години нищичко не съм открадвал.
	Престанах да крада.
	Само лъжа от време на време
	и съм безсрамен, но се срамувам, когато се случи да искам назаем пари.
	32 години и четири изстрадани, истински смешни,
			тъжни, лоши и чудесни стихосбирки.
	Човечеството ми дължи един милион долара.
	Мисля си за тия странни 32 години.
	Сякаш всичките са минали край мен.
	Нямаше два пътя — да имаше,
	знам, че щях да избера и двата.
	Щастието също доста ми помогна.
	А може би разковничето е в моята нескромна декларация:
	„Тип като мен доказва, че съществува онова, което хората зоват душа.“
	Обичам поезията, защото ме кара да обичам, среща ме с живота.
	От всички огньове, които умират в мен,
	един пламти като слънцето;
	той сигурно не ще превърне в ден живота ми,
	дружбата ми с хората,
	досега със обществото,
	но неизменно ми нашепва, че душата има сянка.
P$
