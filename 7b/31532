P>
	Прострелян бил в крака, казаха,
	после се навел и взел
	употребения куршум за спомен.

	Неговото малко име е моето фамилно:
	майка му е моя дъщеря.
	Прострелян в крака, казаха,

	но по-късно той ми каза,
	че куршумът само го одраскал,
	докато стоял в палатката си.

	— Седни, Тейлър — казали му, —
	от тебе тече кръв. Наистина.
	По бедрото му се стичала кръв.
	Защо някой би искал да ме убие? —
	нелепо си помислил той.
	Взрян в сините небеса.

	Защо им е на дядовци да искат
	да надживеят внуците си?
	Що за времена?

	Какво да му кажа?
	— Un momento, синко,
	с игрива ирония

	от горчивина и ведрост.
	Запази, запази тихата си храброст,
	окървавения куршум,

	талисман на късмета ти,
	и ако се завърнеш този път,
	сложи го в някаква кутийка,

	и я постави на дъската над камината,
	където не идват кошмари
	или я зарови дълбоко в двора

	под нивото на замръзване,
	и после се напий до насита
	с ранния утринен въздух,

	тъй като сега куполът на Капитолия
	е шлем на Цезаря,
	който те насочва към Самара,

	а мене ме оставя тук
	с жалките ми думи,
	с яростта ми заради лъжите,

	които си погълнал,
	докато вятърът хвърля пясък в лицето ти.
P$
