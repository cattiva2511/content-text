P>
	Ти четеше „Ню Йорк Таймс“
	всеки ден след занятията,
	но в неговия сух
	некролог — списък
	на жените ти — нищо ново
	освен деветдесет и пет хиляди
	доларовият годежен пръстен,
	който даде на шестата.
	Бедно богато момче,
	ти беше прекалено пълнолетен
	в невъзмутимото си спокойствие
	и умря на четиридесет и пет.
	Бедни Ал Кларк,
	зад твоята увеличена,
	едва узнаваема фотография
	аз усещам болката.
	Беше жив — ето те мъртъв.
	Носеше папионки, тъмно-
	сини палта и смучеше
	канела и ментови хапчета,
	за да подслаждаш дъха си.
	Нещо трябва да стане —
	някой да похвали
	победоносната ти несигурност,
	отказа ти от всяко усилие,
	интелигентността,
	която пулсираше в чувствителните
	вдлъбнатини на бледото чело.
	Без ни най-малко старание
	ти беше трети в класа.
	Останал съм ти длъжник —
	аз бях загубен,
	а ти — отегчен докрай,
	схватлив и хладен в смеха си.
	Ти си ми скъп, Алфред.
	Нашите своенравни души се събираха
	в неподражаемите ни
	непозволени игри на шах
	в двора на колежа „Сейнт Марк.“
	Обикновено печелеше ти —
	неподвижен
	като гущер на припек.
P$
