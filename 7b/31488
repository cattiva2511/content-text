P>
	Сред Сахара от сняг стърчи сега Бостънският стар аквариум.
	Натрошените му прозорци са обковани с дъски.
	Бронзовата треска-ветропоказател е почти олющена.
	Пресъхнали са водоемите.

	Носът ми някога пълзеше по стъклото като охлюв.
	Ръката ме сърбеше
	да пукне леките мехури
	над ноздрите на сплашените риби.

	Отпуска се ръката ми. Аз и до днес въздишам
	по вегетиращото тъмно царство
	на рибите и на влечугите. Веднъж в зори през март
	се бях облегнал на бодливата галванизирана ограда

	на градските земи край Бостън. В тази клетка
	жълти динозаври-багери ръмжаха,
	ръфаха със тонове трева и кал
	и си копаеха подземния гараж.

	Сред Бостън се простират паркинги
	като площадки за общински сгради.
	Скели с пуританско-тиквен цвят опасват
	като пояси изтръпналото кметство.

	То трепери върху изкопа срещу полковник Шоу*
	[* Полковник Робърт Гулд Шоу — командир на 54 доброволчески полк, съставен изцяло от негри. Бил убит върху оградата на форт Вагнер, Южна Каролина, и погребан в общ гроб със своите бойци.]
	с неговата меднобуза негърска пехота
	от Годеновата* „Гражданска война“.
	[* Сент Годен — американски скулптор от ирландски произход.]
	Барелефът е покрит с дъска от земетръса на гаража.

	Два месеца след марша си през Бостън
	половината му полк бе мъртъв.
	При освещаването
	Уилям Джеймс* дочуваше дъха на бронзовите негри.
	[* Американски философ-идеалист, създател на програматизма.]

	Подобно рибя кост в гръкляна на града
	се е затъкнал паметникът.
	Тънък е полковникът
	като иглата на компас.

	Във него има някаква сърдита птича бдителност,
	изящна опнатост на хрътка.
	Сякаш е обръгнал от насладата
	и зажадувал за уединение.

	Свободен най-подир, той се учудва на чудесната
	способност на човек да избере живота и умре —
	додето води черните бойци на смърт,
	не ще превие гръб.

	В зеленината на стотиците градчета в Нова Англия
	старинни бели църквици все тъй напомнят
	за разпокъсан искрен бунт, протрити флагове
	загръщат гробовете на Великата републиканска армия.

	По-стройни и по-млади от година на година
	са статуите на абстрактния Защитник на Съединението,
	по-тънки в кръста от оси, те дремят върху щиковете,
	замислени през бакенбардите си…

	Бащата на полковник Шоу търсеше не паметник,
	а онзи ров,
	във който тялото на неговия син бе хвърлено
	със „черните маймуни“ — и загубено.

	Ровът е по-наблизо.
	Тук няма паметници за последната война.
	На Бойлстън стрийт една рекламна фотография
	показва пламналата Хирошима,

	над Мослърова каса „Вековечната скала“,
	която оцеляла при взрива. И космосът е по-наблизо.
	Когато се сведа пред телевизора си,
	изпити личица на негърчета плават пред мен като балони.

	Полковник Шоу
	е яхнал пак сапунения си мехур.
	Той чака
	благословеното му спукване.

	Аквариумът е изчезнал. Вред се стрелкат
	автомобили със гигантски плавници на риби.
	Дивашко раболепие се плъзга
	по тлъсти суми.
P$
