	3. Окаяни са бедните духом, защото под земята ще бъдат онова, което са сега над нея.
	4. Окаяни са плачещите, защото вече имат навика да хленчат жално.
	5. Блажени са, които знаят, че страданието не е венец на славата.
	6. Не е достатъчно да си последният, за да бъдеш понякога първият.
	7. Блажен е, който не държи да е прав, защото никой няма право или пък всички имат.
	8. Блажен е, който прощава на другите и на себе си.
	9. Блажени са кротките, защото не се отдават на раздори.
	10. Блажени са онези, които не са гладни за правда, защото знаят, че нашият жребий, злощастен или честит, е дело на неведомата съдба.
	11. Блажени са милосърдните, защото тяхното щастие се крие в упражняването на милосърдието, а не в очакването на награда.
	12. Блажени са чистите по сърце, защото виждат Бога.
	13. Блажени са гонените заради правда, защото за тях правдата е по-маловажна от човешката им участ.
	14. Никой не е солта на земята, ала в някой миг от живота си всеки е.
	15. Нека светилникът се запали, дори никой човек да не го вижда. Бог ще го види.
	16. Няма заповед, която да не може да бъде нарушена — както сред изречените от мен, тъй и сред изречените от пророците.
	17. Който убие заради правдата или заради дело, което му се вижда справедливо, не носи вина.
	18. Човешките дела не заслужават ни адския огън, ни небесните наслади.
	19. Не мрази врага си — мразиш ли го, винаги ще му бъдеш роб. Ненавистта ти никога не би могла да бъде по-добра от покоя ти.
	20. Ако дясната ти ръка те съблазнява, прости й; ти си и душа, и тяло — трудно е, ако не и невъзможно, да определиш границата, която ги разделя…
	24. Не величай истината прекалено; няма човек, който само за един ден да не е излъгал много пъти, и то с основателна причина.
	25. Не се заклевай, защото всяка клетва е патос.
	26. Противопоставяй се на злото, но без ужас или гняв. Ударят ли те по дясната буза, можеш да обърнеш другата само в случай че не го правиш от страх.
	27. Не говори ни за отмъщения, ни за прошка; забравата е единственото отмъщение и единствената прошка.
	28. Да правиш благодеяния на врага си, може да е справедливо и не е твърде мъчно; но да го обичаш, е задача за ангели, не за човеци.
	29. Да правиш благодеяния на врага си, е най-добрият начин да задоволиш суетата си.
	30. Не си трупай съкровище на земята, защото златото е баща на безделието, което пък е баща на тъгата и скуката.
	31. Мисли си, че другите са справедливи или ще станат такива, а ако не е тъй, грешката не е твоя.
	32. Бог е по-щедър от хората и ще им отмери с друга мярка.
	33. Дай светините на кучетата, хвърли бисерите си на свинете; важното е да даваш.
	34. Търси заради насладата от търсенето, а не заради радостта от намирането…
	39. Не човекът избира портата, а тя него.
	40. Не съди дървото по плодовете му, нито човека по делата му — могат да бъдат и по-лоши, и по-добри.
	41. Нищо не се гради върху камък — основата винаги е пясъчна; ала наш дълг е да градим така, сякаш пясъкът е камък…
	47. Блажен е бедният без горчилка или богатият без надменност.
	48. Блажени са храбрите, защото приемат еднакво и поражението, и триумфа.
	49. Блажени са онези, които съхраняват в паметта си словата на Вергилий или Христос, защото тези слова ще озаряват дните им.
	50. Блажени са обичаните и обичащите, както и онези, които могат да минат без обич.
	51. Блажени са блажените.
