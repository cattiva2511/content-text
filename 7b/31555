P>
	Светът не се нуждае от слова. Той се самоизразява
	чрез светлина, листа и сенки. Камъните на пътя
	не са по-малко реални от това, че не са преброени и описани.
	Красноречивите листа говорят само наречието на чисто съществуване.
	Целувката все още е изцяло това, което е, макар и безсловесна.
	Дори едничка дума я превръща в нещо по-незначително или нещо друго —
	забранено, целомъдрено, повърхностно, съпружеско, потайно.
	Дори названието й целувка* издава вълнението на ръцете,
	[* Kiss — като глагол означава и леко докосване; колко точна е шеговитата интерпретация на Смирненски — „устодопреници спомням…“]
	докосване на кожата с милувки или сграбчване на рамо, бавната
	извивка на шия или на коляно, безмълвно докосване на езици.
	Но камъните си остават по-малко истински за онези, които не могат
	да ги назоват или да прочетат безмълвните срички, гравирани в кремъка.
	Да видиш червен камък, е по-незначително от това да го видиш като яспис,
	метафоричен кварц, братовчед на кремъка, от който кайовите* са дялали
	[* Членове на войнственото индианско племе кайова. — Б.прев.]
	върхове на стрели. Да назоваваш, значи да познаваш и да помниш.
	Слънцето няма нужда от възхвала, че пробива дъждовните облаци,
	обагряйки скалите и листата със светлина, разтваряйки след това
	всяка светеща капчица обратно в облаците, от които е родена.
	Дневната светлина няма нужда от възхвала и затова я славим постоянно —
	по-велика от самите нас и от всички призовани от нас въздушни думи.
P$
