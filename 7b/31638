	През 1102 година Магнус Барфод се заел да покори изцяло кралствата на Ирландия; казват, че в навечерието на смъртта си той получил следния поздрав от Муиркертах, краля на Дъблин:

	Дано в твоите войски служат редом златото и бурята, Магнус Барфод.
	Дано е честита твоята бран утре, в полята на моето кралство. Дано твоите страшни кралски ръце изтъкат платното на битката.
	Дано станат храна на червения лебед*1 онези, що се опълчват на меча ти.
	[*1 Червен лебед — устойчива поетическа формула (кенинг), означаваща всякакви лешоядни птици — бел.прев.]
	Дано утре в боя си по-храбър от всякога. Дано безчетните ти богове те наситят със слава, дано те наситят и с кръв.
	Дано се увенчаеш с победа в утрото, кралю, що тъпчеш Ирландия.
	Дано от многобройните ти дни никой не сияе като утрешния,
	защото той ще ти е последен. Заклевам се, кралю,
	че преди да угасне светликът му, ще те победя и ще те погубя.
@	От Anhang zur Heimskringla (1893) на Х. Геринг
