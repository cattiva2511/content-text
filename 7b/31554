P>
	Това е низ от жалби за изгубени неща,
	поменик на притежания отнети,
	снимка, стар адрес, ключ.
	Списък на думи, които трябва да се запомнят
	или да се забравят — от amo, amas, amat,
	спрежения на един мъртъв език,
	на който е изречена финалната сентенция.

	Това е литургията на дъжда,
	изливащ се над планини, поля и океани —
	безразличен, анонимен, завършен —
	от вода безкрайно бавна,
	процеждаща се през камъни, отлагаща се в тъмнина,
	събираща се в извори, възкръсваща без наша помощ,
	просто за да се преобрази в мъгла, в облак или в роса.

	Това е молитва към неверието,
	към стапящи се свещи и неделима тъмнина,
	към тамян, чезнещ в пустота.
	Това е усмивката на каменна Мадона
	и безмълвната ярост на светеното вино,
	благословия над смъртта на един млад бог,
	храбър и красив, гниещ на едно дърво.

	Това е низ от жалби към земята и пепелта,
	към прахта на пътища и разни стаи,
	към финия нанос, завихрен в слънчев стълб,
	падащ безразлично върху книги и легла.
	Това е молитва и възхвала на всичко, което ставаме,
	„Пръст и в пръстта ще се върнеш“.
	Опитай този вкус — горчивината на земя и пепел.

	Това е молитва, едва започната и незавършена,
	за тебе, обич моя, загуба и поражение,
	броеница от думи за отброяване на илюзиите
	на времето, всичките минути, часове, дни,
	съдържащи се в календара, сякаш миналото
	някъде е съществувало — като наследство,
	все още чакащо да го потърсят.

	Докато най-накрая, това е нашата жалба, старче,
	мой читателю, мой наблюдателю, като че ли мъглата,
	димяща от клисурата, този абсолютен парадокс,
	раздробената река, възземаща се падайки —
	разцепвайки светлината, завихряйки я към небето,
	нито прозрачна, нито непрозрачна, а струяща
	дори докато чезне — не е живота ни.
P$
