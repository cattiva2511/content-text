	Сбогувахме се на един от ъглите на „Онсе“*1.
	[*1 Един от най-старите площади в Буенос Айрес — бел.прев.]
	Обърнах се да те погледна от другия тротоар; ти също се бе обърнала и ми помаха за сбогом.
	Между нас течеше река от коли и хора; беше пет часа на един безличен следобед; откъде можех да зная, че онази река е печалният непобедим Ахерон?
	Повече не се видяхме, а след година ти вече беше мъртва.
	Сега търся в мислите си този спомен, съзерцавам го и ми се струва, че е лъжлив, че зад баналното сбогуване се е криела безкрайната раздяла.
	Снощи не излязох след вечеря и — за да проумея тези неща — препрочетох последното наставление*2, което Платон слага в устата на своя учител. Прочетох, че когато плътта умре, душата е свободна.
	[*2 „… последното наставление“ — става въпрос за Платоновия диалог „Федон“, където се пресъздават последните мигове на Сократ — бел.прев.]
	И ето че сега не зная дали истината е в днешното злокобно тълкувание или в невинното сбогуване.
	Защото, ако душите не умират, добре е, че сбогуванията им не са прекалено излиятелни.
	Да се сбогуваме, означава да отречем раздялата, да си кажем: _Днес си играем на раздяла, ала утре пак ще се срещнем_. Хората са измислили сбогуването, защото знаят, че в известен смисъл са безсмъртни, макар и да се смятат за случайни и недълговечни.
	Делия, някой ден ще подхванем този несигурен разговор — край коя ли река? — и ще се запитаме дали някога в един град, стопил се в простора, сме били Борхес и Делия.
