P>
	Какъв е смисълът? Така започват всички.
	Двама души бият риба при светлината на абстрактни фенери.
	Единият е с риза на черти и с четиризъбото си копие
	пробожда писия. Отдясно, близо до морската стена,
	две момичета стоят и гледат. Едното има велосипед
	и яде фунийка с двоен сладолед.
	Но нима е двоен? Навярно… щом тука няма нищо единично.
	Колко неспокоен е другият рибар,
	сивият му нос е сякаш във водата.
	Окото му е на носа.
	Момичето с фунийката вместо на крака, стои на плавници.
	Една от двете риби има вежди.
	Пружината в луната праща на спирали светлина
	върху условната вода. Фенери
	са изрязани по ъглите. Двете кули на града
	надничат над брега отляво.
	От дъното се пули рак.
	Квадратите са кръгове и кръговете — квадрати.
	Как тогава нарисуваното е история?
	Това ноктюрно в зелено, синьо, мораво и бяло,
	нахвърляно преди войната отново да започне,
	напомня просто защо тя трябваше да свърши:
	да могат хората да бъдат пак рибари,
	да бъдат ведри небесата
	и дамите спокойно да се шляят.
P$
