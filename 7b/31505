P>
	Един стар негър — лицето му блести
	златистобронзово, като изваден от водата камък,
	под уличната лампа — разхожда две
	несъразмерни кучета в дъжда
	по стихналия привечерен булевард.

	Малкото куче с гладък косъм иска да се спре,
	заинтригувано от съблазнителния дъх на кофата за смет,
	но къдравото едро куче иска да върви нататък;
	блестящият окъпан тротоар му обещава
	нечакани и примамливи срещи.

	Засилва се дъждът. Старикът, гологлав,
	усмихнат, нещо си мърмори.
	Проблясват светофарите и в дългия тунел на булеварда
	червеният цвят се понася като ехо. Старикът

	се колебае между различните желания на двете кучета.
	Готови да поемат през града, те тримата
	са странно свързани — от близостта един до друг, от радост,
	от времето дъждовно, от уличните ъгли,
	от леките си разногласия,
	от несмущаваното си мълчание.
P$
