P>
	Рибарско градче в щата Мейн.
	Всяка сутрин натоварените с ръце
	лодки отплаваха към островите
	с гранитните кариери

	и оставяха десетки студени
	бели бараки, полепнали
	като черупки на стриди
	върху скалистия хълм,

	а под нас морето все плакнеше
	малките като тресчици
	лабиринти на яза,
	в които се хващаше риба за стръв.

	Помниш ли? Ние седяхме върху скалата.
	Тъй далече във времето,
	тя прилича на ирис,
	все по-морав от гниене,

	но тогава бе просто
	една сива скала
	като всички, зеленееща там,
	където морето я мокреше.

	Морето по цял ден мокреше
	тази скала под краката ни
	и търпеливо я лющеше
	люспа по люспа.

	Една нощ ти сънува,
	че си нимфа, вкопчена в кея,
	и се мъчиш да отскубнеш от него
	раковините с голи ръце.

	Искахме много душите на двама ни
	като чайки да се завърнат
	на скалата. Накрая водата
	се оказа студена за нас.
P$
