P>
	При вестта за смъртта на Президента
	аз, за разлика от другите, не си спомних
	за оптимизма и шегите му,
	а през ума ми проблесна споменът
	за разрушения здравен център в Матагалпа,
	за пътя през овъглената земя,
	за въздуха, натежал от миризма на пепелища,
	и за погребението на аржентинския лекар и
	на френската медицинска сестра, които контрите на Рейгън
	бяха измъкнали от автобус и застреляли
	най-прозаично в калта, и за мрачното погребение
	с тъжното лице на Ернесто под синята барета,
	високата фигура на Серхио, приличаща на статуя на някое величие,
	и младия президент Даниел, с лице издълбано от скръбта
	от избиването на невинни хора — това е
	погребение, което пазя
	в стиснатия юмрук на сърцето си.

	Затова, макар да знам, че не е възпитано
	да се говори така, не ми е никак мъчно
	за този мъртъв убиец.

	Онова, което ме натъжава, са
	слабите деца играещи
	из прашните улици на Естеле
	или скитащи се нощем из Манагуа,
	в крайна сметка, едно не чак толкова чудесно
	място, под петата
	на Северния Колос.

	Онзи, който наистина ми липсва,
	е Рей Чарлс, който, макар и сляп,
	умееше да играе рок, да свири и да вижда,
	който пътуваше из целия свят
	с широката си подскачаща усмивка
	и никога изобщо не изпита нужда
	да убие никого, никъде.
P$
