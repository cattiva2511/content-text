P>
	Полицаят рязко спира мотоциклета си
	и като кожен щъркел се подпира на един крак.
	Погледът му обвинява, че се шляя.
	Виждам, че очите му шарят като риби
	в зелената дълбочина на зелените му очила.

	Безразличието му е престорено. Аз забелязвам това.
	Моето безразличие е престорено. Той забелязва това.
	Пръстите му, армирани в ръкавици,
	се движат и свиват, сърбят го да извърши нещо.
	И сякаш той е мой враг или моята смърт,
	стоя и го наблюдавам.

	Изплювам дъвката си.
	Изваждам си нова цигара —
	това е моята смелост.
	Всичко е почти незабележимо —
	как пристъпвам от крак на крак,
	как той поскърцва в седлото си.

	Движението не е голямо, но постоянно.
	Слънцето ме обгръща, разделя улицата между нас.
	На сянка неговата каска става още по-бяла.
	Стоим на арена с бикове преди началото на боя.
	Не мога да се оттегля. Аз съм тук.

	Всичко ме задържа.
	Като че ще се разтопя в слънчевия прах.
	Панталоните ме изгарят, ризата ми е потна.

	Очите ми сълзят от цигарата.
	Но не смея да я хвърля.

	Кой го направи мой враг?
	Този принц на хладнокръвието, този цар на страха.
	Защо вися тук и чакам?
	Защо стои тук и ме наблюдава?

	Аз се превръщам в слънчев лъч —
	косата ми се подпалва. Обущата ми са пълни с горещ катран.
	Увисвам в светлината.

	Изведнъж нещо се скъсва
	и той се понася, бърз като ястреб;
	самодоволен в своята власт; до последния миг наблюдава как наблюдавам.
P$
