P>
	Седим в салона празен на крайпътен ресторант.
	Заради твоето удобство сме тук —
	далече от града на твоите приятели, колеги и метреси,
	на разкаянията ти. Шефът, чиято жертва днес сме само ние,
	донася някаква туршия, фасул в оцет,
	и пуска мюзикъл — не би го слушал никога (дори и той)
	за свое удоволствие.
	Лицето си държа във чашата на моите длани.
	Ти го разглеждаш със внимание.

	Около нас декорът е безсмислен, без значение —
	като насмешка над намеренията ни,
	покривки недокоснати и бели
	се стелят, докъдето погледът ми стига.

	Навярно рибата, когато ни я донесат,
	ще бъде жилава, но няма да посмея да се смръщя;
	ще се окажем другаде, във друга стая,
	където ти отново ще се чудиш
	кога ли свършва работа съпругът ми.

	А засега се радваме — колкото можем —
	на нашите лица, едното срещу другото.
	Пристигат келнери и си отиват,
	ти най-подир избираш подходящото предястие,
	салонът става по-голям, огромен,
	следобедът се появява, крещяща грешка,
	простор безкраен от прозорци.
	— Най-много мразя — казваш ти —
	обществени места.
	Аз се оглеждам и виждам
	една безбрежна празнота.
	Чашата за вино се изпълва със слънце,
	бавна светла бомба. Тълпата в мен
						застива неподвижна.
P$
