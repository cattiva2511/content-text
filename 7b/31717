	Крачеха мълчаливо по тясната, непавирана уличка. Двама мъже. Единият беше висок, с ниско подстригана, тъмна коса, другият — рус, мъничък, едва стигаше до кръста на високия. Вървяха отпуснато, с леки поклащания и се държаха за ръце.
	Обичаха да бродят из далечните квартали на града. Вечер не им се стоеше сами в празната къща, избираха най-тъмните и тайнствени улички и се чувствуваха като велики пътешественици.
	Бяха мълчаливи хора (както подобава на истинските мъже), но понякога (това се случваше рядко) малкият мъж питаше с една настойчивост, която забавляваше (или тревожеше) големия. Русият знаеше, че истинските мъже говорят малко и разбират нещата от половин дума. И все пак тази вечер той се поддаде на изкушението.
	— Татко — рече малкият мъж, — защо казваш, че най-близкият ти приятел е чичо Петър? Той нали живее чак в Княжево!
	Високият мъж трепна и още по-силно стисна ръката на малкия.
	Повървяха мълчаливо и малкият отново запита:
	— Кажи бе, татко!
	Големият се опита да обясни: малкият не остана доволен от обяснението, искаше да запита още нещо, но се стърпя. Обаче продължи да мисли.
	Стигнаха края на уличката и се спряха.
	— Оттук — предложи малкият мъж, — тази уличка ми изглежда по-тайнствена.
	Големият покорно се съгласи.
	Уличката ги изведе на някакъв ров, насипи пръст и камъни. Чудеха се откъде да минат.
	— Става късно — рече големият, — да се прибираме у дома.
	— Не ми се спи — отвърна малкият. — Още колко скрити улички не сме видели! Там има мост! Да минем по него.
	Сянката на малкия легна върху насипа и той тръгна след нея, като стъпваше по меката пръст. Големият неохотно се затътра след него. Той сви ръката си в юмрук — искаше да запази топлината от малката мека ръка на момчето.
	Мостът беше голям, асфалтиран и безлюден.
	— Какъв дълъг мост! — възкликна момчето.
	Бяха съвсем сами и малкият направи тайнствено лице. Той виждаше на всяка крачка тайнствени и чудни неща. Големият крачеше апатично, спеше му се. Походката му стана още по-отпусната и ленива. Малкият, напротив, се бе въодушевил, вървеше бодро и напето.
	— Татко, има ли мостове, дълги сто километра?
	— Не — рече големият, — няма мостове, дълги сто километра.
	— Защо няма?
	Големият само махна с ръка. Мързеше го да отговори.
	— Ами има ли мостове, дълги три метра?
	— Три метра ли?! — изненада се големият. — Няма… Не, има, но това вече не са мостове.
	— А какво са?
	— Просто така… нищо не са.
	— Нищо ли! Ами как се наричат?
	— Никак.
	— Никак ли? Те сигурно се наричат къси мостове; защото нали другите пък са дълги мостове.
	— Добре — рече уморено високият, — къси мостове или малки мостове.
	— Не, къси мостове! — Малкият беше упорит мъж. — Къси и дълги мостове — повтори момчето. — Малък е мостът, когато е нисък като мене, а другите са къси мостове — една, две, три крачки.
	Те още вървяха по моста, защото той беше дълъг мост.
	— За какво са?
	— Мостовете ли? Уж си умно момче, пък не разбираш.
	— Зная — рече момчето, — мостовете правят пътя по-къс.
	— Браво, сега говориш като мъж. Хайде оттук, ще вземем автобуса и в къщи — каза бащата, като минаха дългия мост.
	— Е, татко, на тебе все ти се спи! — рече момчето.
	Големият се засмя.
	— Така е, трябва да се наспя хубаво, иначе ще дремя на работата.
	— Не може ли да се дреме на работата?
	Големият вдигна рамене и не отвърна, нищо.
	Момчето знаеше, че баща му не обича да приказва в автобуса, затова побърза да запита, докато още имаше време:
	— Какво значи най-близък приятел?
	— Най-близък приятел ли? Не зная.
	— И аз не разбирам — рече момчето: — как така чичо Петър ти е най-близък приятел, пък живее чак в Княжево?
	— Нали вече ти обясних.
	— Сега каза, че не знаеш. Ами ако имаше мост до Княжево, нали пътят щеше да бъде по-къс?
	— Така е, умник си ми ти! — Големият тупна малкия мъж по рамото.
	Бяха близо до спирката. Момчето хвана ръката на баща си и запита тихичко:
	— Ами мама приятел ли ти е? И тя сега живее далече, но нали може като чичо Петър…
	— Много говориш! — прекъсна го сърдито бащата. — Тази вечер страшно много говориш.
	— Страшно ли? — учуди се момчето. — Извинявай, татко, не исках да те уплаша. Ама ти защо се уплаши? — Гласчето му премина в шепот.
	И млъкна. Той отдавна беше разбрал, че сериозните мъже никога не разговарят на висок глас пред чужди хора.
