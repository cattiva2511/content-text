	Мой приятел си почивал вкъщи, четейки „Кой поръча този камион с тор?“, когато изведнъж чул странен звук. Той спрял да чете и се заслушал.
	— Хей! — сякаш казвал гласът.
	Той се огледал. Наоколо нямало никого.
	— Хей! — чул пак.
	Вратата била затворена, прозорците също, затова решил, че е само въображението му. Свил рамене и продължил да чете.
	— ХЕЙ! — казал гласът толкова силно, че той подскочил.
	Този път чувал прекалено ясно, за да е плод на въображението.
	— Върви в казиното — казал гласът.
	Не всеки ден се случва да получиш свръхестествена помощ да позакрепиш финансовото си положение.
	И така, доверявайки се на гласовете отвъд, той решил да се пробва в хазарта. Облякъл се, взел пари и преди да се усети, влизал през въртящите се стъклени врати в света на проблясващи светлини и необуздани комарджии.
	Когато влязъл, гласът се обадил отново:
	— Отиди на рулетката! Отиди на рулетката! Заложи сто долара на номер 6! Заложи сто долара на номер 6!
	Залогът бил направен.
	Крупието завъртяло рулетката и пуснало топчето.
	То паднало на номер 6.
	— Да! — чул той небесния глас. — Заложи всичко спечелено на номер 17! Заложи всичко спечелено на номер 17! — казал гласът.
	Замаян от печалбата, той го направил. Повдигнало вежда, крупието отново завъртяло рулетката. Номер 17.
	— Иха! — зарадвал се гласът.
	Тълпата била наелектризирана, отвсякъде се стичали хора, трупайки се край масата. Приятелят ми бил спечелил 100 000 долара!
	Той усетил, че крупието е на негова страна.
	— Желаете ли да продължите? — попитало то.
	— Заложи всичко на номер 23! Заложи всичко на номер 23! — казал гласът от отвъдното. Това явно бил отговорът.
	Той спрял за момент.
	Тази печалба щяла да бъде астрономическа. Щяла да осигури бъдещето му. Никога повече нямало да се налага да работи. Вече имал много, но нямало връщане назад.
	Той поел дълбоко дъх и заложил всичко.
	Крупието, вече ококорено, пуснало топчето във въртящата се рулетка.
	То продължило да описва кръг след кръг и сякаш никога нямало да спре. Приятелят ми не смеел да диша. Всички били замлъкнали и тогава колелото се забавило… и топчето се приземило върху номер 23!
	Преди той да успее да извика от радост, то прескочило на номер 24.
	Тогава чул свръхестественият глас да изпъшква:
	— По дяволите! Съжалявам! По дяволите!


	Дори свръхестествените гласове грешат, така че не им се доверявайте. Вярвайте на здравия си разум.


	Хората играят хазарт, защото имат глупостта да вярват, че като се вслушват в божествени гласове, молят се в църквата или храма, или обещаят „Ще спра да пуша, ако спечеля“, ще победят системата. Вие не се различавате от другите. Не можете да биете системата. Системата ще ви бие!
	Същото е и при футболния фен, който гледа важен мач по телевизията вкъщи и крещи: „Подай топката! Стреляй! Давай!“. Той действително си мисли, че може да повлияе върху играта с всичките си крясъци и викове. Помислете разумно — вие крещите на телевизора. Играчите се намират на стотици километри от вас и не могат да ви чуят! Безсилни сте, затова седнете, гледайте си мача и мълчете.
	Комарджията прави същото, когато крещи на ротативката: „Хайде! Хайде!“. Ротативките нямат уши. Не могат да чуят молитвите ви. Нямате властта да влияете върху играта на вероятностите. Когато изоставите тщеславието, че се различавате от другите, когато разберете, че никой не може да победи случайността, ще се откажете от хазарта.
