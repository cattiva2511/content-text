	Буда разказвал историята за могъщ крал, който се връщал в двореца си, след като наблюдавал учения на войската си. Той минал покрай две мангови дървета — едното било отрупано с уханни, зрели плодове, а другото нямало нищо. Кралят презрително обърнал гръб на безплодното дърво, като си казал, че по-късно, след като свали военната си униформа, ще се върне добре ще се наяде с плодове от другото дърво.
	Когато се върнал, той открил, че манговото дърво с многобройните зрели плодове било безмилостно обрано. Войниците не изчакали да се преоблекат, а лакомо изгълтали плодовете. На всичко отгоре сега дървото имало толкова много счупени клони и обрулени листа, че изглеждало деформирано и болно. От друга страна, дървото без плодове не било докоснато от войниците и изглеждало здраво и силно.
	Мъдрият крал абдикирал на следващия ден и станал монах. Положението му на богат крал било същото като на онова отрупано с плод дърво. Кроящите интриги министри и принцове, и дори съседните народи желаели богатството му. Рано или късно щели да атакуват и той щял да бъде ранен или убит, също като дървото, което преди имало много плодове, а сега било обезобразено. По-добре да има малко притежания — като монасите; тогава щял да живее като безплодното дърво — здраво, силно и винаги готово да предложи добрата си сянка.
