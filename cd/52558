	Докато преподавах в Малайзия, домакините ми ме помолиха да се срещна с тяхна приятелка, която имала сериозен проблем. Тя посещавала психолози и психоаналитици, но никой не бил в състояние да й помогне. Надеждата им беше в мен.
	Не знаех какъв е проблемът, но осъзнавах, че щом най-добрите професионалисти не са съумели да й помогнат, аз ще трябва да направя нещо много различно. На монасите не им е трудно да мислят нестандартно, защото ние практически живеем нестандартно.
	Когато жената дойде, аз изпразних съзнанието си от всякакви мисли. Като професионален медитиращ постигам това много лесно. Тя ми разказа за бруталното си изнасилване.
	Когато мъчителната история свърши, чух следните думи да изникват в празния ми ум и да излизат от устата ми:
	— Какъв късмет, че са ви изнасилили!
	Бях шокиран от това, което казах. Жената пред мен беше още по-смаяна. Думите не бяха предварително замислени. Те просто се появиха от едно много тихо място в ума ми, от само себе си. Бързо видях смисъла им. Казах й:
	— Никога няма да разбера какво сте преживели и как се чувствате. Но това, което видях, е, че имате огромна вътрешна сила. Вие ще се измъкнете от тази ужасна дупка и когато го направите, ще сте способна да кажете нещо, което аз не мога да кажа. Ще сте способна да погледнете дълбоко в очите на друга жертва на изнасилване и да й кажете: „Разбирам какво чувстваш, защото и аз съм го преживяла“. После ще сте способна да направите нещо повече. Ще можете да й покажете изхода, като й кажете: „Хвани ръката ми. Аз знам как се излиза от тази ужасна дупка“. Аз никога няма да мога да кажа това. Ето какво имах предвид, когато казах „имате късмет, че са ви изнасилили“. След време ще помогнете на много други.
	Жената разбра. По някакъв начин думите ми бяха придали смисъл на ужасното преживяване, бяха й възложили важна задача, която трябваше да изпълни не само заради самата нея, но и за утеха на много други.
