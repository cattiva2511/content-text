	Държавните служби са всеизвестни с тормоза си. Разполагат с власт и често изпитват потребност да я демонстрират.


	Един австралиец будист, който бил член на спецчастите (SWAT) към полицията на Западна Австралия, се намирал в австралийско консулство в Азия, за да опита да получи виза за жена си. Служителката била толкова неотзивчива, че той любезно се оплакал. На което тя отвърнала:
	— Виждате ли онзи пазач там! Още едно оплакване — и ще му кажа да ви застреля!
	Като човек с опит в ситуации със заложници, той успял да излезе с чест от ситуацията. Но по-късно ми каза, че не е очаквал да му се наложи да използва тези си умения като австралиец в австралийско консулство.


	Вторият случай е с участието на мой приятел, собственик на автосервиз в Пърт. Когато една сутрин пристигнал на работа, той не успял да влезе, тъй като отпред имало незаконно паркирана кола, която напълно блокирала достъпа. Работещите в сервиза и клиентите също не можели нито да влязат, нито да излязат. Затова той се обадил в съвета с молба да преместят автомобила.
	Служителят му обяснил, че ще изпратят човек да сложи стикер на колата, но според закона ще могат да я преместят едва след седмица.
	— Това означава, че клиентите ми няма да могат да влизат и излизат с колите си от сервиза. Ще трябва да прекъсна бизнеса си през следващите седем дни — протестирал собственикът.
	— Съжалявам, но разпорежданията са си разпореждания — отвърнал държавният служител.
	За щастие приятелят ми е умен и дързък човек. Той отишъл с микробуса си до сградата на съвета и внимателно го паркирал точно пред входа на техния паркинг, така че нито един служител, разносвач или посетител не можел да изкара автомобила си. Когато от съвета му казали да премести големия микробус, той отговорил:
	— Просто му сложете стикер. Според вашите разпореждания микробусът ще бъде преместен след седем дни!
	След кратки преговори колата, която блокирала неговия автосервиз, бързо била преместена, а малко след това бил изместен и неговият микробус, блокиращ паркинга на съвета.
	Това е един от начините да се разправите с бюрократичния тормоз.
