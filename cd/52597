	{img:adjan.jpg}
	Аджан Брамавамсо Махатера (с обич наричан от мнозина Аджан Брам) е роден под името Питър Бетс на 7 август 1951 г. в Лондон, Великобритания. Произхожда от работническо семейство. В края на 60-те печели стипендия и изучава теоретична физика в Кеймбриджкия университет. След дипломирането си преподава една година в гимназия, преди да се отправи към Тайланд, за да стане монах и да се обучава под ръководството на достопочтения Аджан Ча Бодхиняна Махатера. В годините, когато все още е младши монах, получава задачата да състави компилация на английски език за въведение в будисткия монашески кодекс — _Виная_ — който по-късно става основа за монашеското обучение в много манастири на традицията _Теравада_ в западните страни.
	Достопочтеният Брам бива поканен в Пърт, Австралия, от Будисткото общество на Западна Австралия, за да подпомогне Аджан Джагаро в преподавателските задължения. Първоначално двамата живеят в стара къща в северното предградие на Пърт, но към края на 1983 г. купуват 97 акра земеделска и горска земя в подножието на Националния парк Сърпънтайн, южно от Пърт. Там сега се намира манастирът „Бодхиняна“ (кръстен на името на техния учител Аджан Ча Бодхиняна). Той е първият официален будистки манастир в южното полукълбо и днес е най-голямата общност на будистки монаси от традицията _Теравада_ в Австралия.
	Първоначално на закупената земя няма никакви сгради и тъй като по това време в Пърт има малко будисти и недостатъчно финансиране, монасите сами започват да строят, за да спестят пари. Ето как Аджан Брам се научава да поставя водопроводни тръби и да полага тухли и сам построява много от настоящите сгради.
	През 1994 г. Аджан Джагаро напуска Западна Австралия, а година по-късно съблича монашеската роба, поверявайки управлението в ръцете на Аджан Брам. Въпреки първоначалните си резерви, Аджан Брам поема ролята с голяма жар и скоро бива поканен да преподава учението в характерния си хумористичен и вдъхновяващ стил и в други части на Австралия и Югоизточна Азия. Той е изнасял беседи на Международната будистка конференция в Пном Пен през 2002 г. и на четири световни конференции за будизма. Председателства Четвъртата световна конференция за будизма, проведена през юни 2006-а в Пърт. Подобно признание обаче не го спира да посвещава време на болни и умиращи, на затворници и болни от рак, на хора, които желаят да се научат да медитират, и разбира се, на монашеската общност в „Бодхиняна“.
	Понастоящем Аджан Брам е настоятел на манастира „Бодхиняна“ в Сърпънтайн, Западна Австралия, духовен ръководител на Будисткото общество на Западна Австралия, духовен съветник към Будисткото общество на Виктория, духовен съветник към Будисткото общество на Южна Австралия, духовен настойник на Будисткото братство в Сингапур, а освен това работи с монаси и монахини от всички будистки традиции за създаването на сдружение на Австралийската будистка общност.
	През октомври 2004 г. Аджан Брам е награден от университета „Къртин“ с ордена „Джон Къртин“ за визия, лидерство и заслуги към обществото в Австралия.
	Аджан Брам е написал няколко книги, сред които „Отвори сърцето си“. Над хиляда негови Дамма беседи могат да бъдат безплатно свалени както в аудио-, така и във видеоформат.
