	Преди да стана монах, бях учител в британска гимназия. Стресът от преподаването на тийнейджъри е достатъчен да накара всеки да се оттегли от света и да стане монах!
	Когато се готвех да дам първия си контролен тест по математика, помолих за съвет един по-стар учител. Той ми каза да не го правя прекалено труден, защото, ако средният резултат е 30-40%, учениците ще се обезкуражат. Ще започнат да мислят, че математиката е прекалено трудна, и ще се откажат. И обратно, ако задачите в теста са твърде леки и средният успех е 90-100%, от него няма да има смисъл.
	Затова той ме посъветва да направя теста така, че да търся среден резултат 70%. Така учениците ще се почувстват насърчени да развиват математическите си умения, а в 30-те процента от теста, където допускат грешки, аз ще мога да видя слабите им места и да насоча усилията си натам в следващите уроци. Тестът целеше 70% поощрение и 30% научаване.
	След време осъзнах, че същото се отнася за живота. Ако средният резултат в житейските тестове е само 30-40%, човек се обезсърчава, дори се депресира и се предава. А ако резултатът винаги е 95-100%, човек научава много малко и изпада в застой.
	Ако обаче житейският ви резултат е около магическите 70%, имате достатъчно успехи, за да се чувствате мотивирани, и достатъчно неуспехи, за да се учите и израствате.
