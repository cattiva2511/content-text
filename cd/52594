	Много хора днес не харесват организираната религия. Затова будизмът е станал толкова популярен. Отидете на която и да е церемония в будистки храм и ще видите защо имаме качествата на „неорганизирана религия“.
	Някои хора дори питат дали будизмът изобщо е религия. Отговорът е: „Да, будизмът е религия. Поне за данъчните институции“.
	Ами будистката представа за Бога?
	По време на свещенически семинар в местния университет имахме съпредставяне с бенедиктински абат, който беше мой стар приятел. Във времето за въпроси един добре познат християнин от публиката ме помоли да обясня будистката концепция за Бога.
	Лесно можех да цитирам древни будистки текстове или изказвания на моите учители, но така нямаше да стигнем доникъде. Затова реших да отговоря по начин, който да почерпи от дълбините на мъдростта и да създаде по-голяма хармония между две от най-великите духовни традиции в света.
	— Моят приятел абат Пласид — започнах аз, — който седи до мен, често ми е казвал, че по негово най-дълбоко убеждение всеки търси Бога. Аз уважавам приятеля си толкова много, че приемам това убеждение за истина. И така, какво търсим аз и другите будисти?… Ние търсим мир, състрадание, истина, уважение, прошка и безусловна любов. Ако това са нещата, които търсят будистите — и бих добавил, атеистите също — и щом всеки търси Бога, то значи, Бог трябва да е това. Той е мир, състрадание, истина, уважение, прошка и безусловна любов. Това е будисткото разбиране за Бога.
	Хората от другите вероизповедания останаха доволни от отговора ми.
