D>
	На К., С., Х. и Л.
	И на Мека Харис
D$


E>
	Покажи ми коня си и ще ти кажа кой си.
@	Стара английска пословица
E$


>	Пролог

	Преди да я види, забеляза жълтата й рокля, грейнала в настъпващия сумрак — като факел в далечния край на конюшнята. За миг се спря. Не беше сигурен дали да вярва на очите си, но бледата й ръка се пресегна нагоре, Геронтий елегантно сведе глава над преградата, за да приеме предложеното от нея лакомство, и той закрачи бързо, почти тичешком, докато металните върхове на ботушите му потракваха върху мокрия паваж.
	— Ти си тук!
	— Анри!
	Ръцете му я обгърнаха, когато се обърна, и той я целуна и сведе глава, за да вдъхне прекрасния аромат на косата й. Въздишката, която се изтръгна от гърдите му, сякаш бе започнала някъде около стъпалата му.
	— Пристигнахме този следобед — каза тя, сгушена до рамото му. — Едва успях да се преоблека. Сигурно изглеждам ужасно… но бях сред публиката и те видях през завесата. Трябваше да дойда да ти пожелая късмет.
	Думите й звучаха объркано, но той и бездруго едва я чуваше. Беше в шок от самото й присъствие и от това, че я държи в прегръдките си след толкова месеци на раздяла.
	— Виж се само! — Тя отстъпи крачка назад и го огледа от острия връх на черната му шапка чак до долу, възхищавайки се на безукорния вид на униформата му, а после се пресегна и махна невидима прашинка от златните му еполети. Той се зарадва, когато забеляза нежеланието, с което тя отдръпна пръсти. Нямаше никаква неловкост, възхити се той, дори и след толкова месеци. Никакво престорено кокетство. Тя бе абсолютно искрена — момичето от мечтите му, което отново бе до него от плът и кръв.
	— Изглеждаш прекрасно — каза тя.
	— Аз… не мога да остана — отвърна той. — Излизаме след десет минути.
	— Знам… „Карусел“ е толкова вълнуващ. Видяхме преминаването на мотоциклетистите и парада на танковете — сподели тя. — Но вие, Анри, вие и конете определено сте най-голямата атракция. — Тя хвърли поглед през рамо към арената. — Мисля, че цяла Франция е дошла да ви гледа.
	— Ти… получи ли _les billets_?
	Двамата се спогледаха намръщено. Езикът все още бе проблем, въпреки всичките им усилия.
	— _Billets_… — Той тръсна глава, ядосан на себе си. — Билет. Билети. Най-хубавите билети.
	Лицето й светна и краткото му раздразнение се изпари безследно.
	— О, да. Аз, Идит и майка й сме на първия ред. Нямат търпение да те видят как яздиш. Разказала съм им всичко за теб. Отседнали сме в „Шато дьо Вериер“. — Гласът й се снижи до шепот, макар наблизо да нямаше друг. — Много е луксозно. Семейство Уилкинсън имат _страшно_ много пари. Много повече от нас. Беше много любезно от тяхна страна да ме доведат тук.
	Той я гледаше как говори, леко разсеян от извивката на горната й устна, напомняща лъка на Купидон. Тя беше тук. Дланите му, обвити в бели кожени ръкавици, обгръщаха лицето й.
	— Флорънс… — Той въздъхна и отново я целуна. Кожата й бе пропита с ухание на слънце, макар да бе се свечерило. Беше упойващо, сякаш е била създадена да излъчва топлина. — Всеки ден ми липсваш. Преди нямаше нищо, освен „Льо Кадр Ноар“. Сега… нищо не е важно без теб.
	— Анри… — Погали го по бузата, притиснала тяло към неговото. Той се почувства леко замаян.
	— Лашапел!
	Извърна се рязко. Дидие Пикар стоеше до главата на коня си, а отстрани беше един от кочияшите и оправяше седлото му. Той си слагаше ръкавиците.
	— Може би ако мислеше за ездата поне толкова, колкото и за английската си курва, щяхме да постигнем нещо, а?
	Флорънс не знаеше достатъчно френски, за да го разбере, но забеляза изражението, което за миг премина по лицето на Пикар, и Анри видя, че се е досетила, че казаното от французина не е комплимент.
	У него отново се надигна познатият гняв и челюстта му се стегна. Извърна се към Флорънс и поклати глава, опитвайки се да й внуши колко е глупав и незначителен Пикар. Държеше се така — обидно, провокативно — още от онова пътуване до Англия, когато тя и Анри се бяха срещнали. Англичанките нямали никаква класа, беше възкликнал Пикар в столовата след това и Анри знаеше, че забележката е насочена специално към него. Не знаели как да се обличат. Хранели се като прасета в кочина. Биха си легнали с всеки за няколко франка или за цената на халба от онази тяхна противна бира.
	Бяха минали седмици, докато осъзнае, че жлъчта на Пикар не е провокирана от Флорънс, а от гнева му, че мястото му в „Льо Кадр Ноар“ е било узурпирано, че е бил изместен от син на фермер. Не че това правеше злобните реплики по-лесни за приемане.
	Гласът на Пикар отекна в двора:
	— Чух, че има стаи под наем близо до кея „Люсиен Готие“. Малко по-подходящи са за целта от конюшнята, не мислиш ли?
	Ръката на Анри се стегна около китката на Флорънс. Опита се да запази спокойствие:
	— Дори и да си последният мъж на земята, тя пак ще е твърде добра за теб, Пикар.
	— Не знаеш ли, селянче, че всяка проститутка ще си легне с теб, ако цената е добра? — Пикар се подсмихна подигравателно, постави идеално лъснатия си ботуш на стремето и скочи върху коня си.
	Анри понечи да тръгне към него, но Флорънс го спря.
	— Скъпи… виж, по-добре да се връщам на мястото си — каза тя и отстъпи крачка назад. — Ти трябва да се приготвяш. — Поколеба се, после се надигна и отново го целуна, като тънката й бяла ръка обгърна врата му и го притегли към нея. Знаеше какво се опитва да постигне — да откъсне мислите му от отровата на Пикар. И беше права. Невъзможно бе да изпитва друго, освен радост, когато устните на Флорънс бяха върху неговите. Тя се усмихна.
	— Късмет, _ecuyer_!
	— _Ecuyer_! — повтори той, за миг разсеян и невероятно трогнат, че тя междувременно е открила точната дума за ездач.
	— Уча се! — Прати му въздушна целувка със закачка в очите и обещания, а после неговото английско момиче се затича покрай дългата редица отделения за коне и токчетата й потракваха по паважа.


	„Карусел“, ежегодният военен парад по традиция отбелязваше края на учебната година за младите офицери кавалеристи в Сомюр. Както обикновено, в този юлски уикенд в средновековното градче имаше много туристи, които очакваха с нетърпение да видят не само парада на младите кавалеристи, но и традиционните демонстрации на кавалерийски маневри, акробатиката с мотоциклети и парада на танковете, чиито огромни корпуси още носеха белезите от войната.
	Беше 1960 година. Устоите на старата гвардия се клатеха под атаките на поп културата и променения светоглед, както и под влиянието на Джони Холидей, но в Сомюр нямаше никакво желание за промяна. Годишното представяне на двайсет и двамата елитни френски ездачи — някои военни, а други цивилни — които съставляваха „Льо Кадр Ноар“ и които бяха най-голямата атракция през уикенда на „Карусел“, винаги бяха достатъчна гаранция за разпродадени билети само за няколко дни — на местните жители, на онези, които бяха възпитани в уважение към наследството на Франция, и макар и не толкова осъзнато, на онези, които бяха заинтригувани от плакатите, разлепени из целия регион на Лоара, обещаващи: „Великолепие, мистерия, коне, неподвластни на гравитацията“.
	„Льо Кадр Ноар“ била основана преди близо двеста и петдесет години, след почти пълното унищожение на френската кавалерия в Наполеоновите войни. В опит да се възстанови силата на считания за непобедим отряд от ездачи, била създадена школа в Сомюр, където още през шестнайсети век имало кавалерийска академия. Тук били събрани инструктори от най-елитните школи по езда във Версай, Тюйлери и Сен Жермен, за да предадат високите стандарти на академичната езда на ново поколение офицери, и това продължаваше до ден-днешен.
	С настъплението на танковете и механизираните военни действия „Льо Кадр Ноар“ бе изправена пред въпроса за полезността на подобна архаична структура. Но десетилетия наред никое правителство не се бе наело да разпусне ескадрона и постепенно той се бе превърнал в част от френското наследство: ездачите с черни униформи се бяха превърнали в иконични фигури, а Франция, с нейните традиции като Френската академия, _haute cuisine_ и _couture_, разбираше важността на традицията. А и самите ездачи, вероятно осъзнали, че най-добрият начин да си осигурят съществуването и занапред е да си намерят нова роля, бяха разширили кръга на заниманията си: освен че обучаваше кавалеристи, школата бе отворила вратите си, за да покаже редките умения на възпитаниците си и великолепието на конете в публични представления във Франция и чужбина.
	Такава бе „Льо Кадр Ноар“, в която се бе озовал Анри Лашапел и тазвечерното представление бе най-важното за годината, защото бе в дома на кавалеристите и бе шанс да покажат трудно придобитите си умения пред приятели и близки. Въздухът ухаеше на карамел, вино и фойерверки и беше затоплен от горещината на хиляди бавно поклащащи се тела. Около площад „Шардоне“, в сърцето на кавалерийската школа, с неговите елегантни меднозлатисти фасади, тълпите вече се сгъстяваха. Карнавалната атмосфера се подсилваше от юлската жега, притихналата вечер и нарастващото усещане за трепетно очакване. Деца тичаха насам-натам с балони или пръчки със захарен памук, а родителите им се бяха изгубили в тълпите, докато разглеждаха сергиите с вятърни мелници, направени от хартия, и пенливото вино или просто крачеха в малки засмени групички по големия мост към кафенетата на павираните улички от северната му страна. И през цялото това време се долавяше тихо превъзбудено мърморене от онези, които вече бяха заели местата си около Големия манеж — просторната пясъчна арена на публичните изяви — и които сега седяха нетърпеливо и си вееха, за да спрат да се потят в настъпващия полумрак.
	— Внимание!
	Анри, чул призива за внимание, провери седлото и юздите на коня, попита инструктора за петнайсети път дали униформата му е изпъната, после потърка носа на Геронтий, неговия кон, възхищавайки се на тънките и украсени с панделки плитки, които конярят бе заплел върху блесналата му грива, като през цялото време шепнеше хвалебствени и окуражаващи мили думи в елегантно оформените му уши. Геронтий бе на седемнайсет, възрастен по стандартите на академията, и скоро щеше да бъде пенсиониран. Той бе конят на Анри от пристигането му в „Льо Кадр Ноар“ преди три години, когато помежду им мигновено се беше установила силна емоционална връзка. Тук, между древните стени на школата, не беше необичайно да се видят млади мъже, които целуват носовете на конете си и им говорят нежно, макар да биха се засрамили да сторят същото с някоя жена.
	— Готови ли сте? — Великият майстор, най-добрият ездач, крачеше в средата на арената за подготовка, следван от редица ездачи, като позлатената му униформа и тривърхата шапка го отличаваха като най-старшия от преподавателите в школата. Застана пред младите ездачи и неспокойните им коне. — Това, както знаете, е събитието на годината. Церемонията датира от повече от сто и трийсет години, а традициите на школата ни са още по-стари и водят началото си от Ксенофонт и времето на Древна Гърция. Твърде много се говори в днешно време за нуждата от промяна, за отхвърлянето на старите порядки и следването на онова, което е достъпно или лесно. „Льо Кадр Ноар“ вярва, че все още има място за елита, за преследването на съвършенството преди всичко останало. Тази вечер вие сте посланици, които демонстрират, че истинската грация, истинската красота, може да бъде резултат единствено на дисциплина, търпение, съчувствие и себеотрицание.
	Той се огледа наоколо.
	— Нашето изкуство умира в мига на сътворението си. Нека накараме хората в Сомюр да се гордеят, че са свидетели на такъв спектакъл.
	Последва одобрителен шепот, а след това мъжете започнаха да се качват по конете си, като някои наместваха шапките си, други потъркваха несъществуващи петна по ботушите си — все дребни жестове, които целяха да разсеят напрежението, което започваше да се прокрадва.
	— Готов ли си, Лашапел? Не си ли твърде нервен?
	— Не, господине. — Анри стоеше изпънат и усещаше как погледът на по-възрастния мъж се плъзгаше по униформата му, проверявайки за пропуски в съвършения вид. Съзнаваше, че престореното му самообладание е нарушено от потта, която се стичаше от слепоочията му към колосаната му войнишка якичка.
	— Не е срамно да усетиш прилив на адреналин преди първата си поява в „Карусел“ — отбеляза Майстора, докато галеше шията на Геронтий. — Този ветеран ще те подкрепя. Така! Ще изпълниш _каприол_ във втората групова езда. После, яздейки Фантазм, _крупада_. Ясно?
	— Да, господине.
	Знаеше, че старшите ездачи са били на различно мнение относно това дали да му бъде дадена толкова отличителна роля в годишното представление, предвид поведението му през изминалите няколко месеца, споровете, катастрофалната липса на дисциплина… Неговият коняр му бе предал какво се говори в конюшнята, а именно че бунтарството почти му е коствало мястото му в „Льо Кадр Ноар“.
	Не се беше опитал да се защити. Как би могъл да им обясни сеизмичната промяна, която бе настъпила вътре в него? Как да им каже, че за човек, който никога преди не е чувал блага дума и не е усещал нежно докосване, нейните глас и доброта, нейните гърди и ухание, косата й — всичко това не бе просто развлечение, а направо обсебване, което бе далеч по-могъщо от интелектуалните разсъждения в трактат за тънкостите в ездата?
	Детството на Анри Лашапел бе изпълнено с хаос и безпорядък, доминирано от баща му. Луксът се измерваше с бутилка вино за два франка, а всеки опит да научи нещо ново бе осмиван. Присъединяването му към кавалерията беше неговото спасително въже, а израстването му в чин, докато накрая бе получил препоръка за едно от редките места в „Льо Кадр Ноар“, му се бе сторило като върха на всичко, което един млад човек може да очаква от живота. На двайсет и пет години, Анри за първи път се бе почувствал у дома.
	Притежаваше изключителна дарба. Годините във фермата го бяха приучили на тежък труд. Умееше да се справя с трудни коне. Говореше се, че след време може да стане майстор ездач, а в по-смелите мечти — дори и следващият Велик майстор. Мислеше си, че взискателността и дисциплината, насладата и удовлетворението от ученето ще му бъдат достатъчни до края на дните му.
	И тогава Флорънс Джейкъб от Кларкънуел, която дори не обичаше конете, но бе приела безплатен билет за представлението на френската школа по езда в Англия, бе унищожила всичко — спокойствието му, решимостта му, търпението му. По-късно в живота, от перспективата на опита, би могъл да каже на по-младия си Аз, че подобна страст е присъща единствено на първата любов и че подобни разтърсващи чувства ще улегнат и може би ще заглъхнат. Но Анри — самотен младеж с малцина приятели, които биха могли да му дадат подобен мъдър съвет — знаеше единствено, че от мига, когато бе забелязал тъмнокосото момиче, което гледаше с широко отворени очи от мястото си встрани от арената три вечери подред, той не можеше да спре да мисли за него. Беше й се представил, макар да не бе съвсем сигурен защо я е потърсил след представлението, а всяка минута, прекарана без нея оттогава, го дразнеше или още по-зле — струваше му се като бездънна и безумна пропаст. И какво значение имаше тогава всичко друго?
	Концентрацията му си бе заминала мигновено. При връщането си във Франция бе започнал да се съмнява в доктрината, ядосваше се на дребни детайли, които считаше за излишни. Беше обвинил Дево, един от старшите майстори ездачи, че е „заседнал в миналото“. Едва след като бе пропуснал трета поредна тренировка и конярят му го бе уведомил, че ще бъде освободен, той осъзна, че трябва да се стегне. Зае се да изучава Ксенофонт, посвети се усилено на работата си. Спазваше дисциплината. Намери утеха в зачестилите писма на Флорънс и обещанията й, че ще дойде да го види през лятото. И след няколко месеца, вероятно като отплата, бе получил ключова роля в „Карусел“: _крупада_ — една от най-сложните фигури, която ездач би могъл да изпълни, като по този начин измести Пикар и добави нова обида към неприязънта, която разглезеният от произхода си младеж вече изпитваше към него.
	Великият майстор яхна коня си, енергичен португалски жребец, и направи две стегнати крачки към него.
	— Не ме разочаровай, Лашапел. Нека тази вечер поставим ново начало.
	Анри кимна, внезапно поразен от тревожна атака. Яхна коня, улови юздите и провери дали островърхата черна шапка стои изправена върху обръснатата му глава. Чуваше мърморенето на тълпата, смълчаното очакване, когато оркестърът изсвири няколко ноти за проба, надвисналата тишина, която можеш да доловиш само когато хиляди хора наблюдават внимателно. Бегло долови разменените пожелания за късмет между колегите си, после поведе Геронтий към мястото му, в средата на строените в права военна линия, излъскани до блясък и украсени с панделки коне. Неговият кон нетърпеливо очакваше първите му указания, когато тежката червена завеса се дръпна встрани и ги подкани да излязат на осветената арена.
	Въпреки спокойствието и строгата подредба на двайсет и двамата ездачи, както и грациозното им публично представяне, животът в „Льо Кадр Ноар“ бе физическо и интелектуално предизвикателство. Ден след ден Анри Лашапел се бе чувствал изтощен до крайност, почти на ръба на сълзите от усещането за безпомощност след безкрайните поправки на майсторите в школата, от явната си неспособност да накара огромните и темпераментни коне да изпълняват „въздушните фигури“ според високите изисквания. Бе усещал, макар да не можеше да го докаже, ясно предубеждение спрямо онези, които бяха влезли в елитната школа от редиците на военните, като него, вместо от първите места в цивилните състезания по езда — онези членове на висшето френско общество, които винаги бяха разполагали както с прекрасни коне, така и със свободно време да усъвършенстват уменията си. На теория всички бяха равни и ги отличаваха единствено уменията им върху гърба на коня, но Анри съзнаваше, че равенството е единствено по отношение на еднаквите им шевиотни униформи.
	Въпреки това бавно и упорито, работейки от шест сутринта до късно вечер, фермерът от Тур си бе създал име с усърдието си и умението си в общуването и с най-трудните коне. Анри Лашапел, както отбелязваха майсторите ездачи под черните си шапки, имаше „тихо седло“. Проявяваше съчувствие. Това бе една от причините, освен любимия му Геронтий да му дадат Фантазм, буйния млад тъмносив жребец, който бе готов да реагира катастрофално при най-малката провокация. Цяла седмица тайно се бе измъчвал от решението да дадат на Фантазм подобна важна роля. Но сега, пред погледите на тълпата, под красивия съпровод на цигулките и равното темпо на Геронтий под него, той внезапно се почувства, както бе писал Ксенофонт, „понесен на криле“. Усещаше възхитения поглед на Флорънс и знаеше, че по-късно устните му ще докосват кожата й, а това го караше да язди по-уверено, по-стилно, с лекота в движенията, която подканваше опитния му кон да покаже всичките си умения, наострил доволно уши напред. „Точно за това съм създаден — мислеше си той с благодарност. — Тук е всичко, от което се нуждая.“ Забеляза пламъците на факлите по стените на древните арки, чуваше ритмичния тропот на конските копита при всяко разминаване във фигурата. Заел мястото си в редицата, мина в лек галоп около Големия манеж, потопен напълно в мига, усещащ единствено коня, който се движеше елегантно под него и размахваше копита така, че на Анри му идваше да се разсмее. Старият кон се хвалеше с уменията си.
	— Изправи се, Лашапел. Яздиш като селянин.
	Той премигна и забеляза Пикар, който се изравни с него и се разминаха рамо до рамо.
	— Защо мърдаш толкова на седлото? Да не би твоята курва да ти е предала сърбеж? — просъска той под нос.
	Анри понечи да отвърне, но замлъкна, когато Великият майстор извика: „Левада!“, и строени в редица, ездачите вдигнаха конете си на задни крака под избухналите аплодисменти.
	Когато предните крака на конете отново опряха в земята, Пикар се извърна. Но гласът му бе все така ясно различим:
	— И тя ли се чука като селянка?
	Анри прехапа устни, насилвайки се да запази спокойствие и да не предаде гнева си надолу по юздите към кроткия си кон. Чуваше как конферансието обяснява техническите детайли от изпълнението на ездачите и се мъчеше да укроти мислите си, да остави думите да преминат през него. Тихичко си повтаряше мисълта на Ксенофонт: „Гневът възпрепятства добрата връзка с коня ти“. Нямаше да позволи на Пикар да съсипе тази вечер.
	— Дами и господа, сега в центъра на арената ще видите мосю Дьо Кордон да изпълнява _левада_. Вижте как конят балансира на задни крака под ъгъл от точно четиридесет и пет градуса.
	Анри бегло отбеляза надигането на черния кон някъде зад него, внезапно избухналите аплодисменти. Опита се да се съсредоточи, да задържи вниманието на Геронтий. Но все си мислеше за изражението на Флорънс, когато Пикар бе крещял гнусните си обвинения към нея, тревогата, която бе пробягала по лицето й. Ами ако знаеше френски повече, отколкото му бе показала?
	— А сега ще видите Геронтий, един от нашите стари коне, да изпълнява _каприол_. Това е една от най-трудните фигури както за коня, така и за ездача. Конят скача нагоре и едновременно с това рита назад, докато и четирите му крака са във въздуха.
	Анри забави Геронтий, като към стягането на ръцете си добави бърза подкана с шпорите. Усети как конят започва да се люлее под него, _тер-а-тер_, като люлеещо се дървено конче, което му помагаше да набере сили. „Ще им покажа на всички — помисли си той. — Ще му покажа и на него.“
	Всичко друго изчезна. Останаха само ездачът и смелият стар кон, нарастващата сила под него. И тогава с един вик „Назад!“ той свали ръката, в която държеше камшика към задницата на коня, опря шпори в корема му и Геронтий скочи нагоре, високо във въздуха, а задните му крака се изпънаха хоризонтално назад. Анри усети мигновено заслепяващите светкавици на фотоапаратите, мощно единогласно „ооо“ на възторг и аплодисменти от публиката, а после с лек галоп се скри зад завесата, след като за миг бе зърнал Флорънс, която бе станала да го аплодира, грейнала в широка усмивка.
	— Добре! Беше добре!
	Вече слизаше от Геронтий, потърка хълбока му с ръка и треньорът го отведе навътре. Стори му се, че чува приглушени одобрителни възгласи, после темпото на музиката на арената се смени, забеляза през пролука в червената завеса как двама други ездачи изпълняват своя номер на земята, контролирайки конете си с дълги юзди.
	— Фантазм е много нервен. — Конярят се бе появил до него, набърчил загрижено гъстите си вежди. Смъмри сивия кон, който се въртеше около тях. — Наблюдавай го, Анри.
	— Ще се оправи — разсеяно отвърна Анри и повдигна шапка да избърше потта от челото си. Конярят подаде юздите на чакащите зад него ездачи и се обърна към Анри, за да свали внимателно шапката му. Този номер се изпълняваше гологлав, за да се избегнеше разсейването от паднала шапка, но Анри винаги се чувстваше особено уязвим така.
	Видя как тъмносивият кон излезе с подскоци на арената, шията му вече бе потъмняла от пот, придружен от човек от всяка страна.
	— Тръгвай. Сега. Върви. — Треньорът изтръска гърба на жакета му и след това го побутна към арената. Трима ездачи заобиколиха коня, по един от всяка страна и един отзад.
	Той закрачи под светлините и внезапно му се прииска също като тях да има опората на кон под себе си.
	— Късмет! — чу да вика конярят му, преди гласът му да бъде погълнат от аплодисментите.
	— Дами и господа, това е _крупада_, фигура, която датира от началото на осемнайсети век, когато е била считана за тест на умението на кавалериста да се задържи на седлото. За да се придобият такива способности, понякога са нужни четири-пет години. Мосю Лашапел ще язди Фантазм без юзди и шпори. Това изпълнение, което датира от древногръцки времена, е дори по-голямо изпитание за ездача, отколкото за коня. То е една по-елегантна версия на родеото, ако може така да се каже.
	Избухна смях. Анри, полузаслепен от прожекторите, погледна към Фантазм, чиито подбелени очи се въртяха във всички посоки и в тях се четеше смесица от нерви и едва сдържан гняв. По природа любител на акробатичните номера, той никак не харесваше да го държат толкова изкъсо близо до главата, а шумът, звуците и миризмите на „Карусел“ явно съвсем бяха влошили настроението му.
	Анри докосна напрегнатия хълбок на коня.
	— Шшш — прошепна той. — Всичко е наред. Спокойно.
	Забеляза разменените усмивки между Дюшан и Варжу, двамата мъже от двете страни на главата на Фантазм. И двамата бяха опитни ездачи, които бързо реагираха на резките промени в настроението на коня.
	— Седни навътре, ясно? — посъветва го Варжу и се ухили, докато му подлагаше ръце да се качи. — Едно, две, три… хоп.
	От коня се излъчваше напрежение. Това беше добре, каза си Анри, докато се изправяше на седлото. Адреналинът щеше да му даде нови висоти. Щеше да изглежда по-добре за публиката, за Великия майстор. Насили се да диша дълбоко. И тогава, докато скръстваше ръце отзад на гърба си в традиционната пасивна позиция, която винаги неловко му напомняше на позата на пленник, Анри погледна надолу към близката страна и осъзна кой се намира точно зад Фантазм.
	— Да видим сега точно какъв ездач си в действителност, а, Лашапел? — подвикна Пикар.
	Нямаше време да отговори. Изпъна крака, доколкото бе възможно, стисна облечените си в ръкавици ръце зад гърба си. Чу конферансието да обявява още нещо и усети смълчаването на цялата арена.
	— Внимание.
	Варжу погледна назад. Конят пристъпваше на място с леко олюляване и набираше сили под него.
	— Едно, две, назад!
	Усети как конят набира инерция, чу внезапното „пляс“, когато камшикът на Пикар удари хълбоците му. Фантазм скочи, задницата му се вдигна рязко и Анри се озова хвърлен напред толкова внезапно, че едва успя да задържи ръцете си стиснати отзад. Конят се успокои и последваха аплодисменти.
	— Не беше зле, Лашапел — чу да измърморва Варжу, опрян на гърдите на Фантазм.
	И тогава изведнъж, преди да има време да се приготви, се чу нов вик: „Назад!“. Задните крака на Фантазм го изстреляха нагоре и напред и този път Анри разпери ръце встрани в опит да запази равновесие.
	— Не бързай толкова, Пикар. Ще го събориш на земята.
	Дезориентиран, Анри чу раздразнението в гласа на Варжу и едва сдържаното цвилене на коня, докато гърбът му се напрягаше под краката му.
	— Две секунди. Дайте ми две секунди — измърмори той, мъчейки се да се изправи. Но преди да успее, чу нов плясък. Ударът беше нанесен отвисоко и този път скокът на коня беше огромен; усети как отново бе хвърлен напред, както и рязкото, стряскащо голямо разстояние между седалището си и седлото.
	Фантазм този път се хвърли встрани, бесен на мъжете, които се опитваха да удържат главата му. Варжу изсъска нещо, което Анри не можа да чуе. Бяха близо до червената завеса. За миг зърна Флорънс в жълтата й рокля и забеляза объркването и тревогата й. А после:
	— Последно! Назад!
	Преди да успее да заеме нужната поза, се чу нов шумен плясък отзад. Отново бе изхвърлен напред, гърбът му се усука, а Фантазм, вбесен от това неуместно използване на камшика, скочи напред и встрани точно в мига, в който Анри най-накрая изгуби равновесие. Озова се върху сплетената в плитки грива на коня, беше с главата надолу и се пресягаше към шията на Фантазм точно когато конят подскочи отново, и с ясно различимо тупване се изтърси на земята.
	Анри остана да лежи, бегло осъзнаващ настаналия наоколо смут: Варжу ругаеше, Пикар възразяваше, конферансието се смееше. Надигна глава от пясъка и успя да различи думите:
	— И така се случва. Много тежка маневра за заучаване. Късмет догодина, мосю Лашапел, нали така казват? Виждате, дами и господа, че понякога са нужни дълги години, за да се постигнат високите стандарти на майсторите ездачи.
	Чу „едно, две, три“ и Варжу се озова до него, настоятелно подканващ го да се качи отново на коня. Сведе поглед и забеляза, че безукорната му черна униформа е покрита с пясък. После отново се озова на коня, отпуснал ръце до краката си, и всички обиколиха арената под окуражителните аплодисменти на публиката. Това бе най-болезненото нещо, което някога бе правил.
	Беше скован от шока. Някъде напред чуваше тих спор между Варжу и Пикар, но едва различаваше думите заради бученето на кръвта в главата му.
	— Какво беше това? — клатеше глава Варжу. — Никой никога не е падал по време на _крупада_. Накара ни да изглеждаме като пълни глупаци.
	На Анри му трябваше миг, преди да схване, че Варжу говори на Пикар.
	— Не е моя вината, че единственото, което Лашапел може да яхне, е онази английска курва.
	Анри слезе от коня и отиде до Пикар, докато ушите му звънтяха. Дори не усети първия удар, само чу шумно изтракване, когато кокалчетата на юмрука му срещнаха зъбите на другия мъж, и усети със задоволство нещо да поддава насред звука, физически разбра, че нещо е било счупено, още преди болката да намекне, че може да е била неговата ръка. Конете зацвилиха и скочиха встрани. Мъжете се развикаха. Пикар бе проснат на земята, ръката му бе притисната към лицето, а очите му щяха да изскочат от шока. Някак успя да се надигне, нахвърли се на Анри и заби глава в гърдите му, като го остави без въздух. Ударът бе достатъчен да повали и по-едър мъж, а Анри бе едва метър и седемдесет и три, но имаше предимството на детство, в което побоищата бяха често явление, както и шест години служба в Националната гвардия. Само след секунди се бе озовал върху Пикар и юмруците му налагаха по-младия мъж по лицето, гърдите и главата с цялата ярост от изминалите няколко месеца.
	Кокалчетата му се сблъскаха с нещо твърдо и се разцепиха. Лявото му око се затвори след жесток удар. В устата си имаше пясък. А после нечии ръце го задърпаха, изтупаха го, гласовете наоколо бяха укорителни и невярващи.
	— Пикар! Лашапел!
	Зрението му се замъгли и избистри отново, стоеше леко залитащ и плюещ, ръцете стискаха раменете му, в ушите му кънтеше струнното адажио отвъд завесата, но ето че пред него застана Великият майстор с почервеняло от ярост лице.
	— Какво, за бога, е това?
	Анри поклати глава и забеляза, че при това движение се разхвърчаха пръски кръв.
	— Господине… — Задъхваше се, едва сега осъзнал сериозността на грешката си.
	— „Карусел“! — просъска Великият майстор. — Олицетворението на грацията и достойнството. На дисциплината. Къде ви е самоконтролът? Вие двамата ни посрамихте. Върнете се в конюшните. Трябва да довърша представлението.
	Той се качи на коня си, докато Пикар мина със залитане край него, притиснал кърпичка към побелялото си лице. Анри се загледа след него. Бавно осъзна, че зад завесата е странно тихо. Те бяха видели, осъзна той ужасен. Знаеха.
	— Два пътя. — Великият майстор го погледна от височината на португалския си жребец. — Два пътя, Лашапел. Казах ти го миналия път. Изборът беше твой.
	— Не мога… — опита да каже той.
	Но Великият майстор вече бе излязъл под светлината на прожекторите.


>	Първа глава

E>
	Изправеният на задни крака кон е такава чудна гледка, която приковава очите на всички — млади и стари.
@	Ксенофонт, „За ездаческото изкуство“, 350 г. пр.н.е.
E$

	_Август_
	Влакът в шест и четиридесет и седем до гара „Ливърпул стрийт“ беше претъпкан. Направо бе нелепо да е толкова пълен с хора в този ранен час. Наташа Маколи усети, че вече й е прекалено горещо въпреки прохладата на утрото, и седна, като измърмори извинително към жената, която се наложи да дръпне якето си. Облеченият в костюм мъж, който се бе качил след нея, се напъха в тясното място между пътниците на отсрещната седалка и веднага разгърна вестника си, без да обръща никакво внимание на жената, чиято книга частично закри.
	За нея това бе необичаен маршрут до работата, но бе прекарала нощта в хотел в Кеймбридж след правен семинар. В джоба на сакото си имаше солидна купчинка визитки на адвокати и юридически съветници, които бяха аплодирали речта й, а после бяха предложили бъдещи срещи и по възможност съвместна работа. Но евтиното бяло вино, което така свободно се лееше предната вечер, сега караше стомаха й да се свива и тя за миг съжали, че не беше намерила време за закуска. Обикновено не пиеше и се затрудняваше да следи изпитото количество на събития като снощното, където непрекъснато доливаха чашата й, докато тя бе ангажирана в разговора.
	Наташа стисна парещата пластмасова чашка кафе и погледна дневния си график, като мислено се зарече по някое време през деня да си отдели поне половин час, в който да си прочисти ума. В графика й щеше да има един час за фитнес. Щеше да отдели поне час за обяд. Както съветваше майка й, трябваше „да се погрижи за себе си“.
	Но засега там пишеше само:
C>
	• 9:00 ч. ЛА срещу Сантос, зала 7
	• Разводът на Пърси. Психологическа оценка на детето?
	• Такси! Да проверя с Линда положението с правните помощници
	• Фийлдинг — къде са свидетелските показания? Трябва да се пратят по факса днес.
C$
	Всяка страница, поне за две седмици напред, беше пълна с тежък и непрекъснато променящ се списък със задачи. Колегите й в кантората „Дейвисън Брискоу“ вече бяха минали на електронни средства — електронни писалки и устройства „Блекбери“ — с които да управляват задачите си, но тя предпочиташе простотата на хартията и химикалката, макар Линда да се оплакваше, че графикът й трудно се чете.
	Наташа отпи глътка кафе, забеляза датата и потръпна. Добави:
C>
	• Цветя/извинения за рождения ден на мама.
C$
	Влакът устремно продължаваше към Лондон и полята на Кеймбриджшър постепенно се смениха със сивите индустриални гледки на предградията. Наташа се взираше в документите си, мъчейки се да се съсредоточи. Срещу нея седеше някаква жена, която явно смяташе, че няма нищо лошо да закусва с хамбургер с допълнителна порция сирене, както и тийнейджър, чието безизразно лице странно контрастираше с бумтенето, което се чуваше от слушалките на главата му. Очертаваше се неприятно горещ ден. Жегата се просмукваше в претъпкания вагон, пренесена и подсилена от телата на пътниците.
	Наташа затвори очи и съжали, че не можеше да спи във влак, но бързо ги отвори, когато чу сигнал от телефона си. Порови в чантата си и го намери между несесера с гримове и портфейла. На екрана светна съобщение: _Местните власти приеха исканията ни по делото на Уотсън. Няма нужда да си в съда в 9. Бен_.
	През последните четири години Наташа беше единственият в кантората пледиращ застъпник, хибрид между правен застъпник и пледиращ адвокат — нещо много полезно в нейната специалност, която бе да представлява интересите на децата в съда. Те бяха много по-спокойни, когато се явяваха в съдебната зала заедно с жената, в чийто кабинет вече бяха обяснили какво се е случило. На свой ред Наташа харесваше това, че може да изгради по-близка връзка с клиентите си и все пак да взема участие в съдебните битки в залата.
	_Благодаря. Ще бъда в офиса след половин час_, отговори тя на съобщението и въздъхна облекчено. После мислено изруга, защото явно напразно бе пропуснала закуската.
	Канеше се да прибере телефона, но той отново звънна. Бен, стажантът й:
	— Само да ти напомня, че… хм… преместихме пакистанското момиче за десет и половина.
	— Момичето, чиито родители оспорват процедурата за настаняване ли? — Жената до нея се изкашля многозначително. Наташа вдигна очи, забеляза надписа на прозореца „Забранено използването на мобилни телефони“, наведе глава и запрелиства бележника си. — Освен това в два часа имаме среща с родителите по случая с отвличането. Можеш ли да изровиш цялата документация? — тихо продължи тя.
	— Вече го направих. И взех кроасани — добави Бен. — Предполагам, че не си хапвала нищо.
	Винаги беше така. Ако „Дейвисън Брискоу“ някога прекратяха стажантската програма, тя вероятно щеше да умре от глад.
	— Бадемови са. Любимите ти.
	— С робско угодничене ще стигнеш далеч, Бен.
	Наташа затвори телефона, после и куфарчето си. Тъкмо беше извадила документите на момичето да ги прегледа, когато телефонът й отново звънна.
	Този път последва неодобрително мърморене. Тя се извини тихо, като старателно избягваше погледите на спътниците си.
	— Наташа Маколи.
	— Линда е. Току-що се обади Майкъл Харингтън. Съгласен е да ти съдейства в делото за развод на Пърси.
	— Страхотно. — Ставаше дума за развод, свързан с много пари и тежки преговори за попечителство. Трябваше й опитен адвокат, който да поеме финансовите дела.
	— Иска да обсъдите някои въпроси този следобед. Свободна ли си в два?
	Мъчеше се да се сети, когато осъзна, че жената до нея мърмори нещо с рязък тон.
	— Почти съм сигурна, че ще мога. — Сети се, че бележникът й е в куфарчето. — О, не. Имам клиенти в два. — Жената вече я тупаше по рамото. Наташа закри телефона с ръка. — Само две секунди — по-рязко, отколкото възнамеряваше, каза тя. — Знам, че това е вагон, в който са забранени мобилните телефони, но трябва да приключа разговора.
	Притисна телефона с глава към рамото си, мъчейки се да стигне до бележника, но се обърна рязко, когато жената отново я тупна по рамото.
	— Казах само…
	— Кафето ви е върху сакото ми.
	Тя погледна надолу и видя, че чашата й е опасно близо до кремавото сако на жената.
	— О. Съжалявам. — Вдигна я. — Линда, може ли да разместим графика ми този следобед? Сигурно имам някакво свободно време.
	— Ха!
	Смехът на секретарката й остана да отеква в главата й даже и след като затвори телефона. Зачерта в бележника си явяването в съда, добави новата среща и тъкмо го прибираше в чантата, когато едно заглавие във вестника насреща привлече погледа й.
	Наведе се, за да се увери, че е прочела правилно името в първия параграф. Беше се навела толкова силно напред, че мъжът, който държеше вестника, го отпусна надолу и я изгледа намръщено.
	— Извинете — каза тя, все още погълната от историята. — Може ли… може ли да погледна вестника ви много набързо?
	Човекът бе твърде изненадан, за да откаже. Тя го взе, прегъна го и прочете статията два пъти, при което лицето й пребледня силно, а след това му го върна.
	— Благодаря — тихо успя да изрече.
	Тийнейджърът до нея се подсмихваше, сякаш не можеше да повярва, че е станал свидетел на подобно нарушение на пътническия етикет.


	Сара сряза и втория квадратен сандвич диагонално два пъти, после внимателно уви и двата в хартия, която не пропускаше мазнина. Единият остави в хладилника, а другия грижливо прибра в чантата си заедно с две ябълки. Избърса плота с мокра кърпа, после огледа малката кухничка за трохи, преди да изключи радиото. Папа мразеше трохите.
	Някъде отдолу се чу ръмженето на камиона за млякото, което подсказваше, че си тръгва от улицата им. Млекарят вече не доставяше бутилките нагоре по етажите, след като някой бе потеглил с камиона му, докато той беше на петия етаж. Продължаваше да носи мляко на възрастните дами в старческия дом отсреща, но всички други трябваше да ходят до супермаркета и после да мъкнат сами големите туби обратно с автобуса или пък да се влачат пеша с огромните тежки торби. Ако успееше да изтича долу навреме, той се съгласяваше да й продаде бутилка мляко и повечето сутрини тя го правеше.
	Погледна си часовника, после торбичката с филтър, за да види дали тъмнокафявата течност вече е преминала през нея. Всяка седмица повтаряше на Папа, че истинското кафе струва много повече от разтворимото, но той само вдигаше рамене и казваше, че някои спестявания са фалшива икономия. Сара избърса дъното на чашата, после излезе в тесния коридор и застана пред стаята на дядо си.
	— Папа? — Отдавна бе престанала да го нарича дядо.
	Бутна вратата с рамо. Стаята бе озарена от утринното слънце и човек за миг можеше да си представи, че е на някое прекрасно място — на плажа или в градина в провинцията — а не в овехтял комплекс от шейсетте години в Източен Лондон. От другата страна на леглото имаше излъскано бюро, върху което бяха подредени четките му за дрехи и за коса под снимката на Нана. След като бе починала, той вече не спеше в двойно легло; казваше, че в стаята има повече място с единичното. Но Сара знаеше, че той просто не може да понесе празнотата на голямото легло без баба й в него.
	— Кафе.
	Старецът се надигна от възглавницата и потърси очилата си на нощното шкафче.
	— Тръгваш ли вече? Колко е часът?
	— Малко след шест.
	Той вдигна часовника си и присви очи, за да го види. Изглеждаше странно уязвим по пижама, защото беше мъж, който носеше дрехите си, сякаш са униформа. Папа винаги бе спретнато облечен.
	— Ще хванеш ли автобуса в шест и десет?
	— Ако тичам. Сандвичите са в хладилника.
	— Кажи на лудия каубой, че ще му платя следобед.
	— Казах му вчера, Папа. Няма проблем.
	— И го накарай да ти задели малко яйца. Ще ги вземем утре.
	Успя да хване автобуса, но само защото той закъсня с минута. Задъхана скочи на стъпалото, а раницата й се люшна на гърба. Показа картата си, после седна и кимна на индийката, която седеше на същото място всяка сутрин, стиснала парцал и кофа в ръка.
	— Красиво утро — каза жената, докато автобусът минаваше край лотарийния пункт.
	Сара погледна назад към мръсните улици, огрени от меката светлина на утрото.
	— Ще бъде — съгласи се тя.
	— Ще ти е топло с тези ботуши — обади се жената.
	Сара потупа раницата си.
	— Вътре са обувките ми за училище — каза тя. Усмихнаха се смутено една на друга, сякаш след месеци мълчание се чувстваха неловко, че са си казали толкова много. Сара се облегна на седалката и се обърна към прозореца.


	Маршрутът до конюшнята на Каубоя Джон отнемаше седемнайсет минути по това време сутринта; само час по-късно, когато пътищата източно от Сити бяха задръстени от коли, щеше да отнеме три пъти повече. Обикновено пристигаше преди него и беше единственият човек, на когото той би поверил резервни ключове. В повечето сутрини тя вече пускаше кокошките навън, когато той се появяваше с тромавата си походка по пътя. Обикновено го чуваше да си тананика.
	Шеба, немската овчарка, излая веднъж, докато Сара се мъчеше с катинара на желязната врата, после, усетила кой е, седна и зачака, а опашката й тупаше нетърпеливо. Сара й подхвърли лакомство от джоба си и влезе в малкото дворче, като затвори портите след себе си с приглушено дрънкане.
	Някога тази част на Лондон била осеяна с конюшни, които били скътани в края на тесни калдъръмени улички, зад големи дървени порти, под големи арки. Конете теглели каруците, натоварени с варели бира, въглища и всевъзможни вехтории, и не било никак необичайно да се види любим на семейството нисък и набит кон за езда или чифт чудесни състезателни коне да се разхождат в парка в неделя следобед. Сега „Каубоя Джон“ бе една от малкото останали конюшни, които напомняха за това, разположена под цели четири арки на железопътната линия, с по три или четири отделения за конете под всяка, в далечния край на уличка, която стигаше до главната улица. Пред арките имаше заграден с висока стена двор с калдъръмена настилка, в който имаше натрупани палети, кокошарник, много варели, няколко контейнера за боклук и някоя и друга стара кола, които Каубоя Джон продаваше, както и огромен мангал, в който огънят никога не угасваше. На всеки двайсетина минути поредният влак преминаваше шумно горе по линията, но нито хората, нито животните го забелязваха. Кокошките си кълвяха, козата замислено отхапваше нещо забранено за ядене, а Шеба зорко следеше с кехлибарените си очи света отвъд портите и бе готова да се нахвърли на всеки, когото не познаваше.
	В момента имаше дванайсет коня, включително двойката близнаци товарни коне от породата „Клайдсдейл“, които бяха собственост на Тони, пенсиониран вече каруцар; конете с източени вратове и неспокойни очи, които се състезаваха в тръс и бяха собственост на Сал Малтиеца и неговите приятели, които залагаха на надбягванията; както и няколко рошави понита, яздени от някои от местните хлапета. Сара не бе сигурна колко хора знаеха за съществуването им — пазачът на парка, който редовно ги гонеше от зелените площи, определено знаеше и понякога получаваха писма, адресирани до „Собствениците на коне, улица «Спеърпени», под арките“, в които ги заплашваше да ги съди, ако продължат да влизат в парка. Каубоя Джон само се засмиваше и ги мяташе в огъня.
	— Доколкото ми е известно, конете са били тук първи — провлачено обясняваше той.
	Твърдеше, че бил един от „Черните каубои на Филаделфия“. Не били истински каубои — не и от онези, които се занимават с крави и ферми. В Америка, разказваше той, имало градски конюшни с ограждения като тук, само че много по-големи, където хората отглеждали конете си, състезавали се с тях, а младежите идвали да се научат на занаят и да избягат от живота в гетото. Той самият пристигнал в Лондон през шейсетте, по дирите на жена, която се оказала „твърде голяма беля“. Харесал града, но толкова му липсвали конете, че си купил от пазара в Саутхол чистокръвен кон с разбити колене, както и почти съборена конюшня от викторианската епоха, която общината му продала прескъпо. По всеобщо мнение общинските власти съжаляваха за решението си оттогава насам.
	„Каубоя Джон“ вече бе своеобразна институция в квартала или огромно недоразумение, в зависимост от това кого питаш. Чиновниците от общинския съвет не харесваха мястото и непрекъснато издаваха предупреждения за замърсяване на околната среда и ограничаване на вредителите, макар че Джон им обясняваше, че могат цяла нощ да седят, покрити от глава до пети със сирене, и няма да видят дори и една мишка, защото той имаше няколко зли котки. Строителните предприемачи не го харесваха, защото искаха да застроят мястото с блокове с апартаменти, а Джон не искаше да го продаде. Но повечето хора в квартала нямаха нищо против него: ден след ден се отбиваха да си приказват или да купят от продукцията, която той предлагаше. Местните собственици на ресторанти също го харесваха — понякога Ранджит или Нила от „Радж Палас“ се отбиваха, ако им трябваха кокошки, яйца или дори някоя коза. А имаше и такива като Сара, която винаги беше в конюшнята, когато не трябваше да е на училище. Спретнатите викториански отделения за конете и струпаните наоколо бали сено и слама представляваха убежище от неспирния шум и хаоса на градския бит.
	— Пусна ли вече онази проклета гъска?
	Тъкмо хвърляше сено на понитата, когато Джон се появи. Носеше каубойската шапка — в случай че някой не го разпознае моментално — а изпитите му страни бяха лъснали от усилието да ходи и пуши под парещото вече слънце.
	— Не. Хапе ме по краката.
	— И мен. Ще видя дали онзи нов ресторант не иска да я вземе. Господи, целите ми глезени са в рани.
	Двамата се спряха да огледат дебелата гъска, която той бе купил спонтанно на пазара предната седмица.
	— Сливов сос! — подвикна й той, а птицата изсъска в отговор.
	Откакто се помнеше, Сара прекарваше по-голямата част от деня си на улица „Спеърпени“. Като съвсем малко момиче Папа я качваше на гърба на рошавите шетландски понита на Каубоя Джон, а Нана цъкаше неодобрително с език, сякаш искаше да каже, че страстта по конете не беше нещо, което Папа да предаде на внучката си. Когато майката на Сара си бе заминала, Папа я водеше тук, за да не чува тя плача на Нана, или в редките случаи, когато майка й се прибираше — скандалите и молбите да се вземе в ръце и да оправи живота си.
	Именно тук Папа я научи да язди нагоре и надолу по задните улички, докато най-сетне усвои ездата в тръс. Папа ненавиждаше отношението на повечето собственици към конете им в конюшнята на Джон. Казваше, че градският живот не е оправдание за липсата на ежедневна разходка на животните. Той никога не й позволяваше да яде, преди да нахрани коня, и никога не я оставяше да се изкъпе, преди да си излъска ботушите. А после, когато Нана почина, се появи Баучър, когото наричаха Бу. Имаха нужда от нещо, върху което да се съсредоточат, причина да излязат от къщата, която вече не усещаха като дом. И Папа, който подозираше колко опасности дебнат едно любопитно момиче на прага на тийнейджърските години, бе решил, че й трябва спасителен изход. Тогава бе започнал да тренира младия жребец с медночервеникава грива и внучката си. Искаше да я научи на много повече от онова, което местните хлапета разбираха под „езда“: да скочиш на гърба на понито и да препуснеш по улицата, докато стигнеш до заблатените поля, да прескачаш пейките в парка, щайги с плодове и всяко препятствие, което носеше някаква тръпка. Папа я тренираше и караше да повтаря до безкрай неща, които другите хлапета дори не можеха да видят — правилния до милиметър ъгъл, под който е свито коляното й, идеалната позиция и пълната неподвижност на ръцете — докато накрая й идваше да се разплаче, защото тя просто искаше да се забавлява като останалите деца, а той не й позволяваше. И не само защото искаше да предпази краката на Бу от асфалта на пътя, но и защото тя трябваше да се научи, както казваше той, че единственият начин да постигнеш нещо вълшебно е чрез упорит труд и дисциплина.
	Папа винаги говореше така. Затова Джон и останалите го наричаха Капитана. Уж на шега, но тя усещаше, че малко се страхуваха от него.
	— Искаш ли чай? — Джон посочи към чайника.
	— Не. Имам само половин час за езда. Днес трябва да съм рано на училище.
	— Още ли упражняваш номерата си?
	— Всъщност — с изключително любезен тон отвърна тя — тази сутрин ще поработим върху вървенето настрани с бърза смяна на краката и малко бавен тръс на място. По заповед на Капитана.
	Тя погали лъскавия врат на коня.
	Каубоя Джон изсумтя:
	— Старецът си знае работата. Когато циркът мине оттук другия път, направо ще те вземат в него.


	В професионалния опит на Наташа й се случваше често в рамките на няколко седмици детето, което е представлявала, отново да се озове в съда и да получи ново порицание за антисоциално поведение или да бъде поставено под съдебна опека. Понякога дори случаят се появяваше във вестниците. Но този я изненада, и то не само заради сериозността на престъплението, но и заради извършителя му. Ден след ден в кабинета й идваха деца, който разказваха за отчаяние, тормоз и пренебрежение. През повечето време можеше да ги изслуша, без дори да потръпне. За десет години бе изслушала толкова много деца, че малцина провокираха у нея нещо повече от автоматично отмятане на списъка в главата й: Отговаря ли на критериите? Подписал ли е декларацията за правна помощ? Колко силни ще бъдат аргументите на защитата? Надежден свидетел ли е? Също като останалите и Али Ахмади трябваше вече да е бегъл спомен, обслужен от подопечните й, просто поредното име в съдебния регистър, което се налагаше бързо да забрави.
	Беше дошъл в офиса й преди два месеца с тревожно и измъчено лице, върху което се четеше недоверие и отчаяние, както при много други. Беше обут с евтини, явно подарени маратонки, ризата, която видимо не му беше по мярка, висеше на тънките му рамене. Нуждаеше се от спешна съдебна заповед, която да предотврати връщането му в страната, която, според твърденията му, за малко да го убие.
	— Аз не се занимавам с имиграционно право — бе обяснила тя, но Рави, който се занимаваше с такива случаи, го нямаше, а хората бяха отчаяни.
	— Моля те — обърна се към нея приемната майка, — познавам те, Наташа. Можеш да го уредиш.
	Две години по-рано Наташа бе представлявала в съда друго от децата, настанени при нея.
	Наташа прегледа документите, вдигна очи и му се усмихна и след миг и той отвърна на усмивката й. Не уверено, а по-скоро като молба. Сякаш се очакваше от него. Докато тя четеше подробно досието му, той започна да говори и гласът му ставаше все по-развълнуван, докато размахваше ръце, за да обясни думите, които преводачката не разбираше.
	Семейството му било обявено за политически неблагонадеждно. Баща му изчезнал на връщане от работа; майка му била пребита на улицата, а после изчезнала заедно със сестра му. В отчаянието си Али хукнал към границата и вървял дотам цели тринайсет дни. Докато говореше, момчето се разплака и премигна, за да скрие сълзите си засрамено. Щели да го убият, ако се върнел в родината. Беше на петнайсет.
	Доста често срещана история всъщност.
	Линда стоеше до вратата.
	— Ще звъннеш ли на секретарката на съдията? Виж дали можем да се явим в Зала четири?
	Когато си тръгваха, тя сложи ръка на рамото на момчето — дотогава не бе разбрала колко е високо. То сякаш се бе смалило, докато разказваше историята си, сякаш част от него бе останала там, в миналото.
	— Ще направя каквото мога — каза тя, — но въпреки това смятам, че ще бъдете по-добре представени от мой колега.
	Бе успяла да спечели съдебно разпореждане за настаняване и вероятно нямаше и да помисли повече за него, но докато събираше документите си в куфарчето, готова да напусне залата, тя забеляза, че момчето отново плаче в ъгъла, разтърсвано от приглушено хлипане. Леко изненадана, тя извърна очи, когато минаваше край него, но то се отдели от приемната си майка, свали някаква верижка от врата си и я пъхна в ръцете й. Не я погледна и за миг, дори когато му каза, че няма нужда от това. Просто стоеше там, свело глава, тялото му бе заело формата на въпросителен знак, а дланите му бяха притиснати към нейните, макар религията му да забраняваше подобен контакт. Спомняше си как ръцете му бяха обгърнали нейните в този странно зрял жест.
	Същите ръце, които преди две вечери явно бяха извършили „продължително и жестоко нападение“ над неназована още продавачка в магазин, на двайсет и шест, в собствения й дом.
	Телефонът й отново звънна. Последва ново неодобрително мърморене, доста по-високо вече. Наташа отново се извини, стана, събра си нещата и започна да си проправя път в претъпкания вагон, като едва успя да се задържи на крака, когато влакът рязко зави наляво. Пъхна куфарчето си под лакът и залитна към мястото за правостоящи, където се намести до прозореца, възможно най-близо до вагона, където бе разрешено използването на мобилни телефони. Пусна чантите си на земята точно когато телефонът престана да звъни, и неволно изруга. Беше се отказала от мястото си напразно. Тъкмо щеше да пъхне апарата в джоба си, когато видя съобщението: _Здравей. Трябва да си взема някои неща. И да поговорим. Другата седмица по някое време става ли? Мак_.
	Мак. Загледа се в малкото екранче и сякаш всичко наоколо замря. _Мак_.
	Нямаше избор.
	_Няма проблем_ — написа в отговор и прибра телефона.


	Някога тази част на Ситито била пълна с адвокатски кантори, една до друга, в сгради от епохата на Дикенс, с техните позлатени табелки с имената на партньорите и обещания за правна помощ в областта на бизнеса, данъците и брачните отношения. Повечето отдавна се бяха преместили в нови бизнес сгради — стъклени и лъскави — в покрайнините на Сити, които бяха специално проектирани и обзаведени, така че да отговарят на съвременния светоглед на обитателите си. Засега „Дейвисън Брискоу“ категорично отказваше да следва тази мода, затова тесният и претъпкан с книги кабинет на Наташа в старинната сграда, която помещаваше и още петима други адвокати, приличаше много повече на кабинета на академичен преподавател, отколкото на офис.
	— Ето документите, които поиска. — Бен, кльощав, много старателен младеж, чиито бледи и твърде гладки страни определено не подхождаха на двайсет и петте му години, остави папката с розова панделка пред нея. — Не си докоснала кроасаните си — отбеляза той.
	— Съжалявам. — Тя прелисти папките на бюрото. — Изгубих си апетита. Бен, ще те помоля за услуга. Би ли изровил досието на Али Ахмади, ако обичаш? Спешно съдебно изслушване отпреди около два месеца. — После хвърли поглед на вестника, който си бе купила пътьом от гарата насам в напразен опит да се убеди, че прочетеното е било само халюцинация, навярно породена от липсата на сън.
	Вратата се отвори и влезе Конър. Беше със синята раирана риза, която му бе купила за рождения ден.
	— Добро утро, адвокат. — Наведе се над бюрото и леко я целуна по устните. — Как мина снощи?
	— Добре — отвърна тя. — Много добре. Липсваше ми.
	— Беше мой ред с момчетата. Съжалявам, знаеш как е. Докато не получа повече права за достъп, не смея да пропусна и вечер.
	— Весело ли си изкарахте?
	— Невероятно. Гледахме „Хари Потър“ и ядохме боб с препечени филийки. Страхотен купон. Онова огромно легло в хотела сигурно е било пусто без мен, нали?
	Наташа се облегна на стола си.
	— Конър, колкото и да жадувам компанията ти, бях толкова скапана в полунощ, че можех да заспя и на пейка в парка.
	Бен се появи отново и с кратко кимване към Конър остави досието на бюрото й.
	— Господин Ахмади — каза той.
	Конър се взря в папката.
	— Това не беше ли онзи случай с депортацията отпреди няколко месеца? Защо си го изровила?
	— Бен, ще ми донесеш ли прясно кафе? От кафенето, а не кафявата вода на Линда.
	Конър му подаде банкнота.
	— И за мен. Двойно еспресо. Без мляко.
	— Ще се довършиш — отбеляза тя.
	— Но пък го правя със стил. Добре — подхвана той, отбелязвайки, че тя чака Бен да излезе. — Какво има?
	— Това — подаде му вестника и посочи статията.
	Конър я прочете набързо.
	— О, твоят човек — отбеляза той.
	— О, да. — Тя протегна ръце напред и за миг положи лице върху бюрото си. После се пресегна и взе бадемов кроасан. — Моят човек. Чудя се дали трябва да кажа на Ричард.
	— Нашият старши партньор? О, не, не, не! Няма нужда да си посипваш главата с пепел.
	— Това е сериозно престъпление.
	— Което ти не би могла да предвидиш. Остави го, Наташа. Всичко това е част от професията, скъпа. Знаеш го.
	— Да. Просто това е… толкова жестоко. А той беше… — Тя поклати глава, спомняйки си. — Просто не знам. Не ми изглеждаше такъв тип.
	— Не бил такъв тип. — Конър дори се засмя.
	— Ами, не, не беше. — Наташа отпи глътка студено кафе. — Просто не ми харесва да съм част от нещо толкова ужасно. Не мога да не се чувствам отговорна.
	— Какво? Ти ли го накара да нападне жената?
	— Знаеш, че нямам това предвид. Аз представих пред съда убедителни доводи да го остави в страната ни. Аз съм отговорна за това, че е тук.
	— И никой друг не би могъл да постигне същото?
	— Е, така погледнато…
	— Не се обвинявай, Наташа. — Конър потупа папката. — Ако Рави беше тук тогава, той щеше да отиде в съда. Остави случая. Продължавай напред. Ще се видим за по едно питие довечера, нали? Уговорката остава ли? Искаш ли да идем в „Арчъри“? Започнали са да предлагат и тапас.
	Но Наташа бе добра в даването на съвети, а не в следването им. По-късно през деня отново отвори досието на Ахмади в търсене на някаква следа, някаква причина, която да подтикне това момче, което бе плакало и държало ръцете й толкова нежно, да извърши подобен случаен акт на насилие. Просто нямаше никаква логика.
	— Бен? Искам да ми намериш атлас.
	— Атлас?
	След двайсет минути й бе намерил един — оръфан и подвързан с плат, с липсваща на места подвързия.
	— Вероятно е много остарял. Вътре пише за, хм, Персия и Бомбай — извини се той. — Сигурно е по-добре да потърсиш каквото ти е нужно, в интернет. Мога аз да потърся.
	— Аз съм от старата школа, Бен — отвърна тя, прелиствайки страниците, — знаеш ме. Искам да го видя на хартия.
	Спонтанно й бе хрумнало да види откъде е дошло момчето. Името на родния му град се бе запечатало в ума й.
	И тогава, загледана в картата, докато проследяваше с пръст имената на непознатите места, тя осъзна, че никой от социалните работници и правните съветници, нито пък приемната майка, не бе попитал Али Ахмади нещо съвсем очевидно. А то бе пред нея — крещеше от страницата на атласа: Как може някой да измине пеша деветстотин мили за тринайсет дни?


	Същата вечер Наташа седеше в бара и се проклинаше, че не е била изчерпателна в проучването си. Разказа историята на Конър, който се изсмя, иронично и кратко, после вдигна рамене.
	— Знаеш, че тези деца са отчаяни — отбеляза той. — Ще ти кажат всичко, което смятат, че искаш да чуеш.
	Тя ги виждаше всеки ден — бежанци, „проблемни“ деца, младежи, които бяха останали без дом или напълно отхвърлени, тийнейджъри, които не бяха чували добра дума и не бяха получавали прегръдка, чиито лица бяха остарели без време и чиито умове вече бяха фокусирани в оцеляването на всяка цена. Смяташе, че обикновено може да различи онези, които лъжат: момичета, които твърдяха, че родителите им ги тормозят, защото вече не искаха да живеят у дома; търсещите убежище, които се кълняха, че са на единайсет или дванайсет, макар по лицата им да се виждаше набола гъста брада. Беше свикнала да вижда едни и същи млади нарушители на реда в един безкраен цикъл на престъпление и престорено разкаяние. Но наистина бе затрогната от Ахмади.
	Конър реши да й отдели цялото си внимание.
	— Добре. Сигурна ли си, че правилно си запомнила кое е мястото?
	— В показанията го пише. — Наташа помоли минаващ келнер за чаша вода.
	— И наистина ли не е могъл да измине пеша такова разстояние?
	— За по-малко от две седмици? — Тонът й бе саркастичен. Не можеше да се сдържи. — Седемдесет мили дневно. Изчислих го.
	— Не знам защо толкова се разстройваш. Защитена си от професията. Не си знаела нищо, докато си го представлявала, така че какво значение има? Не си длъжна да казваш нищо. Не си длъжна да _правиш_ нищо. По дяволите, на мен ми се случва непрекъснато. Налага се да казвам на клиентите си да си затварят устата още на първата ни среща, преди да са ми казали нещо, което не бива да чувам.
	Но Наташа искаше да възрази, че ако сама бе проверила историята му, тя щеше да се досети, че Ахмади лъже. Би могла да се откаже от случая, да се позове на „конфликт на интереси“. Това често караше хората да се вглеждат по-внимателно във фактите. Би могла да спаси онази жена, онази неназована продавачка в магазин, двайсет и шест годишна. Но тя само бе прегледала набързо бележките по случая. И бе пуснала момчето на свобода, позволила му бе да изчезне в пролуките между високите сгради на Лондон, предполагайки, че то е едно от добрите деца, които няма да се появят отново в съда някой ден.
	Ако е излъгал за това как е стигнал до страната, може да е излъгал за всичко останало.
	Конър се облегна на стола си и отпи голяма глътка вино.
	— О, стига, Наташа. Някакво нещастно хлапе е успяло да избегне връщането си в някаква противна пъклена страна. И какво толкова? Продължи напред най-сетне.
	Дори и когато се занимаваше с много нашумяло дело, Конър винаги излъчваше абсолютно спокойствие, държеше се ведро извън залата, беше приветлив с всички и си даваше вид, че няма никакво значение дали ще спечели делото, или не. Сега потупа джобовете си.
	— Ще ми поръчаш ли още едно? Трябва да отскоча до банкомата.
	Тя порови в чантата си за портмонето и пръстите й се оплетоха в нещо. Извади го. Беше малкият амулет, гравираният сребърен кон, който Ахмади й бе дал онази сутрин, когато бе спечелила делото му. Беше решила да му го върне — той и без това притежаваше твърде малко неща — но беше забравила. Сега това й напомняше за провала й. Внезапно си спомни за невероятната картина, която бе зърнала сутринта, онова неземно видение в градската среда.
	— Конър… видях нещо много странно сутринта.
	Влакът бе спрял за петнайсет минути в тунел точно преди гара „Ливърпул“, достатъчно дълго, за да се качи температурата до градуси, при които хората неспокойно да се размърдат по местата си и да се надигне недоволно мърморене из целия влак. Достатъчно дълго за Наташа, която вече нямаше как да говори по телефона, да се загледа в черната пустота и да се замисли за бившия си съпруг, който още не бе съвсем бивш.
	Тъкмо бе започнала да пристъпя нервно на място, когато с рязък писък на метал над главата й влакът бе потеглил и се бе измъкнал на светло. Нямаше да мисли за Мак. Нито за Али Ахмади, който се бе оказал толкова ужасно различен от човека, за когото се бе представил пред нея.
	Точно в този момент го бе видяла, толкова внезапно и невероятно, че дори бе извърнала рязко глава, за да погледне назад, защото не бе сигурна, че е разбрала какво вижда. Беше само мигновено видение, погълнато моментално от замъглените улици и задните дворове, мръсните балкони и напрашеното пране по просторите.
	Но видението бе останало в мислите й през целия ден, дълго след като влакът я бе отвел в забързания център на Сити. В тиха уличка, притисната между високи жилищни блокове, обградена от паркинги с големи камиони и коли, едно младо момиче стоеше изправено, с вдигната ръка и стиснало дълга пръчка — но не като заплаха, а като напътствие.
	Над нея, по средата на улицата, в идеална стойка, изправен на мускулестите си задни крака, се бе извисил огромен кон.
	Наташа пусна сребърната висулка в чантата си, като едва успя да потисне потръпването си.
	— Чу ли ме какво казах?
	— М-м? — Конър четеше вестника. Вече бе изгубил интерес към историята. Продължавай напред, все й повтаряше. Сякаш _той_ можеше да го направи.
	Загледа се в него.
	— Нищо — измърмори тя. — Ще ида да взема още по едно.


>	Втора глава

E>
	Конят трябва да е мил, да свикне с напътствията и да обича хората… обикновено така се чувства у дома си.
@	Ксенофонт, „За ездаческото изкуство“
E$

	Бу не беше от конете, които обикновено се срещаха в задните улички на Източен Лондон. Не беше нито набит товарен кон с рошави крака, нито тънковрат породист състезателен кон от онези, които набързо впрягаха в двуколка за нелегално състезание на двупосочния асфалтов път, след което резултатите се записваха в тефтерите за залози и се разменяха големи суми от незаконни залагания. Не беше и добродушен и търпелив кон от някое училище по езда в Хайд Парк или пък от онези различни по вид късокраки и набити понита, черно-бели или инатливи, които понасяха, понякога търпеливо, а понякога не съвсем, да бъдат яздени надолу по стълби, да ги карат да прескачат варели с бира или да влизат в асансьори, за да могат собствениците им да ги яздят по балконите на блоковете и да се заливат от бурен смях.
	Бу беше чистокръвен и едър кон от породата „Сел Франсе“, чиито здрави крака и силен гръб не бяха съвсем типични за нея. Беше атлетичен, но стъпваше съвсем уверено. Късият му гръб бе идеален за скокове, а благият му, направо ангелски нрав го правеше крайно толерантен и дружелюбен. Изобщо не се притесняваше и от най-натовареното улично движение и много обичаше компания. Освен това толкова бързо се отегчаваше, че Папа се бе принудил да му окачи ужасно много топки на въжета в отделението, за да го забавлява. Каубоя Джон постоянно мърмореше, че сигурно се мъчи да му уреди място в баскетболната лига.
	Другите хлапета в училището на Сара или в квартала се забавляваха, като гълтаха прахчета от малки хартиени или найлонови пликчета, крадяха коли, които да форсират във все по-малкото пустеещи парцели наоколо, или прекарваха часове наред, обличайки се като знаменитости, като разглеждаха списанията с много по-голям интерес от учебниците си. Тя не се интересуваше от подобни неща. В мига, в който Сара сложеше седлото и вдъхнеше познатия аромат на топъл кон и чиста кожа, забравяше за всичко останало.
	Когато яздеше Бу, тя се откъсваше от всичко дразнещо, неприятно и потискащо. Така забравяше, че е най-слабичкото момиче в класа и единственото, което нямаше особена причина да носи сутиен, както и че само тя и Рене, турското момиче, с което никой не говореше, нямаха телефон или компютър. Забравяше, че са само двамата с Папа.
	В добрите им дни тя изпитваше към коня преклонение пред величието му, възторг от невероятната сила под себе си и онова, което той бе готов да направи за нея. Той се държеше лошо само когато тя не успееше да го помоли правилно — ако умът й още бе в училището или беше жадна или уморена — а удоволствието, което струеше от него, когато изпълнеха както трябва някое движение, направо предизвикваше стягане в гърлото й. Бу беше неин и много специален.
	Папа често обясняваше на хора, които не разбираха от коне, че е все едно да се качиш на „Ролс-Ройс“, след като си бил в трактор: всичко е прецизно настроено, елегантно и получаваш мигновен отговор. Общуването бе тихо, вместо да се крещи и да се ръкомаха. Постигаш единение на мисъл и воля. Тя молеше Бу, а той се приготвяше, хълбоците му се стягаха, едрата му глава се отпускаше към гърдите и й даваше онова, което тя иска. Единствените граници пред него бяха тези, които Сара поставяше. Папа винаги казваше, че Бу има най-голямото сърце от всички коне, които някога е познавал.
	Отначало не беше така: Сара още имаше два белега като бледи луни на ръката си, където я беше ухапал, а когато в първите дни бяха почнали да го укротяват, имаше случаи, когато се откъсваше от здравата юзда и хукваше през парка, вирнал високо опашка като знаме, докато майките пищяха и тичаха встрани с количките си, а Папа се молеше високо на френски само да не удари някоя кола. Папа всеки път й казваше, че грешката е нейна, и понякога й идваше да му се разкрещи, но сега знаеше доста повече и разбираше, че той е бил прав.
	Конете, вероятно повече от всяко друго създание, се формираха като характер от човека. Може по рождение да са били неспокойни, плахи или злонравни, но реакциите им към околните изцяло се определяха от отношението към тях. Едно дете би ти дало втори шанс с надеждата да го обикнеш. Кучето би се върнало покорно при теб даже и след като си го набил. Но един кон никога не би допуснал нито теб, нито друг човек близо до себе си повторно. Затова Папа никога не му викаше. Никога не си изпускаше нервите, не се ядосваше даже и когато бе ясно, че Бу се държи невъзпитано или лудее като всеки тийнейджър.
	А сега беше на осем години, напълно пораснал. Беше възпитан в добри маниери, умен и умел в изпълнението на различни задачи, и достатъчно елегантен, ако Папа бе преценил правилно, както правеше с всичко останало, за да понесе Сара далеч от този хаотичен град към светлото й бъдеще.


	Каубоя Джон се облегна на метлата си и се загледа през портите към парка, където момичето яздеше бавно коня в малки кръгове в ъгъла под дърветата, като от време на време забавяше, за да го похвали или да го остави да отпусне мускулите си. Не носеше шапка — рядка проява на неподчинение спрямо дядо й, който изобщо не би й позволил дори да седне на коня без шапка — и слънцето блестеше в косата й също толкова ярко, колкото и върху хълбоците на коня. Видя как пощальонът мина с колелото си и й подвикна нещо, а тя само вдигна ръка за поздрав, без да се обърне, съсредоточена в онова, което правеше.
	Тя беше добро хлапе, не като мнозина, които идваха тук. Те се състезаваха с конете си из пустите улици, докато копитата им се напукат, после ги връщаха в отделенията им изпотени и уморени, преди да хукнат към къщи с обещанието, че майките или бащите им ще дойдат да донесат наема на другия ден. Такива хлапета обичайно отвръщаха на възрастните и харчеха парите за храна на конете за цигари, които той конфискуваше, когато дойдеха в двора му.
	— Изобщо не ме интересуват дробовете ви. Но няма да стоя и да гледам как конете ми се изпичат на барбекю — казваше той. Обикновено репликата бе придружена от замислено дръпване от собствената му цигара. Последната кутия бе взел от едно момче, което едва ли беше на повече от осем.
	Съмняваше се, че Сара Лашапел е изпушила и една цигара в живота си. Капитана я държеше изкъсо, както и коня: никакво стоене навън до късно, никакъв алкохол, цигари или мотаене по улиците. Момичето, изглежда, не се противеше. Сякаш и тя бе отлично тренирана като коня.
	За разлика от майка й.
	Каубоя Джон свали шапката си и избърса чело, жегата вече се просмукваше под загрубялата кожа и стигаше до главата му. Сал Малтиеца го уверяваше, че ако той поеме мястото, конят на Капитана ще бъде на сигурна територия, както и всеки друг, чийто собственик не дължи пари, а то ще си остане каквото е било дълги години — конюшня.
	— Нужна ми е база — повтаряше той на Джон — близо до дома ми. Конете ми се чувстват добре тук.
	Говореше, сякаш всичко вече е решено. А и разнебитената конюшня щеше да е отлична фасада за търговските му сделки, каквито и да бяха те, мислеше си Джон, но не можеше да каже подобно нещо на човек като Сал. Особено след като предлагаше толкова много пари.
	Истината бе, че Каубоя Джон бе уморен. Много го блазнеше идеята да се оттегли в провинцията и да замени къщата си в града с малка селска къща с голям двор, където конете му да могат да пасат на воля. Градският живот ставаше все по-грозен, а той все повече остаряваше и вече се бе уморил да се бори с общинския съвет, да събира счупените бутилки, които пияниците и всякакви идиоти хвърляха през оградата и на които животните можеха да се наранят. Не искаше повече да спори с деца, които не искаха да плащат дълговете си. И все по-често си представяше как седи някъде на верандата си, загледан в хоризонта, който представлява тънка зелена линия.
	Сал щеше да запази конюшнята. А и споменаваше много хубава сума, която бе достатъчна да превърне мечтата на Джон в реалност. И все пак… Въпреки парите, въпреки изкушението за покой и ленива наслада от това да гледа как старите му кончета полюшват опашки, застанали във високата трева, дълбоко в душата си не искаше да продава на този човек. Имаше тайното подозрение, че обещанията на Сал не струват и пет пари.


	— Честит рожден ден!
	Сара се мъчеше да извади ключа от бравата, докато влизаше в апартамента, затова чу гласа на дядо си, преди да го види. Усмихна се.
	— Мерси!
	Очакваше да е подредил масата в кухнята и там да я чака торта, както бе направил миналата година, но вместо това влезе навътре и го завари застанал пред телевизора.
	— Ето! Седни, седни — нареди й той, след като я целуна по двете бузи. Беше си сложил най-хубавата вратовръзка.
	Тя надзърна към кухненската маса.
	— Няма ли да се почерпим?
	— Пица. После. Ти избираш — каза той, сочейки към менюто. Да поръчат храна за вкъщи, бе истинско събитие.
	— После?
	Остави раницата си и седна на дивана, силно развълнувана. Папа изглеждаше толкова доволен от себе си, лека усмивка играеше по устните му. Не помнеше кога за последно го беше виждала такъв. Откакто баба й бе починала преди четири години, той се бе затворил в себе си и се бе отпуснал отново едва с появата на Бу. Сара знаеше, че я обича, но не изразяваше любовта си като по телевизията: не й казваше, че я обича, не я питаше какво й тежи. Грижеше се да е нахранена, измита и да си е написала домашните. Учеше я на практични неща за парите, как да поправя разни неща и на езда. Двамата отдавна се бяха научили да се справят с пералнята, с домакинската работа и бяха намерили най-евтиния начин за седмичното пазаруване. Ако беше тъжна, той слагаше ръка на рамото й и понякога й казваше да мисли в перспектива. Ако беше силно развълнувана и превъзбудена, той я изчакваше да се успокои. Ако сбъркаше нещо, показваше неодобрението си със строг поглед и резки думи. Накратко, вероятно се отнасяше с нея почти както с коня.
	— Първо — каза той — ще гледаме нещо.
	Тя проследи погледа му и сега забеляза дивиди плейъра, който не беше тук сутринта.
	— Купил си ми дивиди? — Тя приклекна и погали с пръсти лъскавата метална кутия.
	— Не е ново — извинително поясни той, — но е идеално. И не е крадено. Купих го на разпродажба.
	— И можем да гледаме каквото си искаме? — възкликна тя. Щеше да може да взема филми под наем, както правеха другите деца в училище. Винаги беше ужасно изостанала, когато говореха за филми.
	— Не просто каквото си искаме. Ще гледаме истински спектакъл. Но първо… — Папа се пресегна зад гърба си за бутилка, която отвори с апломб, и сипа в две чаши. — Четиринайсет, нали така? Вече си достатъчно голяма за чаша вино. — Кимна и й подаде едната чаша.
	Тя отпи глътка, като се постара да прикрие колко е разочарована от киселия вкус. Би предпочела диетична кола, но не искаше да разваля момента, като си поиска такава.
	Видимо доволен, той нагласи очилата си, взря се в дистанционното и с леко драматичен жест, който намекваше, че се е упражнявал по-рано през деня, натисна копчето. Телевизорът се включи и той се настани на дивана до нея, с идеално изправен гръб въпреки смачканите възглавници на облегалката. Отпи глътка от виното си. Сара забеляза обзелото го удоволствие и се облегна на рамото му.
	Чуха класическа музика и един бял кон изскочи на екрана.
	— Това да не е…?
	— „Льо Кадр Ноар“ — потвърди той. — Сега ще можеш да видиш към какво се стремим.


	Дори и онези, които разбираха от коне, рядко бяха чували за „Льо Кадр Ноар“. Тайно общество на елитни френски ездачи, което съществуваше от началото на осемнайсети век и все още донякъде пазеше традициите на основателите си. Това бе академия, в която дебатите се водеха около точния ъгъл на свиване на задния крак на коня, когато изпълнява установени преди хилядолетия маневри като _крупада_ или _левада_, и ездачите носеха старинни черни униформи. Приемаха се не повече от един или двама нови членове на година и целта на школата не бе да печели пари или да демонстрира пред обществото уменията и знанията си, а да постигне съвършенство в неща, които повечето хора дори не забелязваха. Предвид всичко това, човек би могъл да се запита какъв е смисълът, но всеки, който можеше да зърне конете, които се движеха под ездачите си със сериозни лица, строени в перфектна симетрия, или предизвикваха гравитацията с невероятни скокове, всеки, който можеше да види странните им танцуващи стъпки и пълното покоряване на желанията на ездачите, оставаше запленен от дисциплината, красотата и невероятната им пъргавина. И тогава, дори да не харесваш особено конете — или французите — просто изпитваш задоволство, че подобна организация съществува.
	Сара изгледа четиридесетминутното представление в пълно мълчание. Беше като хипнотизирана. Искаше да иде при Бу и да повтори видяното. Той можеше да го направи, знаеше го. Беше по-умел, по-силен от някои от конете, които бе видяла на екрана, и имаше същата стаена сила: тя често я бе усещала, докато го яздеше. Докато гледаше към екрана, ръцете и краката й потръпваха, сякаш яздеше конете на екрана, насърчаваше ги да заемат мястото си, да изпълнят маневрите, които бяха демонстрирани още от времето на Древна Гърция.
	Нейната лична арена беше леко занемарен и осеян с боклуци парк, а не огромният дворец в старинен френски град, облеклото й обичайно бе дънки и тениска, а не официално черно сако с позлатени ширити и островърха шапка. Но знаеше какво изпитват онези мъже: когато камерата се бе задържала върху лицата им, напрегнати от усилие и съчувствие, пълни с копнеж. Тогава тя бе изпитала близост, каквато никога не бе усещала с момичетата в училище. Всички неща, на които я учеше Папа, започнаха да си идват на място. Той казваше, че им предстоят дълги години работа. Че да я остави да опита сега, би било все едно Каубоя Джон да хукне в маратон с цигара в ръка. И сега тя видя към какво се стреми той, към голямата цел: _каприол_. Най-сложната, най-трудната и красива фигура, която един кон можеше да изпълни, като вдигне и четирите си крака във въздуха в един балетен скок, издигайки се нагоре, сякаш е безтегловен, и във въздуха да изрита назад, сякаш отрича закона за гравитацията. Красива. Страховита. Зашеметяваща фигура.
	Сара никога не бе успявала да изрази гласно онова, което си мислеше, докато Папа обясняваше надълго и нашироко за френската школа, а именно: какъв шанс имаше изобщо? Въпреки всичко казано от него, тя така и не можеше да си представи как от живота й с Каубоя Джон и тренировките в парка ще стигне до онова бъдеще, което той описваше. Сега, докато вървяха надписите след филма, тя осъзна, че видеото бе оказало обратния на търсения от него ефект. То само бе затвърдило подозрението й, че Папа просто си мечтае. Нямаше значение колко добър кон имаше. Как можеше човек да направи толкова дързък скок — от задните улички на Лондон до бляскавата слава на „Льо Кадр Ноар“?
	Почувства се гузна още щом си го помисли. Вдигна очи към дядо си, като се чудеше дали мислите й се четат по лицето. Той още гледаше към екрана. И тогава забеляза сълзата, стичаща се по бузата му.
	— Папа? — повика го тя.
	Челюстта му се стегна. Той изчака момент, докато се успокои, и после тихо каза:
	— Сара. Това е твоят изход.
	Изход? Тя никога не бе смятала живота си за толкова лош, за колкото явно го считаше Папа.
	— Ето това искам за теб.
	Тя преглътна.
	Дядо й вдигна кутийката на дивидито.
	— Получих писмо от Жак Варжу, стария ми приятел от Сомюр. Пише, че вече са приели две жени. Стотици години академията не е приемала жени, дори не са го и помисляли, но ето че сега го правят. Не е нужно да си била в армията. Трябва само да си отличен ездач. Това е шансът ти, Сара.
	Тя леко се стресна от сериозността му.
	— Имаш способности. Нужна ти е само дисциплина. Не искам да си пропиляваш живота. Не искам да те гледам тук, да се мотаеш с тези идиоти и накрая да се озовеш бутаща бебешка количка из квартала. — Той махна през прозореца към паркинга.
	— Но аз…
	Той вдигна ръка.
	— Нямам какво друго да ти дам, освен това. Знанията си. Усърдието си. — Той се усмихна, опита се да смекчи тона. — Моето момиче в черно, а? Момичето от „Льо Кадр Ноар“!
	Тя кимна безмълвно. Дядо й никога не показваше емоции, но сега изглеждаше уязвим, изпълнен със съжаление и тя леко се уплаши. Каза си, че сигурно е от виното, та нали той рядко пиеше. Виното бе изострило емоциите. Тя се заигра с чашата и избягваше да го погледне в лицето.
	— Хубав подарък.
	Той сякаш с усилие на волята се върна в настоящето и явно овладя емоциите си.
	— Не! Само половин подарък — каза. — Знаеш ли каква е втората половина?
	Тя се засмя с облекчение.
	— Пица?
	— Пфу! Пица! Не, не, виж. — Той измъкна един плик и й го подаде.
	— Какво е това?
	Той само кимна.
	Тя го отвори, прегледа съдържанието му и ръцете й замръзнаха. Четири билета. Два за пътуване с влак и ферибот. И два за спектакъл на „Льо Кадр Ноар“.
	— От Варжу. През ноември. Заминаваме на почивка.
	Никога не бяха ходили в чужбина — дори и когато баба й беше жива.
	— Ще идем във Франция?
	— Време е. За теб е време да го видиш, за мен — да се върна. Приятелят ми Варжу сега е Велик майстор. Знаеш ли какво е това? Най-големият, най-опитният ездач в „Льо Кадр Ноар“. Не — в цяла Франция.
	Тя се загледа в брошурата, в облечените в черно ездачи, в лъскавите коне.
	Папа изглеждаше изпълнен с нови сили.
	— Попълнил съм паспортни заявления. Трябва ми само твоя снимка.
	— Но как можем да си го позволим?
	— Продадох някои неща. Нищо особено. Щастлива ли си? Хубав ли е рожденият ден?
	Тогава забеляза, че не носи часовника си. Моделът на „Лонжин“ бе сватбеният му подарък от баба й. Толкова скъпоценен, че като дете не й даваха да го докосва. Искаше да попита, но думите заседнаха в гърлото й.
	— Сара?
	Тя се сгуши в прегръдките му, зарови лице в мекия му износен пуловер и не можа да изрече думите на благодарност, защото те просто не идваха.


>	Трета глава

E>
	Никога не се занимавай с коня, когато си обзет от силни емоции. Гняв, нетърпение, страх… почти всяка човешка емоция нарушава ефективното общуване с коня.
@	Ксенофонт, „За ездаческото изкуство“
E$

	В дните, когато можеше да разсъждава за брака си трезво, Наташа отбелязваше, с един вид черен хумор, че всичко е започнало с лявата й ръка и е приключило с дясната. Странно бе, че пръстите й можеха да доведат до подобна катастрофа, но ето че това бе факт.
	Ироничното в случая бе, че двамата с Конър дори не се бяха целунали, когато Мак си тръгна, макар да имаха много възможности за това. Когато бракът й започна да буксува, а забавните и разпускащи обеди с Конър й бяха осигурили желаното разсейване, той съвсем явно бе показал какво изпитва към нея.
	— Изглеждаш изтощена, приятелко. Ужасно е — казваше той с обичайния си хумор. Слагаше ръка върху нейната, а тя неизменно я отдръпваше. — Трябва да си подредиш живота.
	— И да свърша като теб ли? — В офиса се носеха легенди за жестоките разправии покрай развода му.
	— О. Това е само непоносима и осакатяваща болка. Свиква се.
	Но все пак неговото собствено положение гарантираше, че донякъде разбира през какво минава тя. Което не можеше да се каже за другите.
	В света на родителите й браковете приключваха заради катастрофа, смърт, нещастие или многократни явни изневери. Разтрогваха се, защото обидата бе станала непоносима, а косвените щети — твърде големи. Но в никакъв случай не умираха като брака на Наташа — бавно, от липса на внимание. През последните месеци често се бе питала дали изобщо все още е омъжена. Той рядко беше у дома, не само емоционално, но и чисто физически, след като непрекъснато пътуваше на все по-чести командировки в чужбина, а когато си беше вкъщи, и най-невинните на вид думи се израждаха в горчиви и злобни заяждания. И двамата вече се опасяваха да не бъдат наранени и отхвърлени още повече, затова бе по-лесно да не се занимават един с друг.
	— Има сметка за газ, която трябва да се плати — казваше той например.
	— Молиш ме да я платя или ми казваш, че ти ще го направиш?
	— Просто мислех, че ще искаш да я погледнеш.
	— Защо? Защото вече на практика не живееш тук ли? Искаш ли отстъпка?
	— Не ставай смешна, за бога.
	— Ами тогава просто я плати, вместо да се държиш така, сякаш е моя отговорност. О, и между другото, Катрина се обади отново. Нали се сещаш, двайсет и една годишната Катрина с изкуствените цици. Онази, която те нарича Маки. — Гласът й потрепери в имитация на задъхания говор на моделката.
	След което той неизменно затръшваше вратата и изчезваше в някоя друга стая на къщата.
	Бяха се запознали преди седем години, по време на полет до Барселона. Тя беше с приятели от правния факултет и празнуваха нечие дипломиране. Той се връщаше след кратка ваканция, защото случайно си забравил фотоапарата в апартамента на приятел. След години си даде сметка, че тогава е трябвало да приеме това за предупреждение, за доказателство за хаотичния му начин на живот, за липсата му на практичност — нима не бе чувал за DHL? Но тогава само се радваше на късмета си да седи до очарователния късо подстриган мъж с камуфлажно яке, който не само се смееше на шегите й, но и изглеждаше истински заинтригуван от онова, което тя правеше.
	— И с какво точно ще се занимаваш?
	— Ще бъда пледиращ адвокат. Това е кръстоска между юридически съветник и адвокат, така че ще мога да защитавам в съда делата на хората, които представлявам. Моята специалност са децата.
	— Деца престъпници?
	— Предимно деца под опеката на социалните служби, но се занимавам и с разводи и в тези случаи се грижа за интереса на децата. Тази сфера се развива бързо напоследък заради „Закона за децата“.
	Наташа и сега продължаваше да работи за интересите на децата, изтормозени от разводи, и често издействаше от местните власти и имиграционните служби да им осигурят временни домове. Но редом с всяко отчаяно хлапе имаше и безцеремонен опит да се получи убежище, редом с всяко ново настаняване в приемно семейство виждаше и депресиращото повторение на тормоз и връщане назад. Стараеше се да не мисли често за това. Беше добра в работата си и си повтаряше, че е достатъчно да успее да промени живота на онези деца, до които се докосва.
	Мак я бе харесал именно заради това. Казваше, че е сериозен човек, за разлика от хората, които той срещаше в работата си. На летището в Барселона го бе посрещнала ядосаната му приятелка, която хвърляше гневни погледи на Наташа, докато тя вежливо се сбогуваше с него. Само след шест часа, вече зарязал приятелката си, той й бе звъннал на мобилния, за да я покани на среща в Лондон. Нямало защо да се чувства виновна за бившата му вече приятелка, бе добавил небрежно той. Не било нищо сериозно. Така беше с всичко в живота на Мак.
	Сватбата им бе нейна отговорност: той би продължил съвместното им съжителство безкрайно дълго. Тя обаче, за своя изненада, бе осъзнала, че иска брак. Искаше онова усещане за нещо постоянно, не искаше във връзката им да има въпросителни. Нямаше формално предложение от негова страна.
	— Щом това е толкова важно за теб, ще го направя — бе заявил той в леглото един следобед, преплел крака с нейните. — Но ще трябва ти да го организираш.
	Участник, но не и съвсем активен — това бе вярно за целия им брачен живот.
	Отначало това не й пречеше. Ясно осъзнаваше, че тя самата има склонност към свръх контролиране на всичко, както шеговито й казваше Мак. Наташа харесваше нещата да са подредени в точно определен ред. Това бе нейният начин да се справя с иначе напрегнатия си живот, който бе резултат от израстването й в шумно и хаотично семейство. Двамата с Мак разбираха слабостите си и се шегуваха с тях помежду си. Но после бебето, което никой от двамата не бе подозирал, че иска, бе предизвикало разделение между тях, което се бе превърнало в пропаст.
	Наташа бе разбрала, че е бременна, само една седмица преди да се случи спонтанният аборт. Беше отдала пропуснатия цикъл на стреса, защото по това време се занимаваше с две много важни дела в работата, и докато си даде сметка колко много е закъснял месечният й цикъл, вече нямаше как да отрече случилото се. Отначало Мак бе силно шокиран и тя нямаше как да му се сърди, защото изпитваше същото.
	— Какво ще правим? — бе попитала тя, стиснала теста в ръка, докато мислено се молеше да не го намрази за отговора му.
	Той само зарови ръце в косата си.
	— Не знам, Таш — каза той. — Ще се съглася с всичко, което ти искаш.
	Но още преди да имат възможността да решат какво искат, малката купчинка клетки, бъдещото им бебче, бе взела сама решението и си бе отишла.
	Мъката, която я обзе, я бе шокирала. Облекчението, което бе очаквала да изпита, така и не се появи.
	— Догодина — съгласиха се двамата, след като му бе признала всичко. — Тази година ще си направим няколко приятни почивки. После ще опитаме сериозно.
	Толкова бяха развълнувани тогава. Мак щеше да получи сериозни договори, а не само епизодични предложения за работа. Тя щеше да си намери място в добра кантора, където предлагат прилични осигуровки и помощ за млади майки.
	После й бяха предложили мястото в „Дейвисън Брискоу“ и двамата се съгласиха, че ще е добре да изчакат още една година. А после и още една, след като бяха купили къщата в Излингтън и Мак бе започнал да я ремонтира. Тогава се бяха случили две неща: кариерата на Мак бе западнала рязко, а нейната се бе изстреляла в орбита. Месеци наред едва успяваха да се видят. Когато бяха заедно, тя трябваше да стъпва на пръсти, за да не изтъква успехите си, които да подчертаят неговия провал. И точно тогава — вероятно по чиста случайност, а не заради съзнателни опити — тя отново бе забременяла.


	По-късно, много по-късно, той я бе обвинил, че се е затворила в себе си дълго преди да започне аферата си с Конър Брискоу. Какво би могла да му каже? Знаеше, че е вярно, но имаше право да не говори за това. А и какво да каже? Три бебета в зародиш за четири години и никое не бе преживяло първите няколко седмици. Лекарят й бе казал, че „заслужава“ допълнителни изследвания, сякаш е постигнала нещо. Но тя не го искаше. Не искаше никой да я докосва, не искаше да се връща към онези мрачни моменти. Не искаше доказателства за онова, което вече подозираше.
	А Мак, от когото бе очаквала да надвие гнева и сълзите й, да я прегърне и успокои, просто се бе оттеглил и се бе затворил в себе си. Сякаш не можеше да се справи с болката й или с хленчещата и объркана Наташа, която не ставаше от леглото цяла седмица и плачеше всеки път, когато видеше бебе по телевизията.
	Когато най-сетне бе успяла да се стегне и да се вземе в ръце, тя се чувстваше предадена. Той не беше до нея, когато се нуждаеше от него. Едва много по-късно й бе хрумнало, че и той може би е страдал. Но тогава вече бе твърде късно. По онова време тя отбелязваше единствено, че той предпочита да пътува за поредния проект, че когато тя се оплаква, той й крещи, че не може да й угоди и че тя непрекъснато му натяква за нещо. Сексът се бе превърнал в мираж. Тя действаше във всичко с пределна ефикасност, справяше се с ледена решимост и се ядосваше, когато той не можеше да я следва.
	И през цялото време момичетата непрестанно му звъняха. Кокетни гласове със славянски акцент, нахални тийнейджърки, които негодуваха, когато той не беше на разположение.
	— Те са просто част от работата — настояваше той. — С тези портфолиа си изкарвам прехраната. Знаеш, че дори не ми харесва да го правя.
	Предвид липсата на интимност помежду им, тя не бе сигурна в какво да вярва. И през цялото това време Конър бе до нея — Конър с брилянтния юридически мозък, който разбираше от разбити бракове заради катастрофалния провал на своя собствен.
	— Дребен проблем с многократни изневери от моя страна — казваше той. — Бог е свидетел, че някои жени са крайно неразумни.
	Тя виждаше болката зад привидно веселото му лице и нещо дълбоко в нея изпитваше съпричастност, сякаш виждаше собствения си живот, отразен в него.
	Бяха започнали да излизат на обяд заедно толкова редовно, че в кантората го забелязаха. После дойдоха и питиетата след работа. И какво толкова, след като Мак вечно го нямаше? Понякога си мислеше, че флиртуването й с Конър беше оправдано. Мак вероятно в същия момент флиртуваше с друга на някое шикозно място. Но когато Конър се бе навел над масата в бара една вечер и леко бе докоснал с устни нейните, тя се бе отдръпнала.
	— Все още съм омъжена, Конър — каза тя, като в същия миг се запита защо започна с „все още“. И съжали, че толкова много й се искаше да отвърне на целувката.
	— Е, не можеш да виниш една самотна душа, задето се е опитала — бе казал той и я бе извел на обяд отново на следващия ден.
	Не след дълго бе започнала да разчита на него. Не изпитваше вина — за Мак, изглежда, нямаше значение дали е мила с него, или не. Вече дори не се караха: съвместният им живот се състоеше от поредица любезни въпроси и упреци, докато гневът кипеше под повърхността, откъдето понякога изригваше и го караше да обърне гръб или да затръшне някоя врата.


	Голямото им парти, запланувано отдавна, трябваше да отбележи края на ремонта на Мак по къщата, да оповести пред приятелите им излизането им изпод найлоните и гипсокартона и превръщането на дома им не просто в нещо красиво, а направо вдъхновяващо. Тогава тя вече не искаше да прави парти — не смяташе, че има какво да празнуват. Обаче отлагането му бе равносилно на категорично публично изявление, което тя не можеше да понесе.
	В градината имаше сервитьори и музикален квартет. За външен наблюдател двамата с Мак бяха идеалната двойка — приятелите на Мак, фотографи и стройни като газели моделки, и нейните приятели от правните среди общуваха помежду си и смехът им се носеше над високата тухлена ограда. Съзнаваше, че би трябвало да използва партито като възможност да създаде нови познанства, и макар все още леко замаяна от мисълта, че живее в толкова голяма и елегантна къща, разбираше, че присъствието на определени висши правни съветници или кралски съветници никак няма да навреди на кариерата й. Шампанското се лееше, музиката се носеше в градината, а лондонското слънце огряваше малката беседка, която бяха разположили в дъното на двора. Мечтана гледка.
	Но тя бе абсолютно нещастна.
	Мак я избягваше през целия ден. Стоеше сред групичка хора, които тя не познаваше, с гръб към нея и се смееше гръмогласно. Всички жени, поканени от него, изглеждаха поне метър и осемдесет високи, забеляза тя с горчивина. С интересни дрехи, които сякаш бяха облекли набързо и без особено да мислят, но изглеждаха изискани и секси. Тя не бе имала време да изглади роклята, която искаше да облече, и блузата и полата, които бе избрала вместо нея, сега й се струваха старомодни и скучни. Мак не й бе казал, че изглежда добре. Вече рядко коментираше вида й.
	Стоеше на горното стъпало от йоркски камък и го наблюдаваше. Твърде късно ли бе за тях двамата? Имаше ли какво да се спаси помежду им? Докато го гледаше, той прошепна нещо на ухо на високата жена до него, което я накара да присвие очи и да се усмихне палаво. Какво й беше казал? _Какво й беше казал?_
	— Стига — обади се глас до нея. — Твърде прозрачна си. Да идем да си вземем нещо за пиене.
	Конър. Остави се да я поведе през градината, промушвайки се през групички от хора с усмивка, залепена на лицето й.
	— Добре ли си? — попита той, когато се озоваха в ъгъла на беседката.
	Тя безмълвно поклати глава.
	Погледът на Конър задържа нейния. Не се опита да се пошегува.
	— „Маргарита“ — заяви той. — Лек за всички познати злини.
	Поръча на бармана четири и въпреки протестите й я накара да изпие две една след друга.
	— О, уха — възкликна тя само след няколко минути, облегната на ръката му. — Какво, за бога, направи?
	— Накарах те да се отпуснеш малко — отвърна той. — Нали не искаш всички да шепнат: „Какво, за бога, й става?“. Знаеш какви клюкари са всички.
	— Конър, какво направи? — Тя се засмя. — Сякаш съм изпила чиста текила.
	— Наташа Маргарита — подхвърли той. — Звучи добре. Хайде, ела да обиколим.
	Наташа усети как токчетата й потъват в тревата и не бе сигурна, че може да запази равновесие и да ги изтегли оттам. Конър забеляза дилемата й и протегна ръка, която тя с благодарност прие. Запътиха се към групичка адвокати от кантора, с която често работеха.
	— Ще си поговорим с колегите — прошепна Конър. — Знаеш ли, че Даниъл Хюитсън е бил хванат в публичен дом миналия месец? Виж, каквото и да става, недей да казваш: „Чух, че са те хванали в публичен дом“. — Замълча за момент. — Сега мислиш единствено за това, нали?
	— Конър! — прошепна тя и го стисна по-здраво.
	— По-добре ли си?
	— Само не се отдалечавай. Може да се наложи да се облегна на теб.
	— Винаги, скъпа. — Конър поздрави весело групичката и двамата се присъединиха към нея.
	Наташа смътно следеше разговора, който се водеше около нея. Ефектът от коктейлите сякаш се усилваше, докато алкохолът се разливаше из тялото й. Вече не я интересуваше — беше спокойна, че Конър е до нея. Не искаше да мисли за друго, освен за присъствието му, гледаше да се смее на шегите, кимаше и се усмихваше на околните. Токчетата й отново потънаха и леко несигурна, тя се облегна на рамото му. В градината имаше толкова много хора, че явно нямаше значение; хората в този край стояха рамо до рамо в различни групички. Когато усети ръката на Конър да се пресяга зад гърба й към нейната, тя улови кутрето му и го стисна, опитвайки се да му предаде благодарността си. Беше я спасил, не й бе позволил да се изложи като глупачка. Толкова лесна крачка, съвсем естествено продължение на отношенията им, затова й отне няколко минути, преди да осъзнае, че паренето върху тила й може да не е само заради слънцето.
	Тя престана да следи разговора и извърна глава, колкото да забележи Мак, застанал на няколко метра от тях. Беше вперил поглед в ръката й. Стресната и изненадана, тя пусна пръста на Конър. Впоследствие бе осъзнала, че това е възможно най-неподходящата реакция, защото вменяваше вина. Но злото вече бе сторено.
	Изражението върху лицето на Мак й бе дало да разбере, че той си е тръгнал. Вероятно преди много време.


	— Наистина трябва да идеш на фризьор някой ден — обади се Линда зад гърба й. В отражението на екрана на компютъра си Наташа забеляза намръщената физиономия на секретарката си. Кухненската кърпа на офиса бе метната на раменете на Наташа, за да улови отрязаните връхчета на косата й.
	— Нямам време. — Наташа отново бе забила поглед в досието пред нея, очилата й се бяха смъкнали на носа, а босите й крака бяха върху бюрото. — Трябва да прочета тези документи. В два часа отново съм в съда за заключителната реч.
	— Но кичурите ти са израснали. Трябва да се подновят.
	— Не можеш ли да го направиш?
	— Не съм правила кичури на никого от години, особено пък в обедната почивка. Печелиш повече от достатъчно. Трябва да идеш при професионалист. Някой от онези фризьори на знаменитостите. — Тя вдигна кичур коса и го пусна обратно.
	Наташа изсумтя.
	— Това е най-големият ми кошмар.
	— Можеш да изглеждаш наистина страхотно, ако малко се постараеш.
	— Говориш като родителите ми. Има ли чай наоколо?
	Прочете по диагонал последната страница с бележките си, после затвори папката и посегна за другата под нея. Телефонът избръмча. Мак й бе пратил две съобщения от сутринта с въпрос кога може да мине през къщата. Беше го отлагала почти десет дни.


	_Съжалявам. Твърде много работа имам утре. Може би в четвъртък. Ще ти пиша_, написа тя сега. Едва бе оставила телефона, когато се появи ново съобщение.
C>
	Половин час. Сряда вечер.
C$
	Не искаше да го вижда. Твърде много неща имаше на главата си. Беше стоял настрани цяла година, още ден-два едва ли щяха да му навредят. Отговори на съобщението му:
C>
	Не мога да се измъкна. Съдебна оценка. Съжалявам.
C$
	Но днес търпението му явно се бе изчерпало:
C>
	Искам си нещата. Другия петък най-късно. Мога да ги взема и без да си там. Моля да ми кажеш, ако си сменила ключалките.
C$
	Затвори телефона си и мислено се стегна.
	— Кажи ми, Лин — подхвана тя, — защо да ходя на фризьор? Твоите прически са страхотни.
	— По-полека с похвалите, госпожо Маколи.
	— Госпожица.
	— О, да. Щях да питам дали искаш да си „г-ца“, или без обръщение на бланките за кореспонденция… Ще трябва да поръчвам наново.
	— Защо бих искала да съм без обръщение?
	Линда сви рамене.
	— Не знам. Просто си такъв тип.
	Наташа се наведе напред, далеч от ножицата, и се завъртя на стола си.
	— Какъв тип?
	Линда не се смути.
	— Независима жена, която иска всички да го знаят и е доволна от положението си. — Замисли се. — Така сякаш казваш, че вече си била на въртележката. Не е като „г-ца“, което сякаш казва: „О, божичко, още се надявам на сватба с бяла рокля“. — Обхвана лицето на Наташа с ръце и завъртя главата й така, че да гледа напред.
	— Била съм на въртележката — повтори Наташа. — Не знам дали да го приема като обида, или като комплимент.
	Бен влезе и остави нова папка на бюрото й. Тя се наведе да я вземе, с което предизвика мърморене зад гърба си.
	— Линда, онази социална работничка обади ли ни се по случая Ахмади? — Не бе сигурна какво точно да я пита, но трябваше да се хване за нещо: как е могла така да сбърка с това момче? Дали някой друг се бе досетил, че историята му не може да е напълно достоверна?
	— Ахмади… Не писаха ли за него във вестника? Онзи, когото ти представляваше? Стори ми се познато име. — Нищо не убягваше на Линда. — Нападнал е някого, нали? Много странно. Не ми изглеждаше такъв тип.
	Наташа не искаше да го обсъжда пред стажанта си.
	— Обикновено е така. Хайде, Линда, сигурно вече съм готова. След двайсет минути трябва да съм в съда, а още не съм си изяла сандвича.


	— Как мина?
	Конър я чакаше пред съда. Тя го целуна, без да се притеснява повече от погледите на другите адвокати. Вече бяха двойка. Двама разделени и помъдрели възрастни хора. Нямаше нищо скандално.
	— Разбих ги. Знаех си, че ще успея. Пенингтън бе силно неосведомен.
	— Браво на теб. — Конър я погали по косата. — Хубава прическа. Вечеря?
	— Господи, много бих искала, но трябва да прегледам цял тон документи за утре. — Забеляза как лицето му помръкна и го хвана за ръка. — Едно питие би ми дошло добре. Почти не те видях тази седмица.
	Двамата прекосиха с бодра крачка тихия площад пред „Линкълнс Ин“ и излязоха на шумната и пълна с хора улица. Слънцето нагряваше паважа, докато отиваха към бара, затова Наташа си свали сакото още преди да стигнат там.
	— Няма да мога да се измъкна този уикенд — побърза да се застрахова Конър, когато застанаха до бара. — Момчетата ще са при мен. Реших да ти кажа отрано.
	Двамата синове на Конър бяха на пет и на седем и явно бяха твърде разстроени и уязвими, за да бъдат осведомени за съществуването на приятелката на татко, макар да се бе развел с майка им преди повече от година. Наташа се опита да не показва разочарованието си.
	— Жалко — шеговито подхвърли тя. — Бях запазила стая в „Уизли“.
	— Шегуваш се.
	Тя се усмихна.
	— Не. Имаме годишнина — шест месеца, откакто се срещаме, в случай че си забравил.
	— А пък аз си мислех, че си заклета противничка на романтиката.
	— Не само ти можеш да правиш романтични жестове — кокетно отвърна тя. — Явно ще трябва да взема някой друг с мен.
	Тази вероятност явно не го тревожеше. Поръча напитките им и отново се обърна към нея.
	— Тя заминава за Дъблин за уикенда. — Бившата му жена винаги беше „тя“. — Така че ще са при мен от петък до понеделник сутринта. Само Господ знае какво ще ги правя. Искат да ходят да се пързалят с кънки. Кънки на лед, представяш ли си? Навън е двайсет и осем градуса.
	Наташа отпи от питието си, като се питаше дали да си предложи услугите. Ако се наложеше да й откаже втори път, отношенията им определено щяха да се обтегнат. По-безопасно и по-лесно за всички беше да се преструва, че няма начин да го придружи.
	— Сигурна съм, че ще измислиш нещо — внимателно каза тя.
	— Какво ще кажеш за понеделник? Мога да дойда направо у вас, ако искаш. Ще бъда готов за теб.
	— Явно ще се възползвам от каквото мога — отвърна тя, като се постара да не покаже огорчението си. Защо не искаше да я запознае със синовете си? Дали връзката им не беше само някакъв преходен етап за него, така че не си струваше да се срещат с нея? Или по-лошо, дали тя нямаше някакво не майчинско излъчване, заради което той се притесняваше да й ги представи?
	Наташа се занимаваше с най-различни конфликти по цял ден в съда, а през последната година нямаше никакво желание да се разправя с това и в личния си живот.
	— Значи, остава понеделник — каза тя с усмивка.
	Довършиха си виното, обсъждайки работни проблеми, и Конър й даде няколко съвета относно съдията, с когото тя трябваше да се срещне следващата седмица. Разделиха се на вратата на бара и тя се върна в кантората за още около час. Звънна на майка си, изслуша безкрайните й оплаквания от здравето на баща й и се опита да намекне, че има социален живот, когато майка й я попита за това. В девет часа заключи, излезе навън в късната лятна вечер и спря такси, за да се прибере у дома.
	Загледа се навън в улиците на града, по които бавно се разхождаха двойки, влизаха или излизаха от барове и ресторанти. Светът е пълен с двойки, когато ти си сам. Може би трябваше да приеме вечерята с Конър, но работата й беше единственото постоянно нещо в живота й. Ако я пренебрегнеше заради вечеря с него, целият й живот би бил напразен.
	Внезапно се почувства безкрайно тъжна и потърси носна кърпичка в чантата си, а после се насили да погледне едно от досиетата за следващия ден. „Хайде, Наташа, стегни се“, смъмри се тя мислено, докато се чудеше защо е толкова неуравновесена. Не беше трудно да си отговори.
	Затвори папката, после се загледа в съобщенията, които бяха пристигнали последно. Пое си дълбоко въздух и написа:
C>
	Ключалките не са сменени. Ела, когато искаш. Ако е късно, моля те, остави светната лампа и дръпни завесите, когато си тръгваш.
C$


>	Четвърта глава

E>
	Най-сладкият от всички звуци е похвалата.
@	Ксенофонт, „За ездаческото изкуство“
E$

	Когато пристигна, Ралф беше пред портите. Тя го изгледа учудено и си погледна часовника. Дванайсетгодишният Ралф рядко ставаше преди обяд. Училището съвсем не бе задължително според него. Той беше нощна птица.
	— Малтиеца Сал вдига купон — каза той и махна към пикапа от другата страна на улицата. Сал си намяташе якето и проверяваше нещо в мобилния си телефон. — Идваш ли?
	— Къде?
	— На надлеза. До футболните игрища. Само двайсет минути. Хайде, Висенте каза, че може да ни вземе в каросерията на пикапа си.
	Той я погледна изпитателно, с цигара, затъкната в ъгъла на устата му.
	— Помогнах на Сам да приготви кобилата. Направо ще излезе от кожата си.
	Сега й стана ясно защо на „Спеърпени“ имаше два пъти повече коли от обичайното. Мъжете се качваха, затръшваха вратите и говореха тихо в стихналото утро. Чу запалването на двигателите, усети натегнатото очакване във въздуха. Сара отново си погледна часовника, колебаеше се.
	— Каубоя Джон вече е там — подхвърли Ралф. — Хайде. Ще бъде забавно.
	Сара трябваше да обучава коня си, но Ралф стоеше пред нея и чакаше. А и тя бе единствената в двора, която никога не бе виждала състезание.
	— Идвай, сигурно ще е последното за лятото.
	Тя се поколеба само за миг, после хукна след него към червения пикап, от чийто ауспух вече излизаха тъмнолилави кълба пушек в притихналото утро. Метна раницата си отзад, хвана се за ръката на Ралф и се издърпа нагоре, преди да се хвърли върху купчина въжета и покривала. Висенте им подвикна да се държат здраво, после потегли и се включи в колоната от още четири коли, които бяха пълни с тъмнокоси мъже и от прозорците им се стелеше синкав цигарен дим.
	— Заложил е много пари в „Пикетс Лок“ — викна Ралф, за да го чуе над шума на двигателя. Двамата се наведоха ниско, докато минаваше една полицейска кола.
	— Коя кобила?
	— Ще пусне сивата.
	— Онази, която се отскубна от двуколката ли?
	— Купил е нова, както и чисто нови наочници. Заложил е голяма пачка на това състезание, казвам ти. Голяма пачка. — Той вдигна длани и ги раздалечи на двайсетина сантиметра, а на лицето му грейна широка усмивка.
	— Не казвай на Папа, че съм идвала — викна тя. Той си дръпна от цигарата, после метна фаса на пътя. Някои неща се подразбираха от само себе си.


	За разлика от надбягванията с хрътки или неделните футболни мачове, състезанията с двуколки бяха без фиксирана дата и често не се обявяваха публично, но бяха постоянно присъствие в спортните залагания източно от Сити. Нямаше стадион, нито осветена писта, по която най-добрите коне да се състезават, нямаше го обичайния букмейкър, който да предлага залагания срещу този или онзи кон или да вика и да подканя участниците. Вместо това няколко пъти в годината състезателите се уговаряха да се срещнат на някое безлюдно място с предварително уговорена дължина на гладка настилка.
	Фактът, че тази „писта“ неизбежно беше обществен път, не бе никаква пречка пред състезанието; малко след зазоряване, когато трафикът не беше оживен, пикапи тръгваха в двете посоки. След няколко маневри, те се разполагаха един до друг в двете платна на еднопосочния път и после, на предварително определено място, забавяха и спираха с включени аварийни светлини, така че другите коли бяха принудени да спрат зад тях. Преди останалите шофьори да са се усетили какво става, състезаващите се коне вече бяха на пътя, повлекли подире си леките двуколки. Състезанието се провеждаше по протежение на една миля, придружено от викове, ругатни, пот, вихрушка от крака и камшици, докато мъжете в двуколките, приведени силно напред, пришпорваха конете си към някаква предварително уговорена финална лента, често представляваща парче въже, държано от двама хлапаци. Само след минути лентата биваше пресечена, победителят — определен, и участниците изчезваха в странични улички, за да се поздравят, да възразяват или да си връчат спечеленото. Докато полицията се появи, на мястото нямаше особени следи — може би само някоя и друга купчинка конски тор и няколко фаса — които да доказват, че нещо изобщо се е случило.
	Това, както я увери Ралф, било любимото място на Малтиеца Сал.
	— Чисто нов асфалт, нали? — Той одобрително плъзна крак по гладката настилка.
	Двамата бяха скочили от пикапа и сега стояха под надлеза, който водеше към индустриалния парк, и гледаха как куп пари се разменяха само на метри от тях. Полускрити от пилоните, татуирани мъже от мобилни домове стояха пред лъскави джипове с големи гуми, стиснали телефони до ухо, а между мръсните им едри пръсти се мъдреха вечните цигари. Те брояха банкноти от огромни пачки, плюеха на ръцете си, преди да ги стиснат, а студенината, която проблясваше в очите им, говореше, че изобщо не влагат доверие и приятелски чувства в жеста. Хората на Малтиеца, по-дребни, по-обиграни от пътуващите, в по-очукани коли, но безупречно облечени, бяха от едната страна на пътя, а пътуващите — от другата. Каубоя Джон се бе облегнал на микробуса си, дърпаше замислено от навита на ръка цигара, сочеше към конете и си приказваше с някого на предната седалка. Едно момче, което Сара не познаваше, седеше без седло върху гърба на черен кон, изпънало крака напред и стиснало юздите, докато насочваше коня да заобикаля колите.
	Малко встрани оттам, нахлупил шапка върху късо подстриганата си глава, Малтиеца Сал проверяваше закопчалките по сбруята на коня си, гълчеше го, когато мърдаше нетърпеливо, а широката му усмивка разкриваше златния му зъб. Той се смееше, обиждаше коня на противниците си, имитираше неудачната извивка на краката му, уж тесния му гръден кош.
	— Мразят го — отбеляза Ралф, запалил нова цигара. — Хванали са го с нечия жена миналата година. Нарочили са го за продавач.
	— Продавач?
	Ралф я погледна, сякаш беше много тъпа.
	— Ако изгуби, трябва да си даде кобилата.
	— Това няма ли да го ядоса? — попита Сара.
	Ралф се изплю в каросерията.
	— Не. Пътуващите пайки* знаят, че всички от тайфата на Сал скачат като един. И си носят патлаците за всеки случай. Но мисля, че е най-добре да останем на пикапа на Висенте, в случай че се наложи да се ометем бързо.
	[* Прозвище, използвано във Великобритания и Ирландия, с което са назовавали странстващите групи хора в Европа — предимно цигани или скитници. — Б.р.]
	Той се разсмя. Никога не бягаше от неприятностите.
	Мъжете започнаха да се качват обратно по колите и Сара потръпна, макар да не разбираше дали е от нерви, или от вълнение. Над главите им, по надлеза, който се държеше от огромни бетонни колони, профучаваха колите на тръгналите за работа и съдейки по натовареността, явно часът пик наближаваше.
	Някой подсвирна, излая куче, после Ралф я издърпа към отбивката. Три пикапа обърнаха и се запътиха обратно оттам, откъдето бяха дошли, в предварително уговорен ред. Изгубиха се от поглед, готови да се включат в трафика на надлеза, и тогава останаха само мъжете, застанали на отбивката, и конете, от чиито ноздри излизаше пара, а копитата им потропваха отчетливо по асфалта, докато треньорите им ги държаха здраво, застанали до главите им. Зад сивата кобила Сал бе приклекнал в яркочервената двуколка, стъпил здраво на крака, а юздите бяха отпуснати в едната му ръка, докато той поглеждаше често-често назад в очакване на сигнала. Излъчването му бе магнетично. Сара се усети, че го наблюдава запленена — широката му, уверена усмивка, очите му, които сякаш знаеха всичко. Ралф, застанал до нея, запали нова цигара и само мърмореше под нос:
	— О, да, о, да, о, да…
	Сега всички очи бяха вперени в трафика на надлеза. Мъжете си мърмореха помежду си. Но колите продължаваха да се движат.
	— Дони сигурно са го спрели. Няма платен данък на колата. — Някой се разсмя и разчупи напрежението.
	И тогава се чу вик, а над главите им, едва видим, единият от пикапите на пътуващите се бе спрял и премигваше с аварийните си светлини точно до мантинелата.
	— Тръгвайте! — викна някой. — Тръгвайте!
	Като един, двата коня се озоваха на отбивката, колелата на двуколките почти се докоснаха и двамата мъже се наведоха силно напред, вдигнали високо камшици, за да подканят конете по опустелия от коли път.
	— Давай, Сал! — крещеше Ралф с изтънял от вълнение глас. — Давай!
	Сара усети как я сграбчва за ръкава и я дърпа към пикапа на Висенте, който вече форсираше двигателя и се готвеше да последва конете, почти изгубили се от погледите им.
	Бутна я горе в каросерията, а после чуха клаксоните на спрелите коли, свистенето на гумите, ръцете й се сключиха здраво около решетките отзад на кабината на пикапа, а вятърът виеше в ушите.
	— Той печели! — крещеше Ралф. — Води!
	Сара видя сивата кобила в невероятно бърз тръс, невъобразимо пъргава. Забеляза гримасата на лицето на другия състезател, камшика му, вдигнат високо, докато се мъчеше да накара коня си да побърза, ругатнята му, когато той за малко мина в лек галоп, с което си навлече гръмогласни протести от страна на тайфата на Малтиеца.
	— Давай, Сал! Разбий го!
	Сърцето й се бе качило в гърлото, докато гледаше смелата дребна кобила, с жили, изпънати от усилието да поддържа такава скорост в тръс, при който малките й копита едва докосваха настилката на пътя. „Давай“, мислено я подтикваше Сара, уплашена да не се провали в състезанието и да бъде изгубена завинаги в някакъв парк с мобилни домове, осеян с отровни плевели и счупени колички от супермаркета. Усети някаква мълчалива съпричастност с дребната кобила, която се бореше за оцеляването си насред виковете, потта и шума наоколо. _Давай_.
	След един победен вик всичко свърши, конете бяха свалени от надлеза също толкова бързо, колкото ги бяха качили там, камионите се изтеглиха подире им и колите отново потеглиха по пътя в гневен безпорядък. Пикапът на Висенте зави наляво от отбивката и попадна на дупка на пътя, при което Сара удари болезнено коленете и лактите си в страничните прегради, а раницата й се отвори и оттам се разлетяха книги и тетрадки с развети страници. Вдигна глава и видя Сал да скача от двуколката още преди кобилката да спре, вдигнал високо ръка в победоносен жест, след което негов приятел го поздрави с пляскане на вдигнатата ръка. Сара и Ралф се смееха, прегръщаха се, заразени от всеобщата лудост след победата на Сал.
	Сивата кобилка щеше да е в безопасност поне още няколко седмици. На сигурно място при Каубоя Джон.
	— Бях заложил цяла лира на кобилката! — крещеше Ралф с пламнало лице, докато дърпаше яката на училищното й яке. — Хайде! Сал каза, че ако спечели, ще купи закуска за всички, когато се върнем в конюшнята.


	Папа беше там, когато се върна отново след училище. Беше в отделението на Бу, навеждаше се и клякаше, докато лъскаше до блясък хълбоците на коня. Сара го чу как диша шумно още преди да го види, и забеляза тъмните ивици от пот по гърба на внимателно изгладената му риза още преди да се обърне. Папа не вършеше нищо наполовина. Във всичко личеше военното му минало.
	Когато тя влезе под колоните, Каубоя Джон се бе облегнал на вратата на конюшнята и пиеше чай с цвета на мазилка. Привидно никога не влагаше особени усилия в каквото и да било, но някак всичко в конюшнята беше подредено.
	— Цирковото момиче е тук — отбеляза той и Ралф, който се облягаше на хълбока на едно набито дребно конче с черни и бели петна по козината, й намигна.
	— Автобусът закъсня — обясни тя и остави раницата си върху бала сено.
	— Забравила си е балетната поличка — подметна Каубоя Джон.
	— Върнаха ли ви тестовете по математика? — попита Папа.
	— Дванайсет от двайсет точки. — Сара размаха учебника, като се надяваше той да не види следите от гуми и кал по корицата. Срещна погледа на Ралф, който мигновено се задави от кашлица.
	— Казах ли ти, че Малтиеца Сал купи и продаде онзи черен кон днес, оня, който взе от италианците в Нортхолт?
	Дядо й облегна длан върху гърдите на Бу и конят послушно се премести назад.
	— Раванлията ли? — попита Папа. Малтиеца Сал все купуваше и продаваше коне, които се движат в тръс.
	Каубоя Джон кимна.
	— Един мъж дойде да го вземе следобед.
	— Късметлия ще е, ако успее да го накара да тръгне по-бързо от ходом — подхвърли Ралф. — Тича като кривокрак каубой на токчета.
	— Ако го беше чул какво приказва на купувача, щеше да си помислиш, че е втори Буцефал. — Каубоя Джон изимитира поклащане на глава. — Конят излезе от отделението си, сякаш е готов за дербито на Кентъки.
	— Но как… — не разбираше Сара.
	— Пъхнал е стъклено топче в ухото му — прекъсна я Ралф.
	Каубоя Джон перна момчето с шапката си.
	— Подслушвал ли си ме?
	— Ти го каза на всички, които минаха оттук тази сутрин — оправда се Ралф.
	— Онзи кон излезе, тръскайки диво глава. С парите, които получи за него, купи още два. Ще дойдат в неделя. И двата са за състезания.
	Сара знаеше, че Папа не одобрява триковете на търговците. Преструваше се, че не чува.
	Ралф извади дъвката от устата си и я лепна на вратата на отделението.
	— Помниш ли, когато продаде онзи стар паломино на италианеца, дето живее край блатото, и как му пъхна парче джинджифил в задника, за да го накара да живне малко?
	Каубоя Джон отново кипна.
	— Не знам как беше попаднало там! — заяви той. — Нищо му нямаше на онзи кон. Нищо. Обиждате ме. Късметлии сте, че изобщо ви пускам да се мотаете в двора, като слушам какви ги плещите. Трябва да сте в училище. Защо, по дяволите, никога не ходите на училище… — Той тръгна към портите, мърморейки си под нос, но рязко спря, за да подвикне на една червенокоса жена на средна възраст, която тъкмо минаваше край двора. — Госпожо Пари! Май ви видях по телевизията снощи? — Жената продължи по пътя си. Джон свали шапката си и я размаха, за да привлече вниманието й, застанал до портите. — Вие бяхте! Знаех си!
	Тя забави крачка, обърна се леко с озадачено лице. Ралф изпъшка.
	— В шоуто „Новият топмодел на Великобритания“! Ето — видяхте ли? Засмяхте се. Знаех си, че сте вие. Искате ли малко яйца? Имам и прекрасно авокадо. Мога да ви дам цяла щайга, ако искате. Не? Пак ще минете някой ден, нали? Когато свърши договорът ви на модел.
	Беше се ухилил до уши, когато се върна под арката.
	— Тази госпожа Пари от пощата, страаашна е. — Проточи думата, за да покаже възхищението си. — Ако беше двайсет години по-млада…
	— … можеше да ти подава старческата проходилка — подметна Ралф. Папа не каза нищо. Той отново сресваше Бу с отмерени и енергични движения на ръката. Понякога се налагаше конят да се стегне под натиска му.
	Каубоя Джон отпи още веднъж от чая си.
	Сара обичаше тези следобеди, когато конете стояха сънено под слънчевите лъчи, а мъжете си разменяха добродушни закачки. Тук не се усещаше ужасната липса на баба й. Тук Сара беше у дома си.
	— Момиче, все едно и също повтарям на дядо ти. Затова никога няма да си намери нова приятелка. Погледни го само! — Тя проследи погледа му и видя как Папа прокарва енергично четката по лъсналия гръб на Бу. Каубоя Джон протегна ръце и бавно ги плъзна настрани, намигайки й. — Казвам ти, Капитане, жените обичат бавната ръка, нежното докосване.
	Папа само го изгледа гневно и продължи работата си.
	— А пък аз си мислех, че французите са смятани за големи любовници — продължаваше Каубоя Джон.
	Дядо й сви рамене и изтупа прахоляка от четката.
	— Джон, ако още не можеш да правиш разлика между правенето на любов и сресването на кон, нищо чудно, че конете ти изглеждат толкова объркани.
	Момчетата наоколо се разсмяха гръмогласно. Сара също се подсмихна, макар да бе наясно, че не се предполага да схване шегата, но после бързо стана сериозна, когато Папа й каза да изтича да си вземе шапката.


	Слънцето клонеше към залез, слязло ниско към железопътния мост и надлеза зад него. Беше времето на пиковия час и около парка колите чакаха в колони, а шофьорите им за малко се развличаха с онова, което можеха да видят на тревата.
	Сара не ги забелязваше. Папа стоеше до нея, протегнал ръце встрани, като й помагаше да набере онази сдържана сила, която щеше да изтласка Бу нагоре.
	— Седни изправена — тихо каза той. — Всичко е от седлото, Сара. Дръж крака си… но без да мърдаш, неподвижно, управлявай го от седлото, ето така?
	Тя се потеше от усилието. С ъгълчето на лявото си око виждаше камшика на Папа — той изобщо не докосваше лъскавата кожа на Бу — усещаше силата, която се набираше под нея. Седеше абсолютно неподвижно, краката й бяха леко отпуснати встрани, очите й бяха вперени право между наострените му уши.
	— Не — каза отново Папа. — Напред. Остави го да тръгне напред. Сега опитай пак.
	Бяха упражнявали _пиафе_* близо четиридесет минути и от потта униформената й риза бе залепнала за гърба, а жаркото слънце напичаше главата й. Движение напред в тръс, спиране, после отново тръс, докато насъбере енергията, нужна му да се движи в тръс, но на място, в онази ритмична походка, която щеше да е основата на по-сложните фигури, които Папа непрекъснато й повтаряше, че не е готова още да изпълнява.
	[* Фигура от висшата обездка, позната като „марш на място“. — Б.р.]
	Преди няколко месеца тя се бе примолила и той й бе показал от земята как Бу може да бъде накаран да изпълни _левада_, като балансира на задните си крака, вдигнал предните във въздуха, и сега тя нямаше търпение да опита фигурите, които щяха да го накарат да се отлепи от земята — _курбет, каприол_ — но вече върху коня. Папа обаче не й позволяваше. Тренировки на земята и пак, и пак, и пак. Никаква _левада_ в обществен парк, докато хората ги гледат. Какво си мисли тя? Да не иска да каже на Бу, че е цирков кон? Знаеше, че е прав, но понякога бе толкова скучно. Сякаш вечно стои на старта.
	— Може ли да спрем за малко? Много ми е горещо.
	— Как ще постигнеш нещо, ако не се упражняваш? Не. Продължаваме. Той вече схваща.
	Тя издаде напред долната си устна в мълчалив протест. Нямаше смисъл да се спори с дядо й, но наистина имаше чувството, че прави едно и също часове наред. Сети се за дребната сива кобилка от сутринта. Тя поне бе стигнала някъде.
	— Папа…
	— Концентрирай се! Престани да говориш и се съсредоточи върху коня.
	Две деца изтичаха край тях и едното викна:
	— Препускай, каубой!
	Тя не отклони погледа си от мястото между ушите на Бу. То бе потъмняло от пот.
	— Напред. Награди го.
	Тя остави коня да тръгне напред, после отново спря и се опита да го накара да задържи с леко преместване на тежестта, съвсем лек натиск върху юздите.
	— Не! Пак се навеждаш напред.
	Тя се отпусна върху шията на коня и изхленчи.
	— Не е вярно!
	— Изпращаш му противоположни сигнали — каза дядо й, намръщил ядосано лице. — Как да те разбере, като краката ти му казват едно, а седлото — обратното?
	Тя прехапа устни. Искаше й се да извика: „Защо правим всичко това? Никога няма да съм достатъчно добра за онова, което искаш. Това е пълна глупост“.
	— Сара, съсредоточи се.
	— Съсредоточена съм. Конят е твърде разсеян и му е горещо. Вече не ме слуша.
	— Усеща, че ти не слушаш мен. Затова не те слуша.
	Винаги беше виновна тя. Никога конят.
	— Като седиш отгоре му така, го учиш да не те слуша.
	На нея също й бе много горещо.
	— Добре — каза тя, прехвърли юздите в една ръка и слезе от коня. — Щом съм толкова безполезна, ти го направи.
	Стоеше на земята и не можеше да повярва, че се е опълчила така. Рядко противоречеше на Папа.
	Той я изгледа гневно, а очите му направо пламтяха и като разкаяно кученце тя сведе поглед надолу.
	— Пардон — рязко каза той.
	Тя чакаше, защото не бе сигурна какво ще прави. Той отиде решително до Бу, с леко изпъшкване вдигна левия си крак и го пъхна в стремето, след което скочи нагоре и леко се настани върху гърба на коня. Ушите на Бу се стрелнаха назад; беше стреснат от непознатата тежест. Папа не й каза нищо. Кръстоса стремената отпред върху седлото и дългите му крака виснаха свободно отстрани. И после, изпънал до съвършенство гръб, с привидно неподвижни ръце, той накара Бу да направи широк кръг, след което го пришпори в действие.
	Сара вдигна ръка на челото си, за да засенчи очи, и се загледа как дядо й, когото никога не бе виждала да язди, иска от коня — с почти невидими движения — нещо, което той не знаеше как да изпълни, и Бу, чиято уста бе побеляла от пяна, вдига крака високо и още по-високо, без да се движи напред. Сара затаи дъх. Папа беше като мъжете във видеото. Правеше всичко, а сякаш не вършеше нищо. Усети, че е стиснала юмруци, и ги пъхна в джобовете си. Бу се бе съсредоточил толкова сериозно, че потта вече течеше на вадички по мускулестия му гръб. А Папа сякаш все така не правеше нищо, докато копитата на коня ритмично потропваха върху изпечената кафява земя. Внезапно конят мина в леко люлееща се походка, лекия галоп на място — _тер-а-тер_. И накрая, без никакво предупреждение, Сара чу: „Хоп!“ и докато тя направи крачка назад, видя как Бу се изправя на задни крака, сгънал прилежно предните до гърдите си, а мускулите на хълбоците му потръпваха от усилието да запази равновесие. _Левада_.
	Някой подвикна „Уха!“ откъм тротоара, а зад гърба й някои от събралите се хора замърмориха притеснено. И после той стъпи на земята. Папа преметна крак зад седлото, като единственият признак за усилията му бяха тъмните петна по синята му риза.
	Прошепна нещо на коня, погали с длан шията му, за да му благодари, после й подаде юздите. Искаше да го пита как го е направил, защо вече не язди, след като е такъв майстор. Но той заговори, преди тя да измисли какво да каже.
	— Той се старае прекалено — небрежно каза Папа. — Много е напрегнат. Трябва да го върнем стъпка назад, за да не се тревожи толкова за равновесието си.
	На тревата седяха групичка жени и ги наблюдаваха от безопасно разстояние. Ядяха сладолед, а вдигнатите над коленете им поли разкриваха бронзови крака.
	— Направи го пак — подвикна едната.
	Сара още бе леко замаяна от видяното.
	— Искаш ли да продължа да се опитвам? — попита тя.
	Папа прокара длан по шията на Бу.
	— Не — тихо каза той. После потърка лице и по ръката му остана собствената му пот. — Не. Уморен е.
	Сара отпусна юздите и Бу протегна врат с облекчение.
	— Качвай се. Прибираме се — каза дядо й.
	— В другия край продават сладолед — с надежда в гласа подхвърли тя, но той явно не я чу.
	— Не се обвинявай — обади се дядо й, докато вървеше напред. — Понякога… понякога изисквам твърде много. Той е млад… ти си млада…
	Докосна ръката й и Сара разбра, че това е неговото признание, че не е бил съвсем прав.


	Обиколиха веднъж парка, за да се отпуснат мускулите на Бу и да си почине, после тръгнаха по алеята към входа. Папа явно бе потънал в мислите си, а Сара не знаеше какво да каже. Пред очите й още беше дядо й на коня. Изглеждаше като напълно непознат. Знаеше, че Папа е бил един от най-младите ездачи в „Льо Кадр Ноар“. Баба й й беше разказвала, че само двайсет и двама младежи са имали правото да носят черната униформа със златни ширити, която ги е отличавала като майстори на ездата. Повечето вече били представяли страната си на международни състезания — по обездка, прескачане на препятствия или демонстративни скокове — но Папа влязъл по трудния начин: издигнал се в чин в кавалерията и накрая синът на беден фермер от Тулон бил приет като един от елита в класическата школа по езда.
	Когато го видяла за първи път, беше й казала баба й, загледана в снимката на двамата от младини, й се сторил толкова красив на коня си, че сърцето й спряло и си помислила, че ще припадне. Даже не харесвала коне, но отивала всеки ден да го гледа, застанала най-отпред в местата за правостоящи зрители, затаила дъх и потънала в съзерцание на мъжа, който на свой ред бил изцяло погълнат от нещо, което тя не можела да разбере.
	Именно това бе видяла баба й, помисли си сега Сара и отново си представи как той сякаш просто си седеше на седлото и Бу бе разбрал като по телепатия какво се иска от него. Беше видяла истинска магия.
	Като кимнаха и махнаха на пазача на портите, който никога не им обръщаше внимание, тръгнаха по улицата към конюшнята, а копитата на Бу трополяха по асфалта и краката му пристъпяха тежко.
	Най-накрая, докато пресичаха главната улица към двора, Папа наруши мълчанието си:
	— Джон ми каза, че мисли да продава.
	Наричаше Джон с малкото му име, а не „лудия каубой“, само когато беше нещо сериозно.
	— Но къде ще настаним Бу? — попита тя.
	— Казва, че няма нужда да се местим. Конюшнята щяла да бъде продадена като действащ обект.
	Не минаваше и месец без някой да предложи на Каубоя Джон много пари, за да се изнесе от двора, понякога сумите бяха толкова големи, че направо го разсмиваха. Той винаги отказваше и питаше желаещия купувач къде да си настани конете, котките и кокошките.
	Папа поклати глава.
	— Твърди, че близък познат се интересувал и че нищо нямало да се промени. Не ми харесва тази работа. — Поспря и избърса лице, видимо разсеян. — Купихме ли яйца?
	— Казах ти вече, папа. В двора са.
	— Заради жегата е — отвърна той. Яката му бе потъмняла от пот. Даже докато яздеше, не беше толкова зле. Пресегна се към шията на коня за опора и прокара ръка по гривата му, шепнейки похвали.
	Когато след време се сещаше за този момент, Сара си мислеше, че е трябвало да забележи смяната на настроенията и това, че не бе направил забележка на Бу, който не стоеше спокойно до бордюра — Папа винаги настояваше, че конят трябва да стои неподвижно и с четирите си крака, когато му е казано да спре. Два камиона минаха и единият шофьор й направи неприличен жест. Понеже дядо й беше с гръб, тя отвърна със същото. Някои хора си въобразяваха, че момичетата яздят коне по нелепи причини.
	Преминаха по по-тихите улички, където кестените предлагаха така желаната сянка. Бу се протегна и побутна дядо й по гърба, сякаш търсеше внимание, но Папа сякаш не го усети. Потърка отново лице, после и рамото си.
	— Омлет ще си направим довечера — каза той. — Омлет с ароматни подправки.
	— Аз ще го направя — обади се Сара. Тъкмо пресичаха улицата, която водеше към двора, и тя вдигна ръка да благодари на шофьора, който бе забавил заради тях. — Можем да си направим и салата.
	И тогава Папа пусна юздата, която стискаше.
	— Ти вземи… яйца — каза той и присви очи.
	— Какво?
	Но той не я слушаше.
	— Време да поседна…
	— Папа? — Тя погледна към спрялата кола. Бяха на средата на улицата.
	— Всичко изчезна — промърмори той.
	Сара не можеше да разбере какво става.
	— Папа — викна тя, — трябва да пресечем.
	Бу се суетеше, копитата му вдигаха искри по калдъръма, рязко мяташе глава. Пред очите й дядо й понечи да седне, сякаш се привеждаше над леглото, като тялото му бе леко наведено на една страна. Мъжът в колата натисна клаксона си веднъж, нетърпеливо, после явно схвана, че става нещо нередно, и се вторачи през предното стъкло на колата.
	Всичко сякаш забави ход пред очите на Сара. Тя скочи от коня и се приземи леко на крака.
	— Папа! — развика се и го задърпа за ръката, като в същото време стискаше и юздите.
	Очите на стареца се затвориха и той сякаш се замисли за нещо, което бе дълбоко вътре в съзнанието му, така че не можеше да я чуе, колкото и силно да викаше. Лицето му бе изкривено от едната страна, сякаш някой го теглеше надолу, и това странно провисване в този мъж, когото тя бе виждала единствено спретнат и в пълен контрол, силно я изплаши.
	— Папа! Стани! — Виковете й накараха Бу да затанцува и да почне да тегли юздите.
	— Той добре ли е? — викна някой от другата страна на улицата.
	Не, не беше. Тя виждаше, че не е.
	После, когато мъжът слезе от колата и тръгна бързо към дядо й, тя стисна здраво юздата на пощурелия кон и се разкрещя с пълно гърло:
	— Джон! Джон! Помогни ми!
	Последното, което си спомняше, бе Каубоя Джон, изоставил обичайната си ленива походка при вида на гледката пред очите му, да тича сковано по пътя към нея, докато вика нещо, което тя не можеше да чуе.


	Чистачът се движеше бавно по линолеума, а двойните четки на машината за полиране бръмчаха тихичко. Каубоя Джон седеше на твърдия пластмасов стол до момичето и проверяваше часовника си за четиридесет и седми път. Седяха тук вече близо четири часа. Четири часа и само веднъж една сестра бе спряла да попита дали Сара е добре.
	Вече трябваше да се е върнал в конюшнята. Животните сигурно бяха гладни, а и се бе наложило да заключи портите, така че на другия ден щеше да изслуша какви ли не ругатни от Малтиеца Сал и хлапетата, които не са могли да влязат при конете си.
	Но не можеше да я остави. Тя самата беше дете, за бога. Седеше абсолютно неподвижно, стиснала ръце в скута си, а лицето й представляваше маска на пълно съсредоточаване, сякаш с усилие на волята можеше да направи така, че старецът да се оправи.
	— Добре ли си? — попита той. — Искаш ли да ти взема кафе?
	Чистачът бавно мина край тях. Позволи си да хвърли поглед към шапката на Каубоя Джон, после продължи с равни крачки към кардиологичното отделение.
	— Не — отвърна тя, после добави тихо: — Благодаря!
	— Той ще се оправи — каза Джон за десети път. — Дядо ти е корав като камък. Знаеш го.
	Тя кимна, но без никакъв ентусиазъм.
	— Сигурен съм, че някой ще се появи съвсем скоро и ще ни каже.
	Леко колебание. После момичето отново кимна.
	И продължиха да чакат, пренебрегвани от сестрите, които притичваха край тях, облечени в найлонови престилки, заслушани в далечните звуци от медицинска апаратура. Джон не го свърташе на едно място и само си търсеше извинения да стане и да се поразсее. Лицето на стареца не излизаше от мислите му: болката и гнева в очите му, стиснал здраво челюст, докато падаше на земята, силно засрамен, че подобно нещо може да го победи.
	— Госпожице Лашапел?
	Сара бе потънала в мислите си и леко подскочи, когато лекарят я заговори.
	— Да — обади се тя. — Той добре ли е?
	— Вие… роднина ли сте му? — Докторът изгледа Джон.
	— Почти — отвърна той и стана от мястото си.
	Лекарят отново погледна през рамо към отделението.
	— Строго погледнато, не мога да обсъждам случая с друг, освен с близък роднина, но…
	— Аз съм най-близък в случая — бавно заяви Джон. — Капитана няма други живи роднини, освен Сара. Аз съм най-добрият му приятел.
	Докторът седна на стола до тях. Обърна се към Сара.
	— Дядо ти е получил мозъчен кръвоизлив. Удар. Знаеш ли какво е това?
	Тя кимна.
	— Горе-долу.
	— Стабилен е, но е леко унесен. Не може да говори или да прави каквото и да било.
	— Но ще се оправи, нали?
	— Стабилен е, както вече казах. Следващите двайсет и четири часа са много решаващи.
	— Мога ли да го видя?
	Докторът погледна към Джон.
	— Мисля, че и двамата искаме да се уверим, че е добре — твърдо отсече той.
	— Свързан е с множество апарати. Може да се шокирате.
	— Тя е корав орех. Като дядо си.
	Докторът си погледна часовника.
	— Добре. Елате с мен.


	Господи, старецът наистина беше много зле. Сякаш изведнъж бе остарял с поне трийсет години, тръбички бяха залепени за кожата му и влизаха в носа му, а лицето му бе сивкаво и с отпуснати черти. Джон неволно вдигна ръка към устата си. Около него медицинските апарати чертаеха своите неонови линии и си общуваха помежду си с тихи и неравномерни пиукания.
	— Какво правят тези неща? — попита той, за да наруши тишината.
	— Просто следят сърдечния ритъм, кръвното налягане, такива неща.
	— И той е добре?
	Отговорът на лекаря бе стандартен и както Джон подозираше, без особено съдържание.
	— Както казах, следващите двайсет и четири часа ще са критични. Добре сте направили, че сте го довели тук толкова бързо. Това е най-важното в такива случаи.
	Двамата мъже стояха мълчаливо, докато Сара отиде до ръба на леглото и седна на стола до него много предпазливо, сякаш се притесняваше да не го събуди.
	— Можеш да му говориш, ако искаш, Сара — тихо каза докторът. — Да му кажеш, че си тук.
	Тя не заплака. Нито сълза. Тънката й ръчица се протегна да докосне неговата, задържа я за момент. Но челюстта й остана стегната. Истинска внучка на дядо си.
	— Той знае, че тя е тук — каза Джон и мина от другата страна на завесата, за да останат малко насаме.


	Беше тъмно, когато си тръгнаха. Джон постоя отвън известно време, крачеше напред-назад пред входа за линейките, пушеше и се правеше, че не забелязва мрачните погледи на сестрите, които минаваха край него.
	— Скъпа — обърна се той към една от тях, — трябва да ми благодариш. Осигурявам ви работа.
	Имаше нужда от цигарите си. Капитана винаги бе толкова силен и здрав, създаваше впечатлението, че ще бъде наоколо, горд и непреклонен, здрав като дъб, дълго след като Джон си заминеше. Да го види така, легнал безпомощен като бебе в леглото, докато сестрите му бършат лигите по лицето, тази гледка го бе разтърсила до мозъка на костите.
	После я видя да стои до автоматичните врати, пъхнала ръце дълбоко в джобовете си, с присвити рамене. Отначало тя не го забеляза.
	— Ето — каза той, осъзнал едва сега, че тя не носи нищо със себе си. — Вземи моето яке. Студено ти е.
	Тя поклати глава, потънала в личната си болка.
	— Няма да си полезна на Капитана, ако настинеш — настоя той. — Освен това той ще ме наругае с онези негови френски думички, ако не се погрижа за теб.
	Тя го погледна.
	— Джон, ти знаеше ли, че дядо може да язди, имам предвид, наистина да язди?
	Джон леко се стресна. Направи драматична крачка назад.
	— Да язди ли? Естествено, че знам. Не мога да кажа, че одобрявам всички онези подскоци насам-натам, но да, за бога, знам. Дядо ти е майстор ездач.
	Тя се опита да се усмихне, но си личеше, че е насила. Прие старото дънково яке, което той метна на раменете й, и двамата продължиха по пътя към спирката на автобуса — старият тъмнокож каубой и момичето.


>	Пета глава

E>
	За да се прецени един необязден жребец, единственият възможен критерий е тялото му, тъй като още няма ясно изразени черти на характера му.
@	Ксенофонт, „За ездаческото изкуство“
E$

	Лампите в къщата светеха. Тя изключи двигателя на колата и се помъчи да си спомни дали не ги е оставила така сутринта. Но никога не оставяше завесите дръпнати настрани: така се виждаше, че няма никого у дома. Само че сега имаше.
	— О — възкликна тя, когато отвори вратата. — Трябваше да минеш преди няколко седмици.
	Прозвуча укорително, а не бе искала да е така.
	Мак стоеше в коридора, нарамил цял куп фотографска хартия.
	— Съжалявам. Работата ме завъртя. Появиха се хиляда неща. Следобед ти пратих съобщение, че ще мина днес.
	Тя порови в чантата си.
	— О — отново каза тя, настръхнала от присъствието му. — Не съм го видяла.
	Стояха един срещу друг. Мак беше тук, в дома й, в техния дом. Прическата му бе малко по-различна, тениската му й бе непозната. Изглеждаше по-добре, забеляза тя с болка — по-добре, след като бе прекарал близо година без нея.
	— Трябват ми някои неща от оборудването — каза той и махна зад гърба си, — само че не са там, където си мислех, че са.
	— Преместих ги — отвърна Наташа, като си даде сметка, че и това прозвуча зле, сякаш се е постарала да изличи всички следи от него. — На горния етаж са, в кабинета.
	— Ясно. Затова не можах да ги намеря — усмихна се леко насила.
	— Трябваше да сложа някои от моите папки долу… а и…
	Тя замълча. _И беше толкова болезнено да виждам нещата ти навсякъде. Понякога, само понякога, ми идваше да ги разбия на парчета с тежък чук._
	Прииска й се да беше подготвена за срещата им. Беше работила до късно, изпивайки твърде много кафе, макар да знаеше, че после няма да може да заспи с часове. Гримът отдавна се бе изтрил от лицето й. Сигурно изглеждаше бледа и измъчена.
	— Ще изтичам до горе, значи — каза той. — Няма да се бавя.
	— Не, не! Не бързай. Трябва да… и без това щях да ходя за мляко. Спокойно потърси каквото ти е нужно.
	„Съжалявам — бе казала тогава. — Мак, толкова съжалявам.“
	„За какво? — Гласът му бе толкова спокоен, толкова разумен. — Каза ми, че нищо не се е случило. — Беше я погледнал неразбиращо. — Наистина ли си мислиш, че си тръгвам заради него?“
	Излезе от къщата, преди той да успее да възрази. Знаеше, че се държи любезно. Сигурно си мислеше, че е закъсняла, защото е била с Конър. Макар че нямаше да го каже. Това не беше в стила на Мак.


	Не използваше често този супермаркет, който беше в по-западналата част на квартала. Тук понякога някой клиент успяваше да пробута количката си през касата, без да си плати, и всички в магазина го поздравяваха с одобрителни викове. Но вече се бе качила в колата си, преди да помисли какво прави, и бе изключила телефона си от страх или от твърдоглавие. Просто искаше да се махне от къщата.
	Беше застанала пред щанда с млякото, като се стараеше да не обръща внимание на мърморещия опърпан бездомник, който говореше на замразеното мляко, и мислите й жужаха толкова силно, че направо бе забравила за какво е дошла.
	Мак, най-неподходящият за брак мъж, когото родителите й някога бяха виждали, този безгрижен и загадъчен човек, за когото се бе омъжила, другата очукана половинка от съюза им, който почти бе съсипал и двамата, беше у дома.
	Много дълго бе отказвала изобщо да мисли за него, а и той я бе улеснил. Понякога й се струваше, че направо е изчезнал от лицето на земята. През последната година от брака им той бе отсъствал толкова дълго, че и бездруго се бе чувствала като неомъжена. А когато беше наоколо, тя изпитваше толкова много гняв към всичко, че самотата й се струваше за предпочитане. „Вземи си нещата и си върви“, мислено го подтикваше тя, усетила неприятно ехо от мрачното минало, което тъкмо бе загърбила. Не искаше да се занимава с това. Не искаше да изпитва дори и бегло онова, през което бе преминала последната година. „Прави каквото трябва, и ме остави на мира.“
	От мислите й я откъсна някаква врява от съседния щанд, близо до касите. Отиде до кутиите със зърнени закуски, откъдето можеше да види какво става.
	Тъмнокож мъж с наднормено тегло беше хванал едно момиче. Тийнейджърката едва ли бе на повече от шестнайсет, лицето й бе скрито под падналата над челото й коса, дърпаше се силно, но мъжът бе стиснал ръката й над лакътя в безмилостна хватка.
	— Наред ли е всичко? — попита Наташа, като се подаде иззад овесените ядки. Обърна се към момичето, защото сценката я притесни. — Аз съм адвокат — поясни тя. И тогава забеляза значката на охранител върху якето на мъжа.
	— Ето. Тъкмо ще ти потрябва в пандиза — подметна жената на касата. — Спестяваш си телефонното обаждане.
	— Не съм откраднала нищо. — Момичето отново дръпна ръката си. Лицето му бе много бледо под ярката неонова светлина, а очите му изглеждаха огромни и тревожни.
	— Хмм. Значи рибените пръчици сами скочиха от фризера в якето ти, така ли?
	— Само ги прибрах в джоба, докато взема някои други неща. Пуснете ме, моля ви. Кълна се, не се опитвах да открадна. — Беше на ръба да се разплаче. Не беше устата като повечето хлапета, които Наташа срещаше в работата си.
	— Мина направо покрай мен — каза касиерката, — все едно съм някоя глупачка.
	— Защо сега да не ги плати и после да си върви — предложи Наташа.
	— Тя ли? — Едрият мъжага сви рамене. — Тя няма пари.
	— Винаги е така — обади се и жената.
	— Сигурно съм ги изгубила. — Момичето бе вторачило поглед в земята. — Няма да идвам повече, става ли? Само ме пуснете да си потърся парите, преди някой друг да ги е намерил.
	— Колко струват? — попита Наташа и бръкна за портмонето си. — Рибените пръчици?
	Касиерката вдигна вежди.
	Наташа бе уморена. Искаше просто да се прибере и да не мисли за хленчещото момиче, стиснато от охранителя.
	— Да предположим, че е било неволна грешка. Аз ще ги платя.
	Двамата я изгледаха, сякаш и тя беше част от схемата, но Наташа просто извади пет лири. След съвсем кратко колебание касиерката маркира рибените пръчици и й подаде рестото.
	— Не искам да ти виждам крадливото лице тук — размаха пожълтял от никотина пръст жената на касата. — Ясно?
	Момичето не каза нищо. Освободи се от хватката на охранителя и побърза да излезе през вратата, стиснало рибените пръчици. Автоматичните врати се затвориха подире му и то изчезна в мрака навън.
	— Гледай я само. — Тъмната кожа на охранителя блестеше под неоновите светлини. — Даже и не благодари.
	— Крадеше ги, да знаете. И миналата седмица го направи. Само че тогава не можахме да го докажем.
	— Ако това ще ви успокои, това сигурно ще е най-вкусното нещо, което е хапвала тази седмица — подхвърли Наташа. Плати млякото, погледна към бездомника, който сега спореше с праха за пране, и излезе навън в тъмната уличка.
	Едва бе направила няколко крачки, когато момичето се появи до нея. Ако не беше толкова замислена, сигурно щеше да подскочи и да си помисли нещо лошо, но момичето само протегна ръка към нея.
	— Намерих част от тях — каза тя. — Мисля, че са ми изпаднали от джоба.
	Наташа различи петдесет пенса и няколко дребни монети върху отворената й длан. По-късно щеше да си спомни, че й се е сторила твърде загрубяла за момиче на нейната възраст.
	Но сега не искаше да се замесва повече и просто продължи по пътя си.
	— Задръж си парите — каза тя. Отвори вратата на колата си. — Няма проблем.
	— Не съм крала — настоя момичето.
	Наташа се обърна.
	— Винаги ли си купуваш вечеря в единайсет през нощта?
	Момичето вдигна рамене.
	— Бях на посещение в болницата. Преди малко се прибрах и видях, че вкъщи няма нищо за ядене.
	— Къде живееш?
	Момичето бе по-малко, отколкото първоначално бе помислила. Вероятно на тринайсет или четиринайсет години.
	— В Сандаун.
	Наташа погледна към монолитния жилищен комплекс в съседство, чиито високи блокове се виждаха дори и от тази улица. Носеше му се лоша слава наоколо. Не знаеше защо го направи. Може би защото не й харесваше как изглеждат онези блокове в тъмното. Или защото не беше готова да се прибере при Мак, или още по-лошо — в къщата, където се усещаше липсата му. Край нея градът жужеше: в далечината се чуваха клаксони на коли; на ъгъла двама мъже спореха ядосано и гласовете им долитаха в гневни изблици.
	_Не вярвам, че си толкова корава, колкото изглеждаш_ — бе казал веднъж Конър шепнешком. — _Мисля, че някъде дълбоко има скрита една съвсем различна Наташа Маколи._
	_О, пълна съм с изненади_ — бе отвърнала тя. Бе й прозвучало като предизвикателство.
	Двамата на ъгъла вече се биеха, разменяха си бързи и звучни удари и ритници. Сякаш въздухът наоколо промени вкуса си и цялата енергия бе всмукана във вихър на насилие. Чуха няколко крясъка и ругатни, а после забързани стъпки, когато натам изтичаха и други потънали в сенките мъже. Стори й се, че видя проблясък на железен прът.
	— Не бива да си сама навън толкова късно — каза Наташа и бързо заобиколи колата си. — Хайде. Ще те закарам до вкъщи.
	Момичето я огледа за миг, отбеляза деловия й костюм, елегантните обувки, после погледна колата. Вероятно сметна, че човек, който кара толкова скучна и разумна кола като старото „Волво“, няма вероятност да я отвлече някъде.
	— Ключалката на предната седалка е счупена — подметна Наташа, — ако това те кара да се чувстваш по-спокойна…
	Момичето въздъхна, сякаш нямаше да се изненада от нищо, което тя би могла да каже или направи, и просто се качи в колата.


	Наташа бе започнала да съжалява за импулсивното си решение още преди да отбие колата към паркинга на комплекса. Младежи се мотаеха наоколо в разнородни групички, някои се отделяха, за да направят кръгче с колелата си, други мятаха на земята фасове и си подвикваха обиди гръмогласно. За малко замлъкнаха, явно забелязали непознатата кола, докато тя паркираше на едно свободно място.
	— Така и не ми каза как се казваш — подхвърли Наташа.
	Момичето се поколеба.
	— Джейн.
	— Отдавна ли живееш тук?
	Момичето кимна.
	— Няма проблем — тихо каза тя и понечи да отвори вратата.
	Наташа искаше само да се прибере в сигурния си, приветлив дом. В уюта на хубавата си къща да си пусне тихо музика, да си сипе чаша червено вино. В собствения си свят. Опитът й подсказваше, че трябва да обърне колата и да си тръгне. Такива комплекси бяха владение на подобни младежи; повечето от тях рядко излизаха на повече от миля от квартала си и всички проявяваха почти животинско собственическо чувство към всичко, случващо се на тяхна територия. Наташа съзнаваше, че колата и костюмът й я отличаваха като част от средната класа в един свят, доста по-суров от онзи, който се намираше само на няколко улички встрани оттук. Но после погледна бледото слабичко момиче на съседната седалка. Що за човек би го оставил само тук, без дори да се погрижи да стигне в безопасност до вратата?
	Тайничко прибра халката си, заедно с кредитните карти, в задния джоб. Ако й откраднеха портмонето, щяха да й вземат само малко пари в брой.
	— Няма проблем — каза Джейн, забелязала какво прави. — Познавам ги.
	— Ще те изпратя — каза Наташа със спокойния професионален тон, с който разговаряше с младите си клиенти. И понеже момичето не изглеждаше особено доволно, добави: — Всичко е наред. Няма да кажа нищо за случилото се. Късно е и просто искам да видя, че се прибираш на сигурно място.
	— Само до вратата — съгласи се момичето.
	Слязоха от колата, като Наташа се постара да изпъне рамене и да се движи по-уверено, отколкото се чувстваше, докато токчетата й потракваха делово по неравната алея.
	Когато приближиха стълбището, някакво момче на велосипед профуча край тях. Наташа се стегна, за да не подскочи. Момичето дори не вдигна поглед.
	— Това да не е новата изгора на дядо ти, а, Сара?
	След което дръпна качулката по-ниско върху очите си и се отдалечи, смеейки се високо, потънал в сенките под примигващата улична лампа.
	— Сара?
	Асансьорите не работеха, затова се качиха пеша три етажа нагоре. Стълбището бе потискащо познато: надраскано с графити, миришещо на урина и с разхвърляни навсякъде кутии от храна, от които още се носеше воня на стара мазнина или риба. От отворените прозорци на един от коридорите бумтеше музика, а някъде долу се включи алармата на кола. На Наташа й трябваха няколко секунди да установи, че не е нейната.
	— Ето тук съм — посочи Сара. — Благодаря, че ме докара.
	След време Наташа не можеше да каже защо просто не си бе тръгнала.
	Може би заради фалшивото име. Или защото момичето нямаше търпение да се отърве от нея. Просто продължи да я следва, докато Сара бързаше напред. Когато стигнаха до вратата, тя спря. Сепнатият й вид накара Наташа да осъзнае, че вратата не е отворена, за да я посрещне у дома. Беше разбита с лост. Дървените трески около ключалката стърчаха навътре в апартамента, в който всички лампи светеха.
	За момент двете останаха неподвижни. После Наташа пристъпи напред и бутна вратата навътре.
	— Ехо? — подвикна тя. Не беше сигурна какво очаква от натрапниците — да я поздравят в отговор? Погледна към Сара, която бе вдигнала ръка пред устата си.
	Който и да бе проникнал в жилището, отдавна си бе тръгнал. Влизаше се направо в малък коридор, от който се виждаше всекидневната — достатъчно спретната, за да изпъкне рязко причиненият безпорядък. Празната стойка за телевизора. Широко разтворените кухненски шкафове. Измъкнатите чекмеджета на малкото бюро, счупената рамка със снимка на пода. Именно към нея се запъти най-напред Сара: вдигна я и нежно махна парченцата стъкла от снимката. Беше черно-бял портрет на мъж и жена от шейсетте години. Внезапно Сара й се стори много малка и дребничка.
	— Ще звънна в полицията — каза Наташа и извади телефона от чантата си, за да го включи. Гузно отбеляза, че Мак се е опитал да се свърже с нея.
	— Няма смисъл — уморено отбеляза Сара. — Не ги е грижа какво става тук. Миналата седмица ограбиха апартамента на госпожа ОʼБрайън, а полицаите само казаха, че не си струвало дори да идват.
	Тя внимателно оглеждаше апартамента, влизаше и излизаше от стаите.
	Наташа излезе в коридора и затвори вратата, като сложи веригата в резето. Долу още се чуваха подвикванията на младежите и тя се помъчи да не мисли за колата си.
	— Какво липсва? — попита, като следваше момичето по петите. Това не бе разхвърляното жилище, което бе очаквала да види. В този дом имаше малко, но прилични мебели и явно обитателите му държаха на реда.
	— Телевизорът — отвърна Сара с леко потрепваща долна устна. — Видеото. Парите за почивката ни.
	Явно внезапно си спомни нещо и хукна към една от стаите. Наташа чу отварянето на врата и после ровичкане. Сара се появи отново:
	— Не са я взели — каза тя и за миг се усмихна смутено. — Пенсионната книжка на дядо.
	— Къде са родителите ти, Сара?
	— Майка ми не живее тук. Само двамата с Папа сме — с дядо ми — заекна тя.
	— Той къде е?
	Тя се поколеба.
	— В болница.
	— А кой се грижи за теб?
	Момичето не каза нищо.
	— Откога си сама?
	— Няколко седмици.
	Наташа изстена мислено. Толкова много проблеми имаше в живота си, с толкова неща се налагаше да жонглира, а сега си бе навлякла и това. Трябваше да си тръгне от супермаркета с млякото, което дори не й трябваше. Или да си остане у дома и да се кара с бившия си съпруг. Вместо това сега набра домашния си номер.
	— Господи, Таш, къде си? — избухна Мак. — Колко време ти е нужно да купиш едно мляко?
	— Мак — предпазливо започна тя, — искам да дойдеш при мен. Вземи си инструментите. И чантата ми — трябва ми бележникът с телефоните.


	На Мак му трябваха четири години, докато приключи с ремонта на къщата им. За нейните родители това бе най-ценното му качество. Сам бе измазал къщата, бе сменил дограмата и всички дървени части — горе-долу всичко, без покрива и зидарията, бе свършил сам. Дори бе помогнал и за дизайна. Имаше невероятно сръчни ръце и бе толкова умел с дърводелските инструменти, колкото и с фотоапарата. Наташа нямаше никакъв артистичен усет, но той можеше ясно да си представи нещата дълго преди да се появят наяве: пространственото оформление на една стая, композицията на даден пейзаж или фотография. Сякаш в главата си имаше богата библиотека от образи, които само чакаха да бъдат претворени в действителност.
	Нова брава на вратата нямаше да е проблем, каза й той през стиснати зъби. Наташа набързо бе преценила, че момичето няма да може да плати за спешно повикване на майстор ключар, при положение че още се притесняваше за откраднатите пари за почивката. Мак бе донесъл някаква стара брава и за по-малко от четиридесет минути я бе сменил.
	— Криста? Наташа е. — След като отсреща замълчаха, тя добави: — Наташа Маколи.
	— Наташа. Здравей. Нали обикновено аз те търся?
	— Да, знам. Ситуацията е малко странна. Трябва спешно да намеря къде да настаня едно момиче.
	Тя описа фактите.
	— Нямаме нищо — отвърна Криста. — Абсолютно нищо. Вчера сутринта в квартала пристигнаха четиринайсет НДТУ — непридружени деца, търсещи убежище — и всичките ни приемни родители са ангажирани. Цяла вечер висях на телефона.
	— Аз…
	— И преди да предложиш процедурата за Спешно съдебно разглеждане, трябва да ти кажа, че единственото място, където мога да я приютя тази нощ, е местното полицейско управление. Можеш да си спестиш и собственото време, и това на съдията, и направо да я закараш там. Може и да имаме някакъв шанс утре, но честно казано, съмнявам се.
	Когато отново отиде във всекидневната, Мак беше приключил. Беше донесъл някаква желязна верига — само бог знаеше къде държи всички тези неща — и я бе закрепил за рамката на вратата.
	— Това ще спре нови набези — обясни той, докато прибираше и последните си инструменти.
	Наташа му се усмихна смутено, благодарна за практичното му отношение, както и за това, че дори не бе измърморил недоволно, задето го бе измъкнала посред нощ да се занимава с ремонт. Той седна на дивана, близо до Сара. Разглеждаше снимките в рамки наоколо — първото нещо, на което Мак обръщаше внимание във всеки дом.
	— Това ли е дядо ти? — попита той.
	— Някога е бил капитан — отвърна момичето с тих глас, стиснало смачкана салфетка в ръка.
	— Страхотна снимка — отбеляза той. — Нали, Таш? Погледни само мускулите на коня.
	Той умееше да предразполага хората с лекотата на професионален фотограф. Нямаше човек, с когото да не можеше веднага да заговори като с близък. Наташа се помъчи да си придаде заинтригуван вид, но единственото, което се въртеше в главата й, бе, че трябва да каже на Сара, че ще спи в полицейска килия.
	— Събра ли си багажа? — попита тя. — Взе ли си училищната униформа?
	Сара потупа сака до себе си. Изглеждаше доста притеснена и Наташа отново си напомни, че всъщност тя не познаваше хората, които явно сега се разпореждаха с живота й. Вече минаваше полунощ.
	— Е, къде ще те водим, млада госпожице? — попита Мак, но се обърна към Наташа.
	Наташа си пое въздух.
	— Тази вечер е доста сложно. Налага се да те настаним временно, докато намерим по-подходящо място.
	И двамата я погледнаха очаквателно.
	— Говорих с хората, с които работя, но за съжаление, няма много възможности. По това време на нощта… а и е имало доста голям прилив на…
	— Е, къде отиваме? — попита отново Мак.
	— Опасявам се, че тази нощ ще трябва да те заведем в полицейския участък. Нищо общо със случката преди малко — увери я Наташа, когато забеляза пребледнялото й лице. — Просто няма свободни приемни родители. Нито легла в пансионите. Едва ли ще останеш повече от няколко часа.
	— Полицейският участък ли? — не повярва Мак.
	— Няма къде другаде.
	— Но ти сигурно имаш познати. Постоянно се занимаваш с такива неща, принуждаваш властите да настаняват деца в семейства.
	— И понякога някои от тях се озовават в полицейския участък. Само за малко е, Мак. Криста каза, че вероятно ще успее да й намери по-добро място сутринта. Ще се видим с нея там.
	Сара клатеше глава.
	— Няма да спя в килия — каза тя.
	— Сара, не можеш да останеш тук сама.
	— Няма да ида.
	— Таш, това е нелепо. Момичето е на четиринайсет. Не може да спи в килия.
	— Това е единственият ни вариант.
	— Не, не е. Казах ви. Ще се оправя — заяви Сара. Последва дълго мълчание.
	Наташа седна и се опита да измисли нещо.
	— Сара, имаш ли други познати? Приятелка от училище, у която можеш да преспиш? Други роднини?
	— Не.
	— Нямаш ли телефонния номер на майка си?
	Лицето й помръкна.
	— Мъртва е. Само двамата с Папа сме.
	Наташа се обърна към Мак с надеждата, че той ще я разбере.
	— Не е толкова необичайно, Мак. Само за една нощ. Но не можем да я оставим тук.
	— Тогава ще дойде с нас у дома.
	Тя бе толкова изненадана от това, че бе казал „нас“, колкото и от самата идея.
	— Няма да оставя четиринайсетгодишно момиче, което току-що е било ограбено, в полицейска килия с бог знае кого — добави той.
	— Там ще е в безопасност — изтъкна Наташа. — Няма да е затворена в килия с други хора. Ще се погрижат за нея.
	— Не ме интересува.
	— Мак, не мога да я взема у дома. Това противоречи на всякакви процедури и разпоредби…
	— По дяволите процедурите — избухна той. — Ако процедурата твърди, че е редно да натикаш едно малко момиче в килия, вместо да го прибереш на сигурно място у дома, значи проклетата процедура е безполезна.
	Мак рядко ругаеше, затова Наташа осъзна колко е сериозен.
	— Мак, не сме одобрени за приемна грижа. Службите ще оценят, че тя е в риск…
	— Аз имам свидетелство за чисто криминално досие. Минах през всякакви проверки, преди да започна да преподавам в колежа.
	_Да преподава?_
	Той се обърна към Сара:
	— По-добре ли ще се чувстваш при… нас? Ще се обадим на дядо ти и ще му кажем.
	Тя погледна Наташа, после отново него.
	— Предполагам.
	— Има ли друга процедурна пречка, поради която да не може да остане при нас? — Произнесе „процедурна“ особено саркастично, сякаш Наташа си търсеше извинения.
	„Работата ми — искаше да отвърне Наташа. — Ако в съда се разчуе, че приемам непознати и бездомни хлапета в дома си, професионалната ми преценка ще бъде поставена под въпрос. А и не познавам това момиче. Заварих го да краде в супермаркета и не съм напълно убедена от обясненията му.“
	Впери поглед в Сара и се помъчи да забрави за Ахмади, другия младеж, който й се бе сторил отчаян и заради когото бе рискувала.
	— Дай ми пет минути — каза тя.
	Отиде отново в спалнята на момичето и звънна на Криста.
	— Закъснявам — обясни Криста, преди Наташа да може да каже нещо. — Имаме проблем в един от домовете. Трябва да взема едно дете.
	— Не се обаждам за това — побърза да я прекъсне Наташа. — Момичето отказва да иде в полицията. Моят… Мак също не одобрява идеята. Той… има свидетелство за чисто криминално досие и смята, че тя може да остане у дома.
	Последва дълго мълчание.
	— Криста?
	— Добре… Семейни приятели ли сте с момичето? Познаваш ли родителите му? Може ли да кажем, че те са те помолили да се погрижиш за него?
	— Не точно.
	Отново мълчание.
	— Познаваш ли го изобщо?
	— Запознахме се тази вечер.
	— А ти… одобряваш ли идеята?
	— Момичето изглежда… — Наташа замълча, спомнила си за супермаркета — … добро хлапе. Умно. Просто в момента няма никого у дома, а някой е разбил вратата на апартамента. Просто е… сложно.
	Ясно долавяше съмнението в мълчанието на Криста. Двете се познаваха от четири години и нищо не би могло да я наведе на мисълта, че Наташа е способна на такова нещо.
	— Ето какво ще ти кажа — обади се накрая Криста. — Най-добрият съвет, който мога да ти дам, е да забравим, че изобщо сме водили този разговор. Засега още нищо не е отбелязано в системата. Ако смяташ, че тя е добре и че при вас ще е на сигурно място, и ако не искаш да прекараш половината нощ в пандиза, честно казано, аз няма нужда да знам за съществуването на това дете до утре. Обади ми се тогава.
	Наташа затвори телефона. Стаята на момичето бе спретната и подредена, доста повече, отколкото би очаквала от някого на нейната възраст. Навсякъде имаше снимки на коне — големи, безплатни цветни приложения на списания с галопиращи коне, малки снимки, на които имаше момиченце, което приличаше на нея, с кафяв кон. Пейзажите със зелени поляни и безкрайни плажове контрастираха ярко с гледката отвъд двойните прозорци на апартамента.
	Наташа усети колко е уморена, затвори за миг очи, после отиде отново във всекидневната. Мак и Сара млъкнаха и я погледнаха. Под очите на момичето Наташа забеляза дълбоки и тъмни сенки от изтощение и шок.
	— Идваш с нас у дома за една вечер — каза тя и се насили да се усмихне, — а утре сутрин ще те свържем със социален работник.


	Сара бе заспала почти без да продума. В колата бе мълчала, сякаш едва тогава бе осъзнала колко тревожно е положението й, а Мак, вероятно усетил това, се бе постарал да я разведри и успокои с шеги. Едва разпознаваше в него човека, с когото бе разговаряла последния път: беше мил, загрижен, любезен. Болеше я да гледа как показва най-добрите си качества пред чужд човек, но не и пред нея. Много по-лесно й бе, когато си припомняше всичките му недостатъци.
	Наташа почти не проговори, докато шофираше, разстроена от противоречивите емоции, които предизвикваше у нея присъствието на Мак и на момичето в колата. Цялата нощ й се струваше все по-абсурдна. Той й бе толкова познат, но дори и след толкова кратко време — напълно чужд. Сякаш принадлежеше към друг свят.
	Беше забравила колко мил е той с хлапетата, защото, с изключение на децата на сестра й, двамата рядко общуваха с такива.
	— Стаята за гости готова ли е? — попита Мак, докато тя им правеше път да влязат.
	— На леглото има няколко кутии. — Книгите му. Разни вещи, които бе прибрала, когато можеше да понесе подобна задача. Мак беше толкова разсеян, че се опасяваше, че ще обърка всичко.
	— Ще ги преместя. — Той махна към Сара. — Защо не й предложиш нещо за пиене?
	— Горещ шоколад? — предложи Наташа. — Нещо за хапване?
	Почувства се глупаво още щом го каза, като някоя възрастна леля, която няма представа какво харесват младите тези дни.
	Сара поклати глава. Погледна към всекидневната през отворената врата. Мак бе започнал да подрежда фотографските си принадлежности: навсякъде по пода имаше кутии.
	— Имате хубава къща.
	Наташа изведнъж я видя през очите на непознат: голяма, пищна, обзаведена с вкус. Свидетелстваше за високи доходи, за внимателно подбрани мебели. Зачуди се дали момичето ще забележи липсите, доказателствата за скорошното напускане на мъжа в къщата.
	— Мога ли да ти предложа нещо, преди да се качиш горе? Искаш ли да… ти изгладя училищната униформа?
	— Не, благодаря. — Тя придърпа куфара си по-близо.
	— Тогава ще ти покажа стаята ти — каза Наташа. — До стълбите има самостоятелна баня, която можеш да ползваш.
	— Надявам се, че нямаш нищо против — обади се Мак, докато тя слизаше по стълбите. — Оправих си дивана в кабинета.
	Тя го бе очаквала; едва ли можеше да го изхвърли на улицата по това време на нощта, не и след всичко, което бе направил. И все пак перспективата да спят под един покрив бе странно притеснителна.
	— Чаша вино? — предложи тя. — Аз определено имам нужда.
	Той въздъхна уморено.
	— О, да.
	Тя сипа вино в две чаши и му подаде едната. Той седна на дивана, а тя си събу обувките и после сви крака под тялото си на фотьойла. Беше два без петнайсет.
	— Ще трябва ти да се оправиш сутринта, Мак — каза тя. — Трябва да съм в съда рано.
	— Само ми кажи какво да направя.
	Тя разсеяно отбеляза, че едва ли има работа, след като бе предложил да се заеме.
	— Напиши ми на кого да се обадя или къде трябва да я заведа. Може да я оставя да поспи — имаше тежка нощ.
	— За всички беше тежка.
	— За нея е ужасен шок — отбеляза той. — Дори и за възрастен би било трудно.
	— Тя се справи много добре.
	— Постъпи правилно — каза той и махна към стълбите.
	— Би било… нередно да я оставим. След всичко станало.
	— Да.
	Двамата продължиха да отпиват мълчаливо от виното.
	— Е, как си? — попита тя накрая, след като вече не можеше да понесе неизвестността.
	— Добре. Ти изглеждаш чудесно.
	Тя само повдигна вежди.
	— Вярно, изглеждаш уморена, но добре. Прическата ти отива.
	Наташа потисна желанието да оправи косата си с ръка. Мак винаги успяваше да я притесни.
	— Какво работиш? — попита тя, за да смени темата.
	— Три дни в седмицата преподавам, а през останалото време правя комерсиални неща. Портрети. Малко фото пътеписи. Честно казано, не е нищо особено.
	— Преподаваш? — помъчи се да прикрие изненадата си. — Мислех, че не съм чула добре.
	— Нямам нищо против. Така си плащам сметките.
	Наташа се замисли. Години наред той бе отказвал да направи компромис. Когато ангажиментите му в рекламния бизнес бяха намалели съвсем, той бе отхвърлил предложението й да започне да преподава. Не искаше да се обвързва, да се ангажира с нещо, което би го спряло да поеме по-интересен ангажимент без предизвестие, макар това да означаваше, че неговите доходи са на приливи и отливи. Обикновено второто.
	Сега пред нея бе зрелият Мак, мотивираният Мак. Чувстваше се измамена.
	— Да. Леко се разочаровах от комерсиалната фотография. Преподаването не е толкова зле, колкото си мислех. Явно ме харесват.
	„О, каква изненада“, помисли си Наташа.
	— Ще продължа да го правя, докато реша с какво искам да се занимавам. Все пак заплащането не е кой знае какво.
	Тя се стегна, готова за удар.
	— И…
	— Все някога, Таш, ще трябва да помислим какво ще правим с къщата.
	Знаеше какво има предвид. Окончателно уреждане на финансовите отношения.
	— По-точно?
	— Не знам. Но не мога вечно да разнасям куфари наоколо. Мина близо година.
	Тя се загледа дълго в чашата си. През главата й мина мисълта, че това е краят, но когато вдигна очи към него, се постара изражението на лицето й да не я издава.
	— Съгласна ли си?
	Тя изпи и последната глътка вино.
	— Таш?
	— Не мога да мисля за това сега — рязко отвърна тя. — Твърде уморена съм.
	— Разбира се. Утре тогава.
	— Рано сутринта отивам в съда. Казах ти.
	— Да. Значи, когато можеш…
	— Не може просто да се появиш тук и да искаш да продам дома си — сопна се тя.
	— Нашият дом — поправи я той. — И не се прави, че това е някаква изненада.
	— През последните шест месеца дори не знаех в коя държава си.
	— Можеше да се обадиш на сестра ми и ако си искала, да се свържеш с мен. Но повече те устройваше да си седиш тук, докато всичко се уталожи.
	— Да се уталожи ли? — повтори тя.
	Той въздъхна.
	— Не искам да се караме, Таш. Просто се опитвам да изчистя нещата. Ти беше тази, която непрекъснато ми опяваше да се организирам.
	— Напълно съм наясно с това. Но съм уморена. Предстои ми тежък ден, затова, ако не възразяваш, бих искала да делим брачното си имущество някой друг път.
	— Добре. Но искам да знаеш, че отсега нататък ще трябва да живея в Лондон и ще се наложи да си намеря къде да отседна. И освен ако нямаш наистина основателна причина, бих искал да използвам стаята за гости, докато уредим нещата.
	Наташа седеше като замръзнала, мъчейки се да асимилира дали го е чула добре.
	— Искаш да останеш тук?
	— Да.
	— Шегуваш ли се?
	Той се усмихна леко.
	— Толкова ужасно ли беше да се живее с мен?
	— Но ние вече не сме заедно.
	— Не. Но аз притежавам половината от собствеността и имам нужда от покрив над главата си.
	— Мак, това е невъзможно.
	— Аз мога да го понеса, ако и ти можеш. Само за няколко седмици е, Таш. Съжалявам, че се налага да бъда твърд, но ако не ти харесва, можеш да си наемеш жилище. Ако питаш мен, близо година съм ти отстъпил изключителните права за ползване на къщата. Сега имам право на компенсация. — Той сви рамене. — Стига. Къщата е голяма. Ще бъде кошмарно само ако сами го направим такова.
	Беше дразнещо спокоен. Почти щастлив.
	Искаше й се да го наругае.
	Да го замери с нещо.
	Искаше да затръшне вратата зад гърба си и да иде на хотел. Но в дома й имаше четиринайсетгодишно непознато момиче, за което се бе съгласила да поеме отговорност заедно с него.
	Без да каже и дума, тя се качи по стълбите към спалнята, която вече не усещаше като своя, чудейки се дали ще е много трудно на агента по недвижима собственост да продаде къща, в която главата на собственика е експлодирала.


>	Шеста глава

E>
	И при конете е като при хората: Всички болести и неудачи се преодоляват по-лесно в ранна възраст, отколкото, когато са се превърнали в хронични или са били лекувани неправилно.
@	Ксенофонт, „За ездаческото изкуство“
E$

	Момичето на снимката се бе усмихнало широко на родителите си, които го държаха за ръце, сякаш всеки момент щяха да го вдигнат да подскочи. „Приемна грижа“, пишеше на плаката. „Реалната промяна.“ Значи, не бяха родителите му. И бездруго не си приличаха. Сигурно модели, на които е платено да се правят на щастливо семейство.
	Сара внезапно се подразни от усмивката на детето, затова се размърда на стола си в офиса на социалните служби и се загледа през прозореца към дърветата и храстите на близкия парк. Трябваше да иде до „Спеърпени“. Знаеше, че Каубоя Джон ще се погрижи за Бу сутринта, ако тя не се появи, но не беше същото. Той трябваше да излезе навън. Да продължи тренировките си.
	Жената бе приключила с писането си.
	— Е, Сара, вече имаме повечето данни за теб и ще направим съответния план за подходящите грижи. Ще се постараем да ти намерим временен дом, докато дядо ти се почувства добре. Как ти звучи това?
	Жената й говореше, сякаш бе на годините на детето от плаката. Всяко изречение завършваше с леко въпросителен тон, макар да беше ясно, че няма никакви въпроси в думите й.
	— Аз съм от отдела „Прием и оценка на деца“ към социалните служби — беше се представила тя. — Да видим какво можем да направим по твоя случай, нали?
	— Как става всичко? — попита седналият до нея Мак. — Има ли семейства, които… специализират в приемането на деца за кратки периоди от време?
	— Имаме много приемни семейства в списъците си. Някои младежи — нашите клиенти — остават при тях само за една нощ. Други може да останат няколко години. В твоя случай, Сара, да се надяваме, че ще бъде за кратко.
	— Само докато дядо ти се почувства по-добре — каза Мак.
	— Да — съгласи се жената.
	Имаше нещо неопределено в начина, по който го бе казала, помисли си Сара.
	— Има много младежи в подобно на твоето положение, Сара, семейства, които се нуждаят от малко помощ. Не се притеснявай.
	Мак и жена му бяха разговаряли само с нея по време на закуска, но не и помежду си. Зачуди се дали не са се скарали и дали не е било заради нея. Не помнеше дядо й и баба й някога изобщо да са спорили дори. Нана се шегуваше, че тя може да се кара с дядо й, но той никога не би й отвърнал. Когато Папа беше ядосан, той просто мълчеше и лицето му бе като издялано от камък.
	— Все едно да спориш със статуя — казваше баба й заговорнически, сякаш това бе стара шега помежду им.
	Сълзите напираха да бликнат от очите й, затова тя стисна зъби и с усилие на волята ги пропъди. Вече съжаляваше, че е тръгнала с Мак и Наташа. Предишната нощ се бе уплашила, но сега виждаше как животът й попада под контрола на непознати. Които изобщо не го разбираха.
	Жената погледна в някаква папка.
	— Виждам, че дядо ти и баба ти имат настойнически права. Знаеш ли къде е майка ти, Сара?
	Тя поклати глава.
	— Мога ли да попитам кога си я видяла за последен път?
	Сара погледна косо към Мак. С Папа никога не говореха за майка й. Беше странно да споделя семейни тайни пред непознати.
	— Мъртва е. — Думите се откъснаха трудно от устата й, защото вътрешно негодуваше, че трябва да го каже. — Почина преди няколко години.
	Видя съчувствието по лицата им, но тя не можеше да каже, че майка й някога й е липсвала. За разлика от Нана. За нея майка й не беше топла прегръдка, любящи ръце, в които да се сгуши, а по-скоро хаотична и непредвидима сянка от най-ранното й детство. Сара си я спомняше като низ от образи, смътно помнеше как я мъкнеше по чужди къщи, оставяше я да спи на дивана, помнеше и тътена от далечна музика и спорове на висок глас, неприятното усещане за непостоянство. А после, след като беше заживяла с Нана и Папа, имаше само ред и постоянство. Любов.
	Жената отново дращеше нещо по листа.
	— Сигурна ли си, че нямаш приятелка, при която да можеш да останеш? Или някакви други роднини? — В гласа й се прокрадваше надежда, сякаш наистина не искаше да се занимава с нея. Но Сара трябваше да признае, че нямаше човек, който да иска да я приюти в дома си седмици наред. Не беше от най-харесваните деца в училище. Малкото й приятелки живееха в също толкова малки апартаменти, колкото нейния; а и не беше толкова близка с когото и да било, че да помоли за това, дори и да искаше.
	— Трябва да вървя — обърна се тя към Мак.
	— Добре — каза той. — Не се притеснявай, в училището знаят, че ще закъснееш. По-важно е да те настаним някъде.
	— Къде каза, че е дядо ти сега? — усмихнато я попита жената.
	— В „Света Тереза“ е. Казаха, че ще го преместят, но не знам кога.
	— Ще разберем това. Ще установим контакт с лекарите.
	— Ще мога ли да го виждам всеки ден? Както досега?
	— Не съм сигурна. Зависи къде ще те настаним.
	— Какво имате предвид? — попита Мак. — Няма ли да е близо до дома й?
	Служителката от социалните служби въздъхна.
	— Опасявам се, че системата е под огромно напрежение в момента. Невинаги гарантираме, че клиентите ни ще бъдат толкова близо до дома си, колкото им се иска. Но ще положим всички усилия Сара да може да вижда дядо си редовно, докато той се прибере у дома.
	Сара долови огромните празнини в думите на жената — зеещи дупки там, където би трябвало да има увереност. Представи си как я настаняват в някакво усмихнато семейство на километри от Папа. От Бу. Как щеше да се грижи за него, ако й трябваха часове да стигне до конюшнята? Нямаше как да се случи.
	— Знаеш ли какво? — подхвърли тя и погледна към Мак. — Аз мога сама да се грижа за себе си. Всъщност, ако някой ми помогне малко, ще се справя чудесно у дома.
	Жената се усмихна.
	— Съжалявам, Сара, но законът не ни позволява да те оставим сама.
	— Но аз мога да се оправя. Проблемът беше, че обраха жилището ни. Трябва да съм близо до дома.
	— Ще положим всички усилия това да се случи — гладко отвърна социалната служителка. — А сега е време да те заведем до училище. Твоят наставник от социалните служби ще те посрещне след занятията и ще може, надяваме се, да те заведе до новия ти дом.
	— Не мога — рязко отсече Сара. — Имам ангажимент след училище.
	— Ако става дума за извънкласни занимания, можем да се разберем с училището. Сигурна съм, че няма да имат нищо против да пропуснеш едно посещение.
	Сара се чудеше какво може да им каже. Какво ли щяха да направят, ако разберяха за Бу?
	— Добре, Сара. След като обсъдим религията, няма да те задържам повече. Би ли ми казала към коя от тези категории се причисляваш?
	Гласът на жената заглъхна и Сара осъзна, че се е вторачила в Мак. Личеше си, че не се чувства комфортно на това място. Все помръдваше неспокойно, сякаш би предпочел да е, където и да било другаде. Е, сега поне знаеше как се чувства тя. Изведнъж намрази и него, и жена му, задето я бяха забъркали в тази каша. Ако вчера не бе твърде шокирана, сама би могла да поправи вратата криво-ляво. Каубоя Джон щеше да й помогне. И сега щеше да си е у дома, сама да определя живота си, да се грижи за Бу и да се справя някак си, докато чака завръщането на Папа.
	— Сара? Англиканска вяра? Католическа? Индуизъм? Мюсюлманство? Друго?
	— Инду — напук отвърна тя, а когато двамата я погледнаха невярващо, натърти по-уверено: — Инду.
	За малко да се разсмее, когато видя как жената го записва в досието й. Може би ако се постараеше да ги затрудни максимално, щяха да я оставят да се върне у дома.
	— И съм вегетарианка — добави тя. Изражението по лицето на Мак говореше, че той си спомня, че й е приготвил сандвич с бекон за закуска. Тя го погледна предизвикателно.
	— Доообреее. — Служителката продължаваше да пише. — Почти сме готови. Господин Маколи, ако трябва да тръгвате, аз ще поема оттук нататък.
	— Имам също и клаустрофобия. Не мога да живея на място, където има асансьор.
	Този път жената я погледна рязко. Сара подозираше, че не е толкова състрадателна, колкото се бе представила в началото.
	— Е — бодро отсече тя, — ще поговоря с учителите и с личния ти лекар. Сигурна съм, че те ще потвърдят, ако наистина има сериозни проблеми или здравословни притеснения.
	Мак пишеше нещо на лист.
	— Добре ли си? — попита той тихо.
	— Направо страхотно — отвърна Сара.
	Той изглеждаше притеснен. Знаеше, че й е съсипал живота, помисли си Сара. Подаде й листчето хартия.
	— Телефонните ми номера — каза той. — Ако има някакви проблеми, обади ми се, става ли? Ще ти помогна с каквото мога. Това е позволено, нали? — обърна се той към служителката.
	Тя му се усмихна. Сара бе забелязала, че много жени се усмихваха на Мак.
	— Разбира се. Насърчаваме клиентите си да се придържат колкото могат повече, до обичайния си начин на живот.
	Мак стана, като й подаде папката с документи, която бе взел от апартамента й.
	— Всичко добро, Сара — каза той. Задържа се за миг, сякаш не бе съвсем сигурен дали трябва да си върви. — Надявам се скоро да се прибереш у дома.
	Сара подритна крака на стола си и не каза нищо. Вече осъзнаваше, че да не прави нищо и да не казва нищо, е единственото, което можеше да прави по своя воля.


	— Слава богу. Мислех, че ще се наложи да викаме „Снапи Снапс“.
	— Съжалявам. Задържаха ме.
	Мак остави чантите с фотоапаратите си на пода. Поздрави с целувка Луиза, арт директорката, която познаваше, после се обърна към момичето, което седеше пред огледалото и пишеше бясно нещо в телефона си, без да обръща никакво внимание на гримьора зад гърба му, който в момента навиваше косата му върху огромни керамични ролки.
	— Здрасти, аз съм Мак — представи се той и протегна ръка.
	— О, здрасти — поздрави тя. — Серина.
	— Трябваше да си тук преди час.
	Мария потупа часовника си. Дънките й бяха толкова ниско под талията, че почти изглеждаше неприлично; над тях две парчета фина тъмна коприна бяха артистично завързани така, че да разкриват отлично оформения й релеф на корема. Зад нея някой се заиграваше с музикалната уредба.
	— Просто реших да ти дам повече време да сътвориш магията си, скъпа. — Той я целуна по бузата, плъзвайки длан по голия й гръб. — Да се приготвям вече, нали? Луиза, искаш ли отново да ми разкажеш сценария?
	Луиза му описа детайлно каква визия и атмосфера целят за фотосесията на младата актриса, докато момичето, отговарящо за дрехите, кимаше одобрително. Мак също кимаше и видимо я слушаше много внимателно, но всъщност умът му още беше в социалната служба, която отговаряше за децата. Преди по-малко от четиридесет минути бе изтичал надолу по стълбите на онази сграда, но без да изпита облекчението, което бе очаквал. Сара изглеждаше направо нещастна, беше се свила в себе си, докато седяха в онзи кабинет, и постепенно бе осъзнала важността на случилото се с нея. Беше се замислил дали да не помоли Таш момичето да остане при тях, но още докато мислено формулираше въпроса си, когато тримата закусваха в напрегнато мълчание, сам усети абсурдността на предложението си. Таш ясно му бе дала да разбере, че присъствието на Сара компрометира работата й, а и тя едва понасяше неговото присъствие в къщата. Която той дори вече не усещаше като свой дом. Как би могъл да й натрапи присъствието на непозната?
	— Много червено. Много смело. Искаме да заявим нещо дръзко с тази снимка, Мак. Тя не е просто поредната млада звезда за един ден, а бъдеща сериозна актриса, една млада Джуди Денч, една не толкова политически ангажирана Ванеса Редгрейв.
	Мак огледа Серина, която се хилеше на някакво съобщение в телефона си, и потисна въздишката си. Бе изгубил броя на изключително надарените млади звезди, които бе снимал за последните десет години. Едва две бяха надживели първоначалната си известност и бяха продължили с роли в сериали.
	— Добре. Тя е готова за теб. — Мария се появи на прага, стиснала тънка четка за грим между зъбите си, докато ловко закрепваше къдриците високо на главата на момичето. Гардеробиерката изваждаше различни тоалети от закачалките и ги трупаше върху ръката си.
	— Ще ги изнеса навън — каза тя.
	— Ще ни трябват десетина минути. Само ще проверя декора. — Луиза ги остави сами.
	Мария се приближи към него.
	— Щях да те питам защо закъсня — подхвана тя с ясно изразения си славянски акцент, — но после осъзнах, че не ме интересува.
	Той пъхна показалец в колана на дънките й и я придърпа към себе си. Косата й ухаеше на ябълки, кожата й — на грим и лак за коса — наслоените ухания на професията.
	— Ако ти кажа, няма да ми повярваш.
	Тя махна четката от зъбите си.
	— Бил си навън и си свалял жени.
	— Четиринайсетгодишни.
	Устата й сега бе толкова близо, че можеше да види малка бенка точно над горната й устна.
	— Това не ме изненадва. Противен тип.
	— Старая се, доколкото мога.
	Тя го целуна, после се отдръпна.
	— Имам друг ангажимент след този. В Сохо. Искаш ли да се видим после?
	— Ако може, да идем у вас.
	— В къщата на бившата ти жена ли си сега?
	— Къщата е и моя. Казах ти.
	— И тази жена няма против, че си се върнал?
	— Не мога да твърдя, че сме го обсъдили точно в този аспект.
	Тя присви очи.
	— Нямам й доверие. Коя уважаваща себе си жена би приела обратно бившия си по този начин? Когато бившето ми гадже в Краков се опита да се върне в дома ми, аз го посрещнах с пушката на баща ми.
	Тя показа с ръце.
	Мак се замисли.
	— И това е… вариант, предполагам.
	— После не се чувствах толкова добре. Оказа се, че той само се опитвал да ми върне музикалната уредба. — Тя се обърна и тръгна към вратата, като пътьом си взе грозде от купата с плодове. — Добре че не улучих.


	Проклетите врати пак заяждаха. Каубоя Джон ги теглеше и се опитваше да ги долепи, докато се бореше с катинара, когато забеляза позната фигура да тича към него, с чанта, подскачаща на хълбока.
	— Тъкмо затварях — отбеляза той и откачи катинара. — Вчера те чаках целия ден. Реших, че нещо ти се е случило. Къде беше, момиче? — Той се изкашля дрезгаво и продрано.
	— Настаниха ме в Холоуей. — Тя пусна чантата от училище на земята и изтича покрай него към отделението на Бу.
	Той затвори вратите и я последва сковано. Хладината на есенния ден се процеждаше в костите му.
	— Била си в затвора?
	— Не в затвора — отвърна тя, докато се мъчеше да вдигне резето на обора. — В Социални грижи. Казаха, че не мога да остана у дома повече, след като Папа го няма там, и ме пратиха при някакво тъпо семейство, което живее в Холоуей. Сега си мислят, че съм при Папа — само така можех да се измъкна.
	Тя се хвърли към врата на коня и Джон видя как цялото й тяло се разтрепери, сякаш се освободи от натрупаното през деня напрежение.
	— Чакай малко. Чакай. — Той светна лампите. — Върни назад. Какво, по дяволите, става?
	Тя се обърна към него с блеснали очи.
	— Във вторник ограбиха апартамента ни. И една жена, която ме закара до дома, някаква адвокатка май, ме накара да остана през нощта при нея, защото не било безопасно в дома ми. А после ме заведоха в Социални грижи и докато се усетя, вече се озовах в чужда къща и сега трябва да остана там, докато Папа се оправи. А дори не ги бях виждала преди. Цял час и петнайсет минути ми трябваха, докато стигна дотук с автобуса.
	— И за какво са се захванали с теб?
	— Бях си съвсем добре — подхвърли тя — преди обира.
	— Дядо ти знае ли за това?
	— Не знам. Ще мога да стигна при него чак утре. Те не знаят за Бу. Не искам да им казвам, иначе може и него да пратят някъде.
	Каубоя Джон поклати глава.
	— Не се притеснявай. Никъде няма да ходи.
	— Даже не ти нося парите за наема. Взеха пенсионната книжка на дядо и сега нямам нищо друго, освен парите за автобуса и за обяд.
	— Не се тревожи. — Момичето беше готово да се разплаче. — Ще уредим наема с дядо ти, когато се изправи на крака. Имаш ли пари за храната на коня?
	Тя пъхна ръка в джоба си, преброи банкнотите и му ги подаде.
	— Стигат за четири бали сено и две торби зърно. Но ще трябва ти да го храниш вместо мен. Не знам дори дали ще мога да дойда да му почистя.
	— Добре, добре. Ще му почистя отделението или ще накарам някое от момчетата да го свърши. Ами ковачът? Нали знаеш, че идва във вторник?
	— Знам. Имам малко спестени пари. Бих могла да му платя месечната такса с тях. Но не мога да платя наема.
	— Казах ти, ще забравим за наема, докато Капитана отново е на крака.
	— Ще ти върна парите. — Явно смяташе, че той се съмнява в думите й.
	Джон отстъпи крачка назад.
	— Знам. Да не ме мислиш за глупак? — Той махна с ръка към понитата наблизо. — Не бих оставил някой от тези калпазани да пропусне да плати наема си, но щом е за теб и дядо ти… Сега просто се успокой и се погрижи за коня си, после ще видим какво следва.
	Тя, изглежда, се успокои малко. Взе една четка и започна да го сресва, като прокарваше ръка от горе надолу методично, ритмично, както го правеше и дядо й, сякаш това простичко действие й носеше утеха.
	— Сара… бих ти предложил да дойдеш у дома, но е малко тясно. И съм сам от много време. Ако имах по-голяма къща или жена наоколо… Не съм сигурен, че ще разрешат на едно момиче да живее при мен.
	Тя отвърна, че няма значение.
	Той остана още минута наблизо.
	— Ще заключиш ли, ако си тръгна? — попита Джон. Личеше си, че тя няма намерение да си тръгва скоро. Облегна се на вратата на конюшнята и побутна нагоре шапката си, за да вижда по-добре лицето й. — Ще ти предложа нещо, Сара. Какво ще кажеш аз да ида при дядо ти утре, за да може ти да дойдеш тук вместо това?
	Тя изпъна рамене.
	— Наистина ли? Не ми се иска да го оставям сам цели два дни.
	— Няма проблем. Той ще иска да е сигурен, че Бу продължава с цирковите си номера. Но трябва да му кажа нещо. Скъпа, и с теб трябва да поговоря за това.
	Сара го погледна стреснато, сякаш очакваше нов удар.
	— Мисля да продам всичко на Малтиеца Сал.
	Очите й се разшириха.
	— Но как…
	— Всичко е наред. Както казах на дядо ти, нищо няма да се промени. Ще остана наоколо, докато си продам къщата. Всеки ден ще идвам да отварям и да се грижа за всичко, както досега.
	— Къде ще отидеш? — Беше обвила с ръце врата на коня и се държеше здраво, сякаш и той можеше да хукне нанякъде.
	— Ще се преместя в провинцията. Някъде с много зеленина. Реших, че момчетата ми го заслужават. — Той кимна към конете си. Поколеба се. Извади цигарата от устата си и се изплю на земята. — Като видях какво стана с дядо ти, Сара, много се замислих. Вече не съм толкова млад и ако ми остават още малко годинки на тоя свят, бих предпочел да ги прекарам на някое спокойно място.
	Тя не каза нищо, само го погледна.
	— Малтиеца Сал ми обеща, че няма да промени нищо, момиче — увери я той. — Знае за Капитана, знае, че сега не ти е лесно. Каза, че нещата ще останат, каквито са.
	Нямаше защо да казва нищо. Четеше се по лицето й. Предвид положението, в което се бе озовала точно сега, как би могла да повярва в думите му?


	— Благодаря за точността, Майкъл. Госпожа Пърси ще бъде тук след малко, а аз исках да прегледаме с теб някои от предварителните договорки. — Замълча, когато Бен влезе и донесе кутия салфетки и бутилка охладено бяло вино. — Обикновено не насърчаваме „изливането на емоции“ — отбеляза тя, след като бутилката внимателно бе поставена на бюрото й, — но когато имаме клиентка от този калибър…
	— … оставяте я да пролее няколко сълзи.
	Наташа се усмихна.
	— И облекчаваме болката с чаша от любимото й „Шабли“.
	— Предполагах, че в този квартал по-скоро биха конфискували някоя кутия специална бира.
	Майкъл Харингтън бе прочут бракоразводен адвокат, чиито чар и забавни обноски криеха остър като бръснач ум. Наташа си спомняше първия път, когато го бе наблюдавала в съдебна зала. Тя бе още стажант, а той — адвокат на отсрещната страна. Тогава й се прииска да има в себе си диктофон, за да може да запише и имитира завидната лекота, с която той разби на пух и прах собствената им защита.
	— Добре. — Тя погледна часовника си. — Накратко, женени от дванайсет години, втора съпруга, известни съмнения относно това колко бързо са се събрали с господин Пърси, след като първата му съпруга го е напуснала. Преди малко повече от година тя го заварва в компрометираща ситуация с детегледачката. Нищо твърде нестандартно. Имаме два проблема. Първо, няма съгласие по финансовото споразумение поради неадекватно обявяване на активите. Второ, тя отказва да спазва разпореждането за достъп, с твърдението, че той е упражнявал физическо и психическо насилие над нея по време на брака им, както и че е бил вербално агресивен към единайсетгодишната дъщеря.
	— Неприятно.
	— О, да. Документите не доказват, че това е било явно по време на брака. — Наташа прелисти записките си. — Тя твърди, че всячески се е стараела да го прикрива, понеже не е искала да компрометира репутацията му в бизнес средите. Сега, твърди тя, нямало какво да губи. Но той заплашва да оттегли предложението си за финансово споразумение заради отказа й да му осигури достъп до детето. Едва ли е нужно да изтъквам, че случаят ще бъде широко огласен, предвид репутацията му в обществото. Изслушването е насрочено в Голямата зала на Семейния отдел към Кралския съд. Срещата за уреждане на противоречията бе абсолютна катастрофа. Междувременно госпожа Пърси, изглежда… Ами тя е твърдо решена да направи публично достояние своята версия на събитията. Едва успявам да я възпра да не се обърне към вестниците. — Тя поспря и притисна върховете на пръстите си едни към други. — Сам ще се убедиш, Майкъл, че тя не е от най-лесните за представляване клиенти.
	Бен надникна през вратата.
	— Тя е тук.
	Майкъл я погледна само за миг и после скочи на крака с протегната ръка, готов да посрещне госпожа Пърси.
	Наташа бе виждала много изтормозени жени по време на работата си в „Дейвисън Брискоу“. Бе защитавала деца, чиито майки се кълняха, че мъжете им не биха посегнали на жива душа, макар да имаха шевове по лицата си и синини под очите си. Бе виждала жени, които бяха толкова съсипани от годините на тормоз, че дори не можеха да говорят достатъчно силно, за да бъдат чути. Никога не бе срещала друга като Джорджина Пърси.
	— Той отново ме заплашва! — Беше се вкопчила в ръката на Наташа и ярко лакираните нокти и на двете й ръце се впиваха болезнено в плътта й. — Обади се снощи, за да ми каже, че ако не види Луси, ще се погрижи да ми се случи инцидент.
	Косата й се стелеше по раменете на дълги и грижливо оформени къдри. Скъпите й дрехи стояха отлично върху тяло, което бе тренирано дълги години и оформено с много лишения. Но лицето й, безупречно гримирано, изглеждаше застинало в постоянна гневна гримаса. Когато говореше, сякаш изсмукваше цялата енергия от стаята.
	— Моля ви, седнете, госпожо Пърси. — Наташа я настани на стола, сипа чаша вино и й я подаде. — Мога ли да ви представя Майкъл Харингтън? Старшия адвокат, за когото говорихме? Той ще ви представлява в съда.
	Жената сякаш изобщо не я чу.
	— Казах му, че съм записала всичко. Заплахите му. Всичко. Нямам никакъв запис, естествено, но толкова се уплаших. Казах му, че ако ми направи нещо, ще дам записа на вас. И знаете ли той какво направи? Изсмя се. Чух и онази никаквица да се смее до него. — Тя погледна умолително към Майкъл Харингтън. — Спрял е кредитните ми карти. Знаете ли колко е унизително да ти върнат картата в „Харви Никълс“? На опашката зад мен имаше хора, които познавам.
	— Ще се постараем да уредим временно финансово споразумение в следващите няколко дни.
	— Искам ограничителна заповед. Искам да стои далеч от къщата.
	— Госпожо Пърси — подхвана Наташа, — вече ви обясних, че е много трудно да ви подкрепим в това, след като няма никакви материални доказателства, че вие или дъщеря ви сте в риск.
	— Той се опитва да ме подлуди, господин Харингтън. Подлага ме на все по-голямо напрежение, за да ме изкара луда в очите на съдията и да ми отнемат дъщерята. — Сега говореше само на старшия адвокат в стаята. Явно беше от онези жени, за които другите представителки на собствения им пол са без значение, помисли си Наташа.
	— Госпожо Пърси. — Майкъл седна до нея. — От документите, които прегледах досега, ми се струва много по-вероятно да рискувате да я изгубите заради неспазването на съдебните разпоредби, отколкото от каквито и да било намеци за умствена нестабилност.
	— _Никога_ няма да оставя дъщеря си в ръцете му — натърти тя. После сякаш за първи път забеляза Наташа, вдигна ръкава си и показа разголената си ръка. Дълъг бял белег се извиваше към лакътя. — Това е от онзи път, когато ме бутна по стълбите. Мислите ли, че няма да постъпи така и с Луси? Мислите ли, че ще оставя дъщеря си в къщата с такъв човек?
	Майкъл разглеждаше документите пред себе си. Наташа се приведе напред.
	— Вече говорихме, че трябва да докажем с документи твърденията за заплахата над Луси. Казахте ми, че бавачката веднъж е видяла как съпругът ви ви удря, но в показанията й няма нищо подобно.
	— Беше бавачката от Гватемала, а не полякинята.
	— Можем ли да вземем показания от нея?
	— Откъде да знам? Тя е в Гватемала! Не ставаше за нищо. Трябваше да я уволним. — Отпи глътка от виното си. — Заварих я да ми мери дрехите. Сякаш биха могли да й станат! Сигурно беше поне три размера по-едра.
	Майкъл Харингтън затвори писалката си.
	— Госпожо Пърси, някой друг бил ли е свидетел на какъвто и да било акт на насилие спрямо вас или дъщеря ви?
	— Казах ви! Той е хитър! Всичко ставаше при затворени врати. Каза, че никой няма да ми повярва. — Тя избухна в шумни хлипове.
	Наташа срещна погледа на Майкъл и се пресегна към кутията салфетки, за да я подаде на жената.
	— Ще се обърна към пресата! — Госпожа Пърси я гледаше предизвикателно. — Ще кажа на всички какъв е той, както и неговата мръсница.
	— Предлагам да задържим медийната атака още малко — дипломатично се обади Майкъл. — Това няма да ни издигне в очите на съдията, а е много важно да изглеждаме абсолютно добронамерени в действията си пред него.
	— Така ли смятате?
	И двамата адвокати кимнаха.
	— Толкова е ужасно — отново захлипа шумно жената и скри лице в салфетката. — Толкова ужасно.
	— Успокойте се, госпожо Пърси — обади се Майкъл, докато хлипанията продължаваха. Времето си течеше. Странно колко спокойни можеха да са адвокатите, след като някой им плащаше триста и петдесет лири на час, помисли си Наташа.
	— Сега бихме могли да започнем отначало. Много е важно да изясним всичко.
	Наташа прати съобщение на Бен: _Не ме чакай. Срещата ще се проточи. Ще се видим утре_.


	Да прекараш повече време с много богати хора, беше малко като да четеш списания за интериорен дизайн, отбеляза мислено Наташа, докато оглеждаше дрехите на леглото си. После се чувстваш недоволен от съдбата си. След като бе видяла онази жена — с безупречната й кожа, отлично скроените дрехи от кашмир и коприна и с изящните дизайнерски обувки, сега собствените й съвсем прилични и удобни дрехи й се струваха старомодни, а фигурата й, която иначе бе съвсем средна по размер, внезапно й се стори тромава и твърде пищна. При все това, напомни си тя, докато сгъваше дънките си, тя самата бе преживяла семейната раздяла доста по-добре от Джорджина Пърси. Жената бе продължила с оплакванията си още близо час, без да слуша даваните й съвети, като си противоречеше сама на себе си, объркана и гневна, огорчена и може би искрено уплашена. Накрая, след като си тръгна, дори и Майкъл Харингтън изглеждаше изтощен.
	Сега, застанала до леглото си, Наташа лекичко подскочи от звука на отварящата се входна врата. Последва кратка пауза, сякаш той се чудеше какво да каже, а после го чу да се обажда предпазливо откъм коридора:
	— Здрасти.
	Тя неволно стисна зъби. „Здрасти, скъпа, прибрах се“ — сякаш отново са едно щастливо семейство. Тя изчака за миг, после викна:
	— Горе съм — като се постара да не прозвучи като покана.
	Но въпреки това той се качи. Надзърна през вратата, след което застана на прага.
	— Мисля да си поръчам храна за вкъщи. Чудех се дали не искаш и ти.
	— Не — отвърна тя. — Аз… излизам.
	— Заминаваш — поправи я той, явно забелязал куфара.
	— Само за уикенда. — Тя отиде до скрина и извади две тениски.
	— На някое хубаво място ли?
	— В Кент.
	Беше се чудила дали да му каже за вилата, която бе наела, след като си бе тръгнал. Но се опасяваше, че той може да реши, че тя има къде другаде да живее, което още повече би оправдало претенциите му към къщата. Конър я бе предупредил да не разкрива нищо пред Мак, независимо колко мил изглежда. _Накрая всичко се обръща срещу теб._
	— Къщата е само твоя през целия уикенд — добави тя. Сложи дрехите в куфара и отиде до банята да си вземе овлажняващия крем и гримовете.
	Мак пъхна ръце дълбоко в джобовете си. Озърташе се неловко наоколо, сякаш тук витаеха духове от времето им заедно в тази стая. Тя не бе променила абсолютно нищо след напускането му, осъзна сега Наташа. Сигурно това бе една от причините Конър да не обичаше да остава.
	— Е — подхвърли той, — значи купонът ще е тук.
	Тя се извърна рязко.
	— Шегувам се. Забрави си четката за коса.
	Тя се поколеба, после я взе. Не искаше да си признае, че има друга в къщата, където отиваше.
	Мак потърка с длан тила си.
	— Предполагам, че заминаваш с Конър?
	Тя остана с гръб към него, докато прибираше разни неща в куфара.
	— Да.
	— Как е той?
	— Чудесно.
	— Ако е заради мен, не се притеснявайте — каза той. — Само кажи и ще се изнеса за една вечер. Не искам да навлизам в чужда територия. Не се чувствай длъжна да заминаваш.
	— Не съм. Искам да кажа, че не е заради теб — излъга тя. — Почти всеки уикенд пътуваме.
	— Мога да преспя другаде. Само кажи.
	Тя продължи да събира багажа си, но присъствието му я изнервяше все повече и я караше да се чувства притисната. Спалнята беше нейното убежище, единственото място, което още усещаше само свое, след като се бе върнал тук. Присъствието му бе жестоко напомняне за времената, когато радостно се бяха хвърляли в леглото, за дните, прекарани в гледане на филми и хапване на изгорели филийки… за нощите, когато бе лежала само на сантиметри от него и се бе чувствала като най-самотния човек на света. Маратонки, боти, дънки. Четка за коса. Опитваше се да подреди мислите си.
	— Къде точно в Кент отивате? — попита той.
	— Какво е това? „Двайсет бързи въпроса“? — Изстреля го, преди да успее да се спре.
	— Опитвам се да съм любезен, Таш. Двамата се разминаваме на пръсти всеки ден. Мъча се да ти покажа, че поне можем да водим цивилизован разговор. — След това продължи с равен глас: — Все пак аз съм този, който изпраща жена си…
	— Бивша.
	— … почти бившата си жена на уикенд с любовника й. Мисля, че това е доста цивилизовано, нали така? Не можеш ли и ти да направиш усилие?
	Искаше да му каже, че това й коства много, доста повече, отколкото бе предполагала, но дори и това малко признание сякаш издаваше твърде много.
	— Просто… — отвърна тя — просто едно малко селце в Съсекс.
	Той се намръщи, после пристъпи от крак на крак по полирания под.
	— Е, аз няма да се навъртам тук дълго. Агентът ми звънна да каже, че са изчистили офертата. Утре къщата излиза на пазара.
	Отново се почувства така, сякаш не й стигаше въздух. Стоеше в средата на стаята с чифт ботуши в ръка.
	— Нали се разбрахме, Таш — каза той, забелязал изражението на лицето й.
	— Не ме наричай така — раздразнено отвърна тя. — Казвам се Наташа.
	— Съжалявам — каза Мак. — Ако имах достатъчно пари, за да не го правя, не бих постъпил така. И на мен не ми харесва да продаваме къщата. Не забравяй колко време й посветих.
	Тя притисна ботушите към гърдите си. Някой навън бе пуснал силна музика и ритъмът отекваше във фасадите на долепените една до друга къщи.
	— Но сигурно ще е по-лесно за в бъдеще.
	— Съмнявам се — отсече тя. — Но щом трябва да се направи, да го направим.
	Закопча ципа на куфара и с лека усмивка, която изобщо не приличаше на усмивка, Наташа мина покрай почти бившия си съпруг и слезе по стълбите.


>	Седма глава

E>
	Всяка внезапна команда би объркала един темпераментен кон точно както и човек се обърква от внезапен звук или гледка, или друго усещане.
@	Ксенофонт, „За ездаческото изкуство“
E$

	_Октомври_
	Отново го бяха преместили и Сара изгуби двайсет минути, докато го намери. Пак беше в отделението за прекаралите сърдечен удар, където си беше лежал до миналата седмица, преди пневмонията да го прати в интензивното.
	— Надявахме се вече да е доста по-добре — каза сестрата, докато я водеше към отделеното със завеси легло, — но с тази дисфагия — проблемите с преглъщането. Горкото момче доста се мъчи.
	— Не е момче — рязко се обади Сара. — На седемдесет и четири е.
	Сестрата забави крачка за миг, сякаш се канеше да каже нещо, но после просто продължи по-бързо, така че на Сара й се наложи да подтичва, за да не изостава. Спря до синя завеса на цветя и я дръпна, за да влезе момичето.
	Сара придърпа един стол до леглото. Горната част бе вдигната, така че дядо й беше полуседнал. Заболя я сърцето при вида на посребрената му брада, отпусната върху гърдите му. Никога не го бе виждала небръснат и знаеше, че този занемарен външен вид би го накарал да се срамува.
	Тихичко отвори шкафчето до леглото му, за да види дали вещите му са били преместени обратно в отделението заедно с него. Често се налагаше да гони сестрите, за да разбере къде са ги оставили. Откакто беше в болницата, му бяха изчезнали две пижами, както и новият сапун, който му бе донесла заедно с пликче самобръсначки. Огледа рафтчето и с облекчение забеляза торбичката с тоалетните му принадлежности, малка кърпа и снимката на двамата с баба й. Извади я и я сложи отгоре на шкафчето. Ако я нагласеше внимателно, щеше да може да я гледа през целия ден.
	Погледна си часовника, като се мъчеше да пресметне колко време й остава. Семейство Хюит много държаха на точното спазване на дневния режим. Искаха да се прибира точно в четири часа, макар да им бе казала къде ходи. Вече наближаваше два и бе почти невъзможно да стигне до „Спеърпени“ навреме, за да изведе Бу.
	Докосна дланта на дядо си. Кожата му, суха и изтъняла, преобърна нещо вътре в нея. Четирите седмици в болницата сякаш бяха изсмукали живеца от него, бяха изцедили силите му. Трудно бе да си представи човек, че само преди няколко седмици е яздил буен кон. Смяната на ролите им я объркваше, караше я да се чувства без опора, сякаш нищо вече нямаше смисъл в този свят.
	— Папа?
	Той отвори очи и се вгледа невиждащо в одеялото. Сара се зачуди дали не се опитва да си спомни къде е. После той бавно вдигна глава.
	— Папа?
	Лицето му остана безизразно. Тя погледна към многото различни хапчета на количката до него. Няколко седмици щяха да му дават антибиотици, бяха й казали сестрите, за всеки случай. Тя се наведе и му сложи очилата.
	— Донесох ти малко мляко.
	Откакто бяха махнали тръбичката от гърлото му, тя се опитваше винаги да му носи нещо, което може лесно да преглътне. Знаеше, че той мрази болничната храна.
	Погледът му омекна и тя осъзна, че вече знае коя е. Сложи ръка върху неговата.
	— Млякото е с вкус на вишни. Любимото ти. — Ръката му потръпна под нейната. — Исках да ти кажа, че Бу вече започва да си слага зимна козина, но е много добре. Вчера много пъти минавахме от ходом в лек галоп и той нито веднъж не се разгорещи. Малко увеличих дневната му дажба, понеже нощите са по-хладни. Давам му и допълнително шепа сладко цвекло — добре ли е?
	Съвсем леко кимване, но и това бе достатъчно. Сега нещата си бяха на мястото: тя търсеше неговото одобрение.
	— Ще ида при него, когато си тръгна оттук. Мислех да го заведа на разходка към поляните. Не можем да идем в парка, защото е събота следобед. Има твърде много хора.
	Това беше лъжа, но напоследък Сара редактираше всичко, което казваше. Беше важно да си мисли за хубави неща, докато е тук и няма какво друго да прави.
	— А новото семейство, при което ме настаниха, са много приятни хора. Има много храна, но не е толкова вкусна като нашата. Когато се върнеш, ще приготвя чудна рибена чорба с много чесън, както я харесваш.
	Пръстите му потръпнаха под ръката й. Това беше по-силно засегната му ръка, която с мъка повдигаше. Сара продължи да говори, сякаш бърборенето за обикновени неща би могло да върне поне отчасти нормалността в живота им.
	— Искаш ли да пийнеш? — попита тя накрая. Вдигна пластмасовата чаша с водата му. Леко навеждане на главата. Тя я поднесе до устните му и внимателно повдигна брадичката му с другата си ръка, за да потече водата в устата му. Вече бе изгубила свенливостта си да върши подобни неща за него. Беше разбрала, че ако тя не ги направи, има голяма вероятност никой да не го направи.
	— Време — каза той.
	Тя го погледна.
	— Хляб. Шапка — ядосано затвори очи.
	— Да повикам ли сестрата?
	Намръщване.
	— Чакай да те повдигна още малко. — Пресегна се зад гърба му и намести възглавниците, така че да не е присвит толкова. Уверено нагласи леглото, после пооправи яката на пижамата му, за да изглежда малко по-спретнат. — По-добре ли е?
	Той кимна. Изглеждаше смазан.
	— Добре. Не се разстройвай, Папа. Лекарят каза, че ще се върне. Каза, че може да е последното нещо, което ще си върнеш. Нали помниш? А и нали не беше много добре, сигурна съм, че многото лекарства също ти пречат. Сигурно са ти размътили главата.
	В очите му прочете неодобрение. Той не обичаше да се отнасят със снизхождение към него. А после, докато го наблюдаваше, видя как погледът му се плъзга към масата, към чантата й.
	— Млякото. Искаш ли от млякото?
	Той въздъхна и по лицето му се изписа облекчение.
	— Шапка — повтори той.
	— Добре — съгласи се Сара. — Шапка.
	Извади лъжичка от чантата си и се зае да маха капачето на кофичката с кисело мляко.


	Дори и след година време, беше трудно да се прецени какво наистина бе провокирало края на брака им. Може би не беше възможно да се намери истината в подобни ситуации; вероятно винаги имаше две версии на двамата замесени. Като съдебната истина — нямаше абсолютни постулати, а само гледни точки, които зависеха от това кой може да ги представи по-убедително. Само че някак си всичко бе свършило преди още да могат да изложат гледните си точки.
	В началото, след като Мак си бе тръгнал, Наташа си казваше, че така е по-добре. Характерите им бяха тотално различни. Беше изтощена от това да е непрекъснато ядосана за нещо, беше се превърнала в човек, когото сама не харесваше, а и беше ясно, че през последната година никой от двамата не е щастлив. Вероятно, ако бяха прекарвали повече време заедно, щяха да го осъзнаят по-рано. Много пъти си го повтаряше.
	Но не можеше да седи сама в лондонската къща. Тя все пак беше „Къщата, която Мак построи“, както я наричаше на шега той, и сякаш бе оставил отпечатък във всеки сантиметър наоколо. Във всяка стая чуваше ехото от онова, което бе изгубила: стълбището, което бе направил отново, рафтовете, които се бе наложило да постави два пъти, празнините, където преди бяха книгите, дисковете, дрехите му. Повечето неща, които бе взел със себе си, трябваше да остави на съхранение и дори това я притесняваше: вещите, които бяха харесвали и избирали заедно, сега стояха в някакъв безличен склад, защото той предпочиташе да са там, вместо нещо негово да продължи да е част от живота й.
	— Ще взема останалото след седмица-две — каза той, докато тя стоеше като закована в коридора. Помнеше колко студени бяха каменните плочи под краката й. Кимна, сякаш се съгласяваше, че това е разумно решение. А после, когато вратата се затвори зад гърба му, тя бавно се свлече по стената, докато се озова на пода. Седя така неизвестно колко, изпаднала в ступор от значимостта на станалото.
	Седмици след това, дълго преди семейството и приятелите й да научат, че с брака й е свършено, през уикендите и рано сутрин или късно вечер, във времето, когато не беше възможно да се затрупа с работа в офиса, тя се качваше на колата и потегляше. Шофираше из града, пресичаше мостове, минаваше по естакади, по тъмни междуградски главни пътища, спираше само колкото да зареди с гориво. Караше и слушаше по радиото шоупрограми, чиито участници в ефир би трябвало да я накарат да осъзнае, че животът й не е съвсем лош, но не се получаваше. Слушаше политическите и документалните предавания, драматизациите и сълзливите мелодрами. Но не и музика — това бе душевният еквивалент на минаването през минирано поле. Тъкмо когато си мислиш, че вече си добре, и чуваш любима песен, която те разтърсва без предупреждение. Танцувахме на тази песен, правихме си барбекю, докато слушахме тази. Тогава сменяше станцията с разплакани очи. По-добре да слуша новините, да се диви на заглавията или да се чуди на възмутителните коментари.
	Мозъкът й, функциониращ с половин капацитет, беше зает едновременно с шофирането и слушането, докато една неделна сутрин не се озова в Кент. Усети неочаквано свиване в стомаха и осъзна с леко учудване, че не е яла от близо осемнайсет часа. Видя малка закусвалня, от онези с показно традиционни витрини, които привличаха туристите, желаещи да опитат истинска английска храна. След като изяде половин кифличка с масло, все пак седмици наред едва успяваше да се насили да хапне нещо, тя плати и тръгна да се поразходи във влажното есенно утро по тихите улички на селцето, наслаждавайки се на леката миризма на пушек и гниещи листа, на острия и горчив вкус на трънките в зеления плет. За нейна изненада се почувства малко по-добре.
	Когато стигна до малката къщичка с табелка за отдаване под наем, на средата на пътя, който явно водеше само до близката ферма, тя изобщо не се огледа. Позвъни на номера на агента по недвижими имоти и остави съобщение, че би искала да я наеме, ако още е свободна. Парите не купуват щастие, мислеше си тя после, но определено могат да осигурят по-приятно място, където да си нещастен.
	Оттогава Конър идваше с нея през повечето уикенди, когато децата не бяха с него. Не беше сръчен като Мак, но нямаше нищо против да й прави компания. Лежеше на дивана и четеше вестници, запалваше огъня в камината просто заради естетическата наслада от гледката, помагаше й да сготви нещо набързо. Повечето пъти, ако времето беше хубаво, седеше навън и пиеше бира, докато тя подкастряше растенията и привеждаше в ред градината. Не разбираше много от цветя, но в плевенето и ровичкането из двора откри удоволствие, което бе много различно от хилядите градски неволи, които изпълваха работата й.
	Беше наела къщата преди близо година и усилията, които бе вложила в градината, се отплатиха богато през лятото: многогодишните растения бяха израснали буйно, след като не ги душаха плевели, от обогатената с тор почва бяха разцъфтели рози, ябълковите дървета бяха дали плод. Жената от фермата в края на пътя — която се оказа конеферма всъщност — й бе оставила пред портата няколко торби с оборски тор.
	— Не, нищо не искам — беше заявила категорично тя. Беше леко безцеремонна. — Зарината съм. Колкото повече сложиш на розите, толкова по-добре за тях.
	Къщата в Кент й донесе известно равновесие и усещане за покой. В нея нямаше лични спомени, а и мястото се нуждаеше от непрестанни грижи. През уикендите, когато не успяваше да иде там, се чувстваше неспокойна в дома си.
	А сега имаше и нова причина да избягва Лондон.
	Близо година бе изминала, преди Мак да дойде да събере останалите си вещи.


	— Е… какво ще правят момчетата този уикенд?
	— Не съм сигурен. Май ще ги води при майка си.
	— Не си сигурен? Колко нетипично за теб.
	— Ами да. Тя беше толкова вкисната, когато ги оставих, че не ми се говореше. — Конър се намръщи, докато обясняваше.
	Наташа винаги се смайваше колко ясно си личаха омразата и негодуванието му, когато заговореше за бившата си жена.
	— Но нали каза, че са харесали пързалянето на лед? — напомни му тя.
	Бяха в спортната кола на Конър — неговата реакция на кризата на средната възраст. Той погледна в огледалото за обратно виждане, смени лентата, после отговори с по-ведър тон:
	— Много им хареса. Аз бях като спънат, но двамата само след двайсет минути на леда вече се въртяха и се пързаляха назад. Имаш ли вода? Господи, направо умирам от жажда.
	Тя бръкна в чантата си, извади малка бутилка и махна капачката, преди да му я подаде. Той я вдигна към устните си и отпи.
	— Заведе ли ги в онзи ресторант, за който ти казах? Където има фокусник?
	— Да — отвърна той. — Много им хареса. Извинявай, канех се да ти кажа.
	— Мислиш ли, че ще искат пак да го посетят?
	— Защо не? — Отново отпи голяма глътка. — Може да ги заведа другата неделя. Почти сигурен съм, че тогава ще са при мен.
	Наташа се загледа в него, после взе бутилката от протегнатата му ръка. Рядко оставаше в апартамента на Конър — никога не бе виждала толкова безлично жилище. Освен двете снимки на синовете му, малко играчки и завивки в ярки цветове във втората спалня, нищо там не намекваше, че се намираш в дом, а не в хотелски апартамент. Конър живееше като монах. Имаше пералня, но дрехите му винаги се носеха на химическо и се връщаха готови за обличане, защото мразеше да има проснати дрехи наоколо. Не готвеше — защо да го прави, изтъкваше той, след като ресторантите се справяха толкова по-добре от него? Кухнята си стоеше блеснала и недокосната, макар два пъти в седмицата да я почистваха съвсем излишно.
	Наташа подозираше, че вътрешно той дълбоко се противи на този нов живот, че отказът му да пусне корени в лъскавия апартамент означава, че не възнамерява да остане там дълго. Бе малко по-освободен в малката къщичка в Кент: когато запалваше огъня, приготвяше барбекюто или подреждаше някоя етажерка, тя сякаш виждаше частица от онзи привързан към съпругата си мъж, който може би някога е бил.
	— Знаеш ли… не бива да ти казвам нищо, но ако делото на Пърси мине добре, Ричард може да иска да си поговори с теб.
	— За какво?
	— О, стига. Не си толкова наивна. — Лека усмивка играеше по устните му.
	— Ще ми предложи партньорско място?
	— Няма защо да се изненадваш толкова. Напоследък привлече доста работа в кантората, а делото на Пърси ще вдигне репутацията ни. Знам, че Ричард се притесняваше, че се занимаваш толкова много със семейно право, но той самият е изненадан колко бързо се отплаща това. Какво имаш планирано за тази седмица?
	Наташа се опита да се овладее, след като мислите й бяха хукнали в неочаквана посока.
	— Нова среща с Харингтън по делото Пърси. Отвличане на дете. О, също и оспорване на възрастта в случай на търсене на убежище. Пак идва от Рави. — Спомни си, че не си е проверила телефона сутринта, и посегна към чантата си. — Детето е дошло без документи, казва, че е на петнайсет, а местните власти твърдят, че не е.
	Член седемнайсети от Закона за децата и семействата задължаваше местните власти да платят за грижите за него. Ако обаче докажеха, че младежът е по-голям, тогава щеше да бъде прехвърлен към Националния център за подкрепа на бежанците. Всичко бе въпрос на спестяване на разходи.
	— Ще ги обориш ли?
	— Няма да е лесно. Наше задължение е да докажем, че е дете. Надеждата ми е чисто процедурна — не са му предоставили доклада на надзорника по делото, след като е бил повдигнат въпросът за възрастта му. Ще ги притисна с това.
	Документацията по случая на това дете беше тотално объркана и подобни случаи ставаха все по-тежки за оборване: политическият натиск отгоре означаваше, че повечето биваха обявени за възрастни или биваха изпратени обратно.
	— Звучиш несигурна. За възрастта му.
	— Не знам какво да мисля. Имам предвид, момчето дори не се бръсне още, но може и да лъже. Напоследък всички казват, че са на петнайсет.
	— Много цинично и съвсем не в твой стил.
	— Ами вярно е. Или наоколо е пълно с деца с наболи бради.
	Усети погледа му вперен в нея.
	— Нали не си споменавала нищо за онова иранско момче? — Тя само го погледна. — Онова, за което приказваше толкова — многострадалния пътник — което не било дошло оттам, откъдето било казало, че е дошло. Или не отишло където се очаквало.
	— Али Ахмади? Не.
	— Дори и пред социалната работничка ли?
	Тя скръсти ръце.
	— И какво да кажа? Нямаше смисъл.
	— Хубаво. Би могла доста да си навредиш така. Не е твоя работа да съдиш хората. Работата ти е да осигуриш най-добрата защита, предвид информацията, която ти е била дадена. — Погледна я, вероятно притеснен, да не би да е прозвучал твърде покровителствено. — Просто си мисля, че твърде много се беше разстроила заради него. Какво толкова, ако момчето не би могло да измине толкова път, колкото е казало. Не се е опитвало да измами лично теб.
	— Знам. — Но го бе приела съвсем лично — мразеше да я лъжат. Именно затова се бе чувствала толкова виновна пред Мак дълго време.
	— Нямало е как да знаеш какво ще направи.
	— _Знам_ — повтори тя. — Прав си. Но… това променя начина, по който гледам на всички останали. Чета досиетата и търся несъответствия.
	— Но работата ти не е работа на съдебен следовател.
	— Може и да е така, но това не променя факта, че сега онова дете ще бъде изправено пред Кралския съд. И отчасти вината е моя.
	Конър поклати глава.
	— Твърде сурова си към себе си. Не вземаш под внимание човешката природа. Господи, ако аз се взирах твърде внимателно в историите на хората, които представлявам, изобщо нямаше да ми останат никакви клиенти.
	Наташа само махна капачката на бутилката с водата и отпи глътка.
	— През повечето време успявам да убедя сама себе си. Върша добро. Мисля, че съм избрала по-добрата част от правото. Не казвам, че твоята не е страхотна, но ти никога не си искал същите неща от професията, които аз искам.
	— Пари.
	— Да. — Тя се засмя. — Но това с Ахмади… ами предполагам, че наистина ме направи цинична, а аз никога не съм искала да бъда такава.
	Конър се ухили.
	— Стегни се, момиче. Ако не си искала да станеш циник, трябваше да се хванеш на работа в някой хоспис, а не в адвокатска кантора.


	Конър не беше от мъжете, които настояват за цялото ти внимание; дори напротив, винаги се бе старал да покаже ясно, че не е способен да й засвидетелства дълбока привързаност. Не я залъгваше: идваше на среща, когато кажеше, че ще дойде, звънеше й, когато бе обещал да го направи, но също така се ограждаше с невидими стени. Не показваше нито желание, нито нужда от нея. Беше мил, без да намеква, че това означава нещо друго. Затова Наташа не очакваше, че новата ситуация в дома й би била проблем за него. Докато не му каза при разтоварването на багажа.
	— Бил е в къщата цяла седмица? — Конър остави куфара си.
	— От вторник насам.
	— И не си ми казала?
	— Почти не сме се виждали тази седмица. Беше трудно. Няма как да изтичам от съдебната зала и на минаване край теб да прошепна: „Здрасти, скъпи, бившият ми се върна вкъщи“.
	— Можеше да ми се обадиш.
	— Да. Но не исках. Както казах, беше неловко.
	— Предполагам. — Взе куфара си и една торба с покупки и влезе в къщата, леко настръхнал.
	— Но не е точно така, нали? — подхвърли тя, доловила тона му.
	— Не знам, Наташа. Какво е? — Гласът му бе изключително спокоен.
	Тя го последва в кухнята. Беше оставила цветя на мивката предната седмица, които сега бяха повехнали и кафявите им листенца се бяха подвили около ръба на вазата.
	— Няма къде да отседне, а все пак притежава половината къща.
	Конър се извърна с лице към нея.
	— Дори и да съм на смъртно легло, без пукната пара и с парализиран мозък, пак няма да се приближа до бившата ми и нейната къща.
	— Е, ние не сме минали през всичко, през което вие сте минали.
	— Имаш предвид, че не сте разведени. Пропускам ли нещо?
	— Знаеш, че ще го направим, Конър. Просто още е рано.
	— Рано? Или не съвсем сигурно?
	Беше се заел да разопакова покупките с излишно старание. Дори и с гръб към нея, Наташа можеше да усети, че е стиснал челюсти.
	— Сериозно ли?
	— Току-що ми заяви, че не съвсем бившият ти мъж се е върнал при теб. Как да не съм сериозен?
	Наташа мина гневно край него.
	— Господи, Конър! Сякаш си нямам достатъчно грижи в живота. Ти си последният човек, който очаквам да се държи обсебващо.
	— Какво означава това?
	— Не искаш да идем заедно на ваканция, а сега ми държиш сметка как си разделяме активите с бившия ми мъж?
	— Не е същото.
	— Така ли? Дори не искаш да ме запознаеш с децата си.
	Той вдигна ръце.
	— Знаех си. Знаех, че ще ги забъркаш и тях.
	— Е, щом толкова искаш да задълбаем нещата, да го направим. Как мислиш, че се чувствам, след като се преструваш, че изобщо не съществувам? Даже на кафе не можем да излезем, ако те са с теб.
	— Още са в шок. Животът им беше преобърнат наопаки. Двамата с майка им почти не си говорим. Няма да е удачно да ги запозная с мама номер две, нали така?
	— Защо да съм „мама номер две“? Не може ли просто да съм ти приятелка?
	— Да не мислиш, че децата са глупави? Много бързо ще разберат какво става.
	Тя вече се развика:
	— И какво от това? Ако сме заедно, все някога ще бъда част от живота им. Или аз съм тази, която пропуска нещо?
	— Няма такова нещо. Да, с теб сме заедно. Но защо да бързаме, по дяволите? — После тонът му омекна. — Ти не разбираш какви са децата, Наташа. Не можеш, докато нямаш свои. Те… те трябва да са на първо място. Толкова са уязвими. Натъжени са от всичко. Трябва да ги защитавам.
	Тя го изгледа гневно.
	— Но аз не бих могла да го разбера, така ли, Конър? След като съм _бездетна_ и всичко останало…
	— О, стига, Наташа, не го приемай така…
	— Върви по дяволите — просъска тя. Изтича нагоре, като прескачаше по две стъпала, и се затвори в банята.


	Ноздрите на коня бяха като малки чинийки, толкова разширени, че можеше да види розовата плът под черното кадифе. Очите му бяха подбелени, а ушите непрекъснато помръдваха напред-назад, проверявайки какво става отзад, докато тънките му крака подскачаха в неспокоен ритъм. Малтиеца Сал слезе от двуколката, отиде до главата на коня и прокара ръка по шията му, която бе мокра от пот.
	— Как мислиш, Висенте? Ще ми докара ли добра печалба? — Зае се да разпряга двуколката и махна на племенника си да направи същото от другата страна.
	— Ще ти струва доста. Има нещо странно в походката му. Не ми харесват краката му.
	— Този кон е спечелил четиринайсет от петнайсет старта. Добър си е. Усещам го. Ралф? Ще измиеш ли краката на моя кон?
	Ралф скочи да поеме коня, който, вече освободен от бремето на малката двуколка, се завъртя с балетни подскоци из двора, така че се наложи да сграбчи юздите му.
	Сара се мушна между тях и затвори портите зад гърба си.
	Каубоя Джон явно не беше тук, а тя винаги се чувстваше леко неудобно в присъствието на приятелите на Малтиеца Сам.
	Той винаги беше заобиколен от мъже. Явно имаше и госпожа Сал, както и повечето му приятели си имаха жени, но Каубоя Джон беше казвал, че доколкото му е известно, тя изобщо не излизала от къщи. „Мисля, че я държи затворена у дома поне двайсет години. Бива я само за готвене, чистене и… — наложи се да си намести шапката, преди да продължи — … все едно какво.“
	Сара усещаше погледите им върху себе си, докато отиваше към отделението на Бу, но за късмет те бързо се разсеяха от нескопосните усилия на Ралф да се справи с миенето на краката на изнервения кон.
	На Сара й беше мъчно за всички тези коне, които караха да се състезават в тръс и раван. Появяваха се в двора със стройните си крака и големи кафяви очи, после ги тъпчеха до пръсване, караха ги да се състезават непрекъснато, докато краката им почнеха да се подгъват или Сал изгубеше интерес, след което просто изчезваха. Папа не одобряваше това, че ги караха да тичат нагоре-надолу по пътищата, нито жестоките наказания, които налагаха на онези, които показваха страх или неподчинение. Нерядко имаше мълчалива размяна на гневни погледи, когато Сал си изтървеше нервите и започнеше да удря някой кон. Но никой не смееше да му каже нищо. Просто беше такъв човек.
	Бу изцвили тихичко, когато тя влезе в конюшнята, а главата му вече се показваше над преградата, търсеше си почерпката. Сара му даде ментов бонбон и гушна врата му, вдъхвайки сладкото му ухание, докато той буташе с нос джобовете й в търсене на още бонбони, а после се зае да смени водата и да почисти сламата в отделението му.
	Въпреки помощта на Каубоя Джон й ставаше все по-трудно да се грижи за Бу. Семейство Хюит, в чиято безупречно спретната къща никога не бе имало дори и златна рибка, страшно се ядосваха, че тя явно не може да се прибира, когато я очакват. Не можеше да им обясни (след като бързо бе изчерпала извиненията със закъснели автобуси, задържане след часовете в училище и спешно наложило се посещение в болницата при дядо й и вече знаеше, че не й вярват) и щеше да се наложи да издържи поредната дразнеща тирада за това колко е важно те винаги да знаят къде е и за опасностите на това да изчезва за часове наред. Понякога — ако подозираше, че наистина следят кога се прибира — пропускаше часовете. В училището явно още не бяха забелязали честите й отсъствия, но знаеше, че скоро и това ще стане. Какъв друг избор имаше? Понякога само така можеше да стигне до конюшнята, за да нахрани Бу.
	Изведе го от отделението му и го поведе на дълга юзда, за да го разтъпче по „Спеърпени“, като гледаше да стоят близо до бордюра заради минаващите коли и му говореше тихичко, когато енергията, която бе насъбрал, го караше да подскочи леко встрани или да спре рязко пред пътен знак. Това бе напълно разбираемо: Бу беше кон, който обича да работи, който се нуждае не само от физическо раздвижване, но и от умствено предизвикателство. „Твърде много мозък има тоя кон“, мърмореше Каубоя Джон, след като Бу за пореден път бе отворил горното резе на отделението си. „Твърде умен е за теб“, отвръщаше Папа. „Че колко мозък му трябва за цирка?“
	Сара стоеше в края на уличката, стихнала в здрача, и се опитваше да забрави колко крехък изглеждаше дядо й, когато го бе видяла по-рано през деня. Какво ли бе чувството да изгубиш стоманената си вътрешна опора и да бъдеш превърнат в нещо толкова немощно и зависимо от другите? Когато го видеше така, й бе трудно да повярва, че ще се върне в стария им апартамент, към предишния им живот. Но трябваше да вярва, че ще стане.
	Още веднъж минаха с коня по улицата и тя му се извини, че няма много време, сякаш можеше да я разбере. Той отметна глава, наостри уши и започна леко да повдига крака в мълчалива молба да тръгнат по-бързо, да стигнат по-далеч. Когато отново бяха пред портите, той отпусна глава, сякаш бе разочарован, и Сара изпита силно чувство за вина. Малтиеца Сал и приятелите му бяха в далечния край на двора, пушеха и се надприказваха един друг. Когато отвори вратата, забеляза Ралф да се мотае край тях. Малтиеца Сал беше негов идол и щом му подхвърлеше някоя цигара, Ралф направо се изчервяваше от удоволствие.
	Още щом отключи отделението, където складираше храната, сърцето й се сви. Имаше само четири наръча сено — по-малко от една бала. Толкова бе заета тази седмица, че бе забравила да помоли Каубоя Джон за още. Неговият склад беше заключен.
	Бръкна в джобовете си, търсейки някакви монети, с които би могла да купи малко сено от Ралф. Четиридесет и шест пенса и билет за автобуса.
	Чу шум зад гърба си. Сал отваряше неговия склад. Подсвиркваше си. През вратичката се виждаха подредените една върху друга бали, торбите със скъпо зърно. Сара никога не бе виждала толкова много качествена храна за коне на едно място. Продължаваше да гледа удивено, когато той рязко се обърна, и тя се изчерви, задето я бяха хванали да зяпа така.
	Той надникна над рамото й към нейния склад.
	— Май нямаш много, а?
	Отначало не му отговори. Зае се да отваря мрежата за сено.
	Той цъкна с език.
	— Явно килерът е празен.
	— Няма проблем — отвърна тя.
	Малтиеца Сал затвори вратата на неговия склад и пристъпи към нея. Ризата му бе безупречно чиста, сякаш изобщо не се бе доближавал до кон, а златният му зъб проблесна, когато отвори отново уста.
	— Имаш ли достатъчно сено?
	Тя срещна погледа му, после извърна очи.
	— Джон каза… щеше да ми даде малко назаем.
	— Джон има да свърши нещо. Ще се върне утре. Значи, имаш проблем.
	— Имам си достатъчно. — Сара се наведе и събра в ръце четирите наръча. Изправи се и понечи да мине край него, но той препречваше пътя й. Не беше го блокирал напълно, но все пак се налагаше да го помоли да мръдне.
	— Имаш хубав кон.
	— Знам.
	— Не бива да храниш такъв кон с огризки от земята.
	— Само до утре.
	Той извади цигарата от устата си и дръпна стръкче от сеното в ръцете й, след което го допря до горящата цигара и се загледа как се превръща в черна пепел.
	— Става само за горене. Нищо друго. Дядо ти още ли е болен?
	Тя кимна. Над главите им мина влак, но тя не откъсна очи от неговите.
	— Не искам да храниш коня си с този боклук. Остави го. — Отново пъхна цигарата в устата си, отиде до склада си и извади оттам бала сено. Още бе леко зелено и ухаеше свежо, като поляна. Сал носеше балата без усилие, като леко я полюляваше на връзките, след което я остави в ъгъла на нейния склад. Сара стоеше притисната към стената, а той отиде и донесе втора. После грабна голяма торба скъпо зърно и с усилие я метна в склада й.
	— Така — отбеляза той, — това ще ти стигне за известно време.
	— Не мога — прошепна тя. — Нямам пари.
	Той сякаш я пронизваше с погледа си.
	— Ще ми платиш, като имаш, нали така? След като ще ставам собственик на това място, не искам да гледам как един хубав кон се поболява заради лоша храна. — Той ритна с пета падналите на земята наръчи сено. — Метни това в мангала.
	— Но…
	— Нали вземаш назаем от Джон? — Гледаше право в нея. Тя кимна неохотно. — Значи, ще приемеш от мен. Сега трябва да вървя.
	Той излезе в двора с леко наперена походка.
	Сара го видя как отива при приятелите си, после се наведе да вдъхне уханието на новите бали. Сеното бе по-високо качество от това, с което бяха свикнали. Подозираше, че ако Папа беше тук, нямаше да й позволи да приеме храната. Но в това бе целият проблем.
	Погледна си часовника и потръпна. Имаше четиринайсет минути да се върне в дома на Хюит. Трябваха й петдесет и пет минути и два различни автобуса, за да стигне дотам. Сряза въжето на балата и грабна голям наръч, преди да изтича към отделението, където я чакаше конят й.


	Тишината в една лондонска къща беше странно мъчителна, отбеляза Наташа, когато затвори вратата след себе си и тихият й вик отекна глухо. Незнайно как тишината на лондонската улица, която беше пропита и в стихналия коридор, я накара да се почувства още по-самотна, отколкото къщата й в провинцията. Или пък беше заради вероятността някой друг да се окаже вътре тези дни.
	Прекрачи калъфите на фотоапаратите, които сякаш бяха навсякъде напоследък, и влезе във всекидневната. Леко въздъхна при вида на разните светкавици и прожектори, които бяха струпани в ъгъла, и провери телефонния секретар, но немигащата червена лампичка й подсказа, че няма съобщения.
	Подуши за следи от вино или цигарен дим, някакъв сигнал, че той може да си е поканил гости, но нямаше нищо. Възглавничките на дивана бяха омачкани, което говореше за вечер пред телевизора, и тя ги взе една по една, за да ги бухне отново и да ги подреди спретнато, а после леко се ядоса на себе си, че го е направила.
	Върна се в коридора, взе си чантата и се качи горе, а звукът от стъпките й, отекващи по стъпалата, я накара да се почувства неловко, сякаш бе натрапник в собствения си дом.
	Двамата с Конър бяха успели да се сдобрят и си прекараха добре уикенда въпреки трудното начало, но тя усещаше, че и двамата бяха леко стреснати от жестокостта на спора им, от внезапната проява на чувства, които и двамата се опитваха да отрекат. Вътрешно бе доволна, че за него има значение дали Мак е в къщата, но едновременно с това негодуваше. Конър искаше от нея да се съобразява с него, но без да й предложи по-голямо място в своя живот.
	— Ще се запознаеш с децата, скъпа — каза той, когато я остави пред дома й. — Обещавам ти. Просто ми дай малко време, става ли?
	Не беше поискал да влезе.
	Сега остави чантата си на леглото и я отвори. Щеше да пусне пералнята, после да изглади работните си ризи пред телевизора. После щеше да седне пред бюрото си и да подготви документацията за явяването си в съда на следващата сутрин, за да е сигурна, че има всичко необходимо. Това бе обичайната за нея неделна вечер, която й бе до болка позната.
	Наташа остана неподвижна няколко минути, сякаш парализирана от тази нова атмосфера в къщата. Въпреки че го нямаше, Мак сякаш бе навсякъде в дома й, сякаш отново го бе направил свой. „Трябва да провериш дали не взема книги, снимки и не ги прибира някъде — беше й казал Конър. — Да му дадеш достъп до всичко, е равносилно на това да му напишеш празен чек при развода.“ Но тя не се притесняваше, че може да изгуби разни вещи, дори и да успееше да си представи, че Мак е способен да ги вземе. По скоро самото му присъствие, атмосферата около него, я притесняваше.
	Осъзна, че още му е ядосана — за това, че не беше до нея, когато се нуждаеше от него, и за това, че се бе върнал да преобърне живота й, когато го бе започнала отначало. Типично за Мак — да се появи с гръм и трясък, без мисъл за последствията. Обвиняваше него за уикенда, макар че, ако разсъждаваше рационално, знаеше, че вината не е негова. Обвиняваше го за това, че е била принудена да напусне дома си. А той самият изглеждаше абсолютно незасегнат от всичко това: появи се, както винаги, с предразполагащата си усмивка и очарователните маниери, сякаш нищо не можеше да го нарани. Сякаш бракът им бе съвсем малко смущение в емоционалния му радар.
	Преди да се усети какво прави, Наташа прекоси коридора към спалнята за гости. Отново повика, после предпазливо побутна вратата, забеляза неоправеното легло на Мак, купчината мръсни дрехи в ъгъла до коша за пране, леката миризма на марихуана.
	Явно не беше се променил чак толкова. Постоя малко на прага, после тихичко пристъпи вътре и отиде до банята. Самобръсначката му стоеше в една чаша заедно с четката за зъби и пастата. Килимчето пред мивката бе изкривено настрани на пода и тя едва се овладя да не го подравни. Но бъркотията бе странно успокояваща: беше като ехо на мъжа, когото тя познаваше. Хаотичен. Съвсем не идеален. _Затова се развеждаме_, напомни си тя, и изпита лека симпатия към него заради това успокоение.
	Тъкмо се канеше да се обърне и да излезе, когато забеляза бурканчето върху стъклената поставка в ъгъла на банята, опаковано в скъпа кутийка на кремави и златни райета: дамски овлажняващ крем. До него имаше пакетче с кърпички за сваляне на грим.
	Нещо вътре в нея се стегна и замръзна. А после, след като примигна няколко пъти, без да се притеснява колко шум вдига, Наташа се обърна и бързо излезе от стаята за гости.


>	Осма глава

E>
	Величието на човека проличава най-добре в грациозната езда на такива животни.
@	Ксенофонт, „За ездаческото изкуство“
E$

	Килимът в директорския кабинет беше тъмносин и плюшен, толкова пищен и мек, че повечето ученици, които се озоваваха тук, едва се сдържаха да не си събуят обувките и чорапите и да заровят босите си пръсти в него. Вероятно затова много от посетителите на кабинета на господин Фипс изглеждаха по-скоро разсеяни, отколкото хиперактивни и с дефицит на вниманието.
	Сара не беше разсеяна заради килима, а заради това, че бяха минали почти четиридесет и осем часа, откакто не бе ходила в конюшнята.
	— За четвърти път пропускаш два часа по английски този срок, Сара. Това беше един от любимите ти предмети. — Господин Фипс преглеждаше дневниците пред себе си.
	Тя закърши ръце.
	— Знам, че имаш семейни проблеми, но присъствието ти в училище винаги е било адекватно. Имаш ли някакви проблеми с придвижването до училище? Приемното семейство не ти ли съдейства?
	Не можеше да му каже истината — че е казала на Хюит, че си е изгубила картата за автобуса, и че парите, които й даваха за билети, бяха отишли за слама в отделението на Бу.
	— Те са задължени да се погрижат да идваш на училище, Сара. Така че, ако не ти съдействат, трябва да знаем за това.
	— Съдействат ми.
	— Тогава защо пропускаш часове?
	— Аз… обърквам се от разписанията на различните автобуси. Изпуснах моя автобус.
	Бу започваше да негодува от смяната на режима му. Тази сутрин за малко да разбие вратата на отделението си, а после беше изплашил една жена с бебешка количка и беше изскочил на пътя пред едно такси, чийто шофьор натисна клаксона продължително. Сара бе застанала пред колата и се бе развикала на шофьора. Когато все пак успя да заведе Бу в парка, той се дърпаше, съпротивляваше се на командите й, дъвчеше ядно юздата си. Тя му се бе ядосала, чувстваше се безпомощна, а след това горко съжаляваше, когато се прибраха и двамата потни и нещастни.
	— Общината ще ти плати разноските за такси. Ще направим каквото трябва, Сара, ако наистина проблемът е в транспорта. Но не мисля, че е само това. Тук виждам, че си пропуснала два пъти география в четвъртък следобед, както и физическо — три пъти — в петък следобед. Ще ми кажеш ли как стана това?
	Тя се вторачи в обувките си. Човек с толкова разкошен килим нямаше как да разбере нейния живот.
	— Ходих да видя дядо си — измърмори тя.
	— Той още е в болница, нали?
	Тя кимна. Дори и Папа й се бе разсърдил, когато се бе появила при него в петък. Беше погледнал часовника на стената и бе измърморил:
	— Грешка. После.
	Не бе трудно да разбере какво имаше предвид. Не искаше повече да идва по това време. Но той нямаше представа. Не знаеше, че дните й минаваха в тичане насам от Североизточен Лондон, подскачане от крак на крак на автобусни спирки или в търсене на кратки маршрути по задните улички, за да стигне навреме до конюшнята и да не закъснее за нечий график.
	— Дядо ти възстановява ли се? — Изражението по лицето на директора се бе смекчило.
	Ако беше друго дете, сигурно щеше да се разплаче — всички знаеха, че Фипс не понася разплакани момичета.
	— Малко по-добре е — отвърна тя.
	— За теб това е тежък период. Разбирам го. Но трябва да гледаш на училището като на нещо постоянно в живота ги, нещо, на което да се опреш. Ако ти е трудно, Сара, можеш да поговориш с нас. С мен или с учителите ти. Всички тук искаме да успееш. — Той се облегна на стола си. — Но не може да отсъстваш, за да виждаш дядо си, когато ти се прииска. Скоро ще трябва да почнеш да се готвиш за изпитите и това време е много важно за дипломата ти. Има някои предмети, които са ти трудни, така ли е? Затова трябва да посещаваш редовно часовете, за да може, независимо какво друго се случва в живота ти, да излезеш оттук с добро образование зад гърба си.
	Тя кимна, без да среща погледа му.
	— Искам да видя подобрение, Сара. Истинско подобрение. Мислиш ли, че ще се справиш?
	Каубоя Джон беше там последния път. Беше ходил да види дядо й и първото нещо, което й каза, когато влезе през портите, беше, че няма да иска от нея да плаща наема, който му дължеше. Щял да каже на Малтиеца Сал и всичко щяло да бъде наред. Щяла да може да започне на чисто, когато Сал поемел нещата. По изражението му си личеше, че очаква тя да бъде облекчена от новината. Но тя само пребледня рязко. Знаеше какво означава това: че той вече не вярва, че Папа ще може да му се издължи.
	Вече не вярва, че Папа ще се прибере у дома.
	— Никакво пропускане на часове повече, Сара. Разбрахме ли се?
	Тя вдигна глава.
	— Да — отвърна само и се зачуди дали господин Фипс можеше да прочете мислите й.


	Наташа подскочи, когато го завари в кухнята. Беше седем без четвърт. Когато живееха заедно, той рядко ставаше преди десет.
	— Имам ангажимент в Хартфордшър. Рекламни снимки. Грим, прически, всичко. Ще ми трябват поне час и половина, докато стигна дотам.
	От Мак се носеше лек аромат на шампоан и пяна за бръснене, сякаш вече си бе взел душ. Не бе чула нищо, отбеляза си Наташа и прикри сепването си, като си приготви закуска.
	— Надявам се, че нямаш нищо против. Използвах последното пакетче чай. — Той вдигна ръка и размаха препечена филийка. Четеше нейния вестник. — Ще купя нов, докато съм навън. Ти още пиеш кафе, нали?
	Тя затвори вратичката на шкафа.
	— Явно ще трябва — отвърна кратко.
	— О, знаеш ли, нали ти бях казал, че ще замина в четвъртък и няма да ме има няколко дни? Е, ангажиментът ми отпадна, така че ще бъда тук. Не си против, нали?
	— Няма проблем.
	Беше разлял мляко на плота.
	— Искаш ли го? — посочи към вестника. — Извинявай. Не исках да го узурпирам.
	Тя поклати глава. Опитваше се да реши къде да седне. Срещу него рискуваше да докоснат краката си. Ако седнеше до него на масата, можеше да реши, че иска да се сближат. Разкъсвана между тези две опции, накрая остана права до шкафчетата с купичката си мюсли.
	— Аз ще задържа спортните страници. Ти вземи останалото. Има ли новини от агента по недвижими имоти? Канех се да те питам снощи.
	— Две двойки ще дойдат на оглед през уикенда. Тъкмо исках да те помоля да не пушиш марихуана в къщата.
	— Преди не ти пречеше.
	— Всъщност не ми беше приятно. Но не съм го казвала. Няма значение. След като ще идват хора на оглед, не мисля, че е добра идея тук да мирише като в амстердамско кафене.
	— Разбрано.
	— Агентът има ключове, така че не си длъжен да си тук.
	Той завъртя леко стола си, за да я вижда по-добре.
	— Не съм длъжен? Ти пак ли заминаваш?
	— Да.
	— Доста уикенди те няма. Накъде този път?
	— Има ли значение?
	Той вдигна длани пред себе си.
	— Просто водя учтив разговор, Таш.
	— Пак ще ходя в Кент.
	— Чудесно. Сигурно ти харесва. Конър явно има къща там, така ли?
	— Нещо такова.
	— Май не идва често тук, а?
	— Чудно защо ли? — Тя впери поглед в купичката си.
	— Изненадан съм. Той не се притесняваше толкова, докато още бяхме заедно… Добре… добре — побърза да каже Мак, когато тя рязко вдигна глава. — Знам. Нулева година. Не се предполага да обсъждаме какво е било преди.
	Наташа затвори очи и си пое дълбоко въздух. Твърде ранна сутрин бе за всичко това.
	— Естествено, че можем да обсъждаме какво е било преди, Мак. Просто мисля, че животът ще е по-лесен, ако не правим саркастични коментари за каквото и да било от брака ни. Или не било — добави тя натъртено.
	— Аз съм окей с това. Казах ти, че ако той иска да дойде, аз ще се скатая някъде. Можем да си имаме определени вечери, ако искаш. Аз ще съм в къщата във вторник, ти — в сряда, нещо такова. — Загледа се съсредоточено в нещо във вестника и добави: — Можем да сме модерни.
	Тя се пресегна за кафето си.
	— Предполагам, че всичко ще бъде уредено дълго преди да се наложи да определим кои са „вечерите ни за срещи“.
	Срещи. Усещаше много осезателно присъствието на невидимата жена — знаеше, че в уикендите, когато нея я няма, жената е тук, макар Наташа вече да не се промъкваше в банята за гости, за да потвърди съмненията си. Понякога подозираше, че усеща парфюма й във въздуха. Друг път беше заради излъчването на Мак. Той беше отпуснат, спокоен — както някога, след като бяха прекарали по-голямата част от деня в леглото. Искаше й се да се развика, че цял уикенд е правил секс в _тяхната къща_, но веднага след това се проклинаше за реакцията си.
	Зърнената закуска сега имаше вкуса на глина в устата й. Преглътна залъка си и побутна купичката към съдомиялната.
	— Добре ли си?
	— Чудесно.
	— Чудесно. Значи, не е чак толкова трудно?
	Понякога й се струваше, че той я изпитва. Сякаш искаше да я чуе да казва, че не може да понесе повече, и да си тръгне. Конър я предупреждаваше да не си тръгва, въпреки чувствата си. В мига, в който напусне къщата, тя ще изгуби моралното и правното предимство. Ако Мак е инвестирал много време и усилия в къщата, може и да не иска много да си тръгне, независимо какво казва.
	— _Той е този, който иска да я продадем_ — възрази тя.
	— _Така иска да мислиш_ — отвърна Конър. Той виждаше подмолни мотиви в почти всяко действие и реакция. Гледаше на присъствието на Мак като на окупационна чужда сила. Не отстъпвай и на сантиметър. Не се предавай. Не им позволявай да узнаят плановете ти.
	— Изобщо не е трудно — отвърна тя сега с бодър глас.
	— Супер. — Тонът му стана по-мек. — Малко се притеснявах как ще се получат нещата, преди да дойда.
	Доста се съмняваше в това. Мак изглеждаше така, сякаш нищо не го тревожи. Това не се бе променило.
	— Е, както казах, не се притеснявай за мен.
	Той я гледаше втренчено.
	— Какво? — попита тя.
	— Нищо не се променя, нали, Таш?
	— Какво значи това?
	Той продължи да я изучава още миг с леко унесена усмивка.
	— Все така не издаваш нищо.
	Очите им се срещнаха. Той първи извърна поглед и отпи от чая си.
	— О, между другото, събрах малко дрехи за пране снощи и понеже в коша имаше и твои неща, пъхнах и тях в пералнята.
	— Какви неща?
	— Ами… синя тениска. И бельо предимно. — Довърши чая си. — Луксозно бельо, би трябвало да отбележа. — Прелисти страницата на вестника. — Както забелязвам, вдигнала си летвата, след като се разделихме…
	Наташа усети как цялото й лице почервенява.
	— Няма проблем. Пуснах всичко на ниска температура. Знам всичко. Май дори включих програмата за ръчно пране.
	— Недей — каза тя. — Недей…
	Чувстваше се изложена на показ. Не можеше да си представи по-ужасно нещо.
	— Само се опитвах да помогна.
	— Не. Нищо подобно. Ти си… ти… — Наташа взе куфарчето си, мина край него, за да стигне до вратата, но после рязко се извърна. — Не докосвай бельото ми, ясно? Нито дрехите ми. Нито нещата ми. Достатъчно е, че се примирявам с присъствието ти тук, няма защо да ровичкаш в бикините ми.
	— О, стига. Да не мислиш, че се забавлявам, като ровичкам в прането ти? Господи, само се опитвах да съм полезен.
	— Ами не го прави повече, ясно?
	Той тръшна вестника на масата.
	— Не се притеснявай. Няма изобщо да се доближавам до бикините ти повече. И без това рядко се случваше, ако си спомням добре.
	— О, колко мило — отвърна тя. — Много мило от твоя страна.
	— Извинявай. Просто… — Той издиша дълбоко.
	Двамата сведоха очи към пода, после едновременно вдигнаха очи и се вторачиха един в друг. Той повдигна вежда.
	— За в бъдеще ще пускам прането си отделно. Така става ли?
	— Чудесно — каза тя и затвори здраво вратата подире си.


	Сара се бе привела ниско над шията на коня, пръстите на краката й бяха пъхнати в стремената, а вятърът брулеше сълзите, които се стичаха хоризонтално от очите й. Толкова бързо се движеха, че цялото тяло я болеше: ръцете й, облегнати в долната част на врата на коня, докато стискаше здраво юздите, стомахът й, стегнат, докато се опитваше да задържи позата си, борейки се срещу силата на вятъра и гравитацията едновременно, както и краката, с които се опитваше да притиска странично коня. Дишаше на пресекулки, притиснала ръце към врата му, докато Бу летеше, а тропотът на копитата му я оглушаваше. Не искаше да го спира. Той се нуждаеше от това от седмици наред, а тук полята бяха достатъчно просторни и равни, за да може да го остави да тича на воля, докато се умори.
	— Давай — прошепна му тя. — Давай напред.
	Думите заседнаха обратно в гърлото й. Бу нямаше да я чуе, дори и да ги бе изкрещяла. Той бе потънал в свой собствен свят, в който инстинктът го пришпорваше да се наслади на свободата, да разпусне стегнатите си мускули, да остави краката си да летят по полето, а дробовете му да се стегнат от усилието да поддържа подобна скорост. Сара го разбираше. Тя се нуждаеше от същото.
	В далечината стоманени пилони, свързани от кабели, които опасваха деликатно града, пронизваха небето. Под тях, върху тясна ивица, прорязваща полята и повдигната на бетонни колони, колите и камионите се движеха в неспирна процесия. Някъде прозвучаха клаксони, може би свиреха на нея, но тя не можеше да се съсредоточи достатъчно, за да прецени. Бу се движеше по-бързо от колите и камионите, уловени от пиковия трафик, и тръпката от това усещане заплашваше да се превърне в страх при мисълта дали ще успее да го спре. Никога не бе стигала толкова далеч с коня си, никога не го бе оставяла да тича толкова бързо. Бу свърна встрани, за да избегне стара рамка от колело във високата трева, при което за малко да падне от гърба му, и докато се опитваше да запази равновесие, Сара усети как хълбоците му се стягат под нея и конят набира по-голяма скорост, сега вече замъглявайки зрението й, задавяйки я при опитите й да си поеме въздух. Тя вдигна глава от шията му, изплю косъмчетата от гривата му, които я удряха по лицето, и се опита да прецени колко разстояние й остава. Леко опъна юздите, давайки си сметка, че не й е останала никаква сила да го задържи, ако той реши да й се противопостави. Бегло си помисли колко по-лесно би било двамата просто да продължат. Да препуснат над тревистия склон, да прекосят магистралата направо през колите, с искри, хвърчащи под копитата. Да прескочат колите, оградите. Да полетят под пилоните край складовете и автопарковете и да продължат нататък, докато се озоват в провинцията. Само тя и конят й, препускайки във високата трева към някакво простичко бъдеще.
	Но някаква част от Бу все още бе под влиянието на Папа. Усетил притягането в юздите, той покорно забави, завъртя уши напред-назад, опитвайки се да провери дали правилно е разбрал сигнала й. Сара старателно се отпусна назад върху седлото, тялото й бавно се изправи, потвърждавайки онова, което му казваше с юздите — да забави. Да направи каквото тя иска. Да се върнат в нейния свят.
	На малко повече от стотина метра от магистралата Бу забави до ходом, запотените му хълбоци трепереха от усилията, които бе изразходвал, а дъхът му шумно избухваше от разширените ноздри.
	Сара стоеше напълно неподвижно и гледаше с присвити очи какво голямо разстояние бяха изминали. Вече не я брулеше вятър, но сълзите продължиха да пълнят очите й.


	Рут, социалната работничка, стоеше до училищната врата. Сара ровичкаше за монети в чантата си, когато я забеляза. Стоеше встрани, малката й червена кола бе паркирана отсреща, сякаш не искаше да се набива на очи. Абсолютно всяко дете я зяпаше, когато излизаше през вратата. Сара неохотно отиде при нея. Рут все едно носеше сигнална жилетка с надпис „Социален работник“. Всички изглеждаха еднакво, като полицейски служители без униформи.
	— Сара?
	Сърцето й се сви при мисълта какво можеше да означава присъствието на жената тук. Рут явно го забеляза, защото побърза да й каже още с приближаването:
	— Нищо не се е случило с дядо ти. Не се тревожи.
	Сара въздъхна с облекчение и неохотно я последва към колата. Отвори предната врата и се качи. Беше планирала да иде при Папа същата вечер; бегло й мина през ума да помоли Рут да я закара. И тогава забеляза двете черни торби на задната седалка. От гърлото на едната надничаше долнището на анцуга й. След пет седмици и две местения вече знаеше какво значат тези торби.
	— Местя ли се?
	— Сара, опасявам се, че на семейство Хюит им е дошло в повече. — Запали двигателя. — Не е заради теб, ти си чудесно момиче, но да носят отговорност за някого, който постоянно изчезва някъде, им се струва прекалено. Същото беше и със семейство Макайвър. Страхуват се, че ще ти се случи нещо.
	— Нищо няма да ми се случи — възрази Сара с леко негодувание в тона.
	— От училището също са загрижени. Казаха ми, че пропускаш часове. Ще ми кажеш ли какво става?
	— Нищо не става.
	— Момче ли е замесено? Някой мъж? Доста време отсъстваш, Сара. Не си мисли, че не сме забелязали. След чутото от семейство Хюит и от учителите ти събрахме две и две и си направихме извода.
	— Не. Няма никакво момче. Нито пък мъж.
	— Тогава какво?
	Сара подритна леко с крак пред седалката. Искаше й се Рут просто да потегли нанякъде, вместо да стоят пред училище, където всички ги зяпаха, когато излизаха през вратите. Но тя явно очакваше отговора й.
	— Исках да видя дядо.
	— Но не е само това, нали? Във вторник отидох в болницата, след като от училището ми звъннаха да ми кажат, че те няма. Мислех да те взема с колата, но се оказа, че не си ходила в онзи ден. Къде беше?
	Сара се загледа в ръцете си, които бяха покрити с мазоли от юздите. Щяха да я разкрият. Знаеше си. Помисли за Бу, за усещането на силното му тяло под нея, за мигновения копнеж по свободата, докато препускаха към едно различно бъдеще. Бръкна крадешком в чантата си и напипа ключовете за конюшнята.
	— Трябва да ми помогнеш, Сара. Вече изчерпвам възможностите си. Смени две приемни семейства за пет седмици. Това са добри хора, съвестни. Да не искаш да се озовеш в социален дом? Мога да те настаня в такъв и там със сигурност ще те накарат да останеш. Ще ти наложим вечерен час или някой да те придружава до училище и обратно всеки ден. Това ли искаш, Сара?
	Сара бръкна в чантата си и извади малко листче.
	„Каквото ти е нужно — беше казал той, — каквото и да е.“
	— Мак — каза тя и погледна Рут. — Искам да се върна в къщата на Мак.


	Десет души. Шест отделни огледа. И нито една оферта. Агентът по недвижими имоти се опита да обясни.
	— Заради лихвените проценти е — беше казал той. — Хората се притесняват. Трябва им двойно повече време, преди да направят оферта.
	— Но ние трябва да продадем къщата. — Наташа сама се изненада от себе си. Не беше искала да напуска дома си, но това беше, преди Мак да заживее в него.
	— Тогава мога само да предложа да се намали цената. Всичко се продава, ако е достатъчно евтино. О, надявам се да не се засегнете, но не би било зле да поразтребите малко стаята за гости. Не е хубаво, когато потенциалните купувачи се налага да прескачат мъжки… хм, долни дрехи, за да стигнат до банята.
	Наташа лежеше във ваната и се мъчеше да измисли с колко можеха да свалят цената, за да постигнат сделка. Достатъчно, за да привлекат купувачи, но не и твърде много, защото тогава щеше тя да се чувства измамена. Къщата беше хубава и на добра улица. Този район на Лондон се развиваше добре — всички го казваха — а и на нея й трябваха пари, с които да си купи апартамент другаде.
	При мисълта отново да заживее в апартамент Наташа усети как потъва в униние. Когато човек стигне средата на трийсетте, се очаква да е положил солидна основа на живота си. Да е срещнал своя партньор, да живее в къща, която обича, да има добра кариера. Може би едно-две деца. Нейният категорично плосък корем едва се виждаше под плаващата планина от сапунени мехури. Едно от четири. Не беше впечатляващ резултат в крайна сметка. А и след случая с Ахмади не бе много уверена какви чувства изпитва към работата си.
	— Наташа?
	Тя седна и провери дали не е забравила да заключи вратата.
	— Тук съм — викна. _Дано не е довел някого у дома._
	Чу глухото тупване на нещо тежко, пуснато на пода, стъпките му по стълбите. Снимачната му екипировка постепенно превземаше коридора — купчини светкавици, платнени калъфи за фотоапарати, алуминиеви рефлектори — до такава степен, че скоро щеше да е принудена да ги прескача, за да влезе или излезе от къщата.
	— Във ваната съм — викна тя отново. Чу го да спира пред вратата и се почувства странно неловко. Сякаш можеше да го види — по тениска и дънки — да прокарва ръка по темето си.
	— Ходих до супермаркета — каза той. — Купих разни неща. В кухнята са. Пакетчета чай и какво ли не.
	„Супер — помисли си тя. — Да не искаш медал?“
	— Обадих се на агента по недвижими имоти. Каза, че онези последните клиенти можело да направят оферта. Минали са само два дни от огледа им.
	— Няма да направят, Мак. Ако някоя къща ти хареса, веднага правиш предложение. Знаеш как става.
	Чу как той получи съобщение на телефона. Когато отново заговори, звучеше разсеян, сякаш отговаряше на съобщението. Както винаги, не можеше да върши две неща едновременно. Тя се потопи още малко, така че балончетата да стигнат до брадичката й, затова гласът на Мак прозвуча приглушено.
	— Както и да е, предполагам, ти е казал, че следващата сряда ще идват други хора. Така че нищо не се знае.
	Двамата бяха оглеждали тази къща заедно, като Мак бе дошъл направо от някакви снимки, така че фотоапаратът още висеше на врата му. Беше му казала, че изглежда като позьор, но той беше снимал стаите и по-късно и двамата се бяха развълнували много от светлината и простора. Бяха направили оферта още на другата сутрин.
	— Имах и друго обаждане. — Този път звучеше предпазливо.
	Наташа избърса очи.
	— Какво? — Тя се надигна във ваната.
	— От социалните служби. Онова момиче, което прекара нощта при нас.
	— Какво за нея?
	— Питат дали не бихме обмислили възможността да я приемем за няколко седмици. Явно сегашното място не е особено подходящо. — Кратка пауза. — Поискала е да дойде при нас.
	В съзнанието й изникнаха тревожните очи на момичето по време на закуска, а после и шокираното му лице при вида на разбитата врата на апартамента в мизерния блок.
	— Но ние не я познаваме.
	— Казала е, че сме семейни приятели. Не исках да й противореча. Но предполагам, че е без значение. Казах, че не смятам, че ще е възможно.
	Наташа излезе от ваната.
	— Защо?
	Той не отговори веднага. Чу го да се приближава към вратата.
	— Просто… ти беше резервирана преди. Не бях сигурен, че ще искаш непознат вкъщи отгоре на всичко. Казах им, че може да си твърде заета.
	— Не знаем нищо за нея.
	— Вярно е.
	Тя се уви в мека бяла кърпа и седна на ръба на ваната.
	— Ти какво мислиш? — попита, обърната към вратата.
	— Нямам нищо против да й помогнем за няколко седмици. Поне докато не сме продали къщата. Стори ми се добро хлапе.
	Съвсем ясно го чуваше в гласа му. И той щеше да се почувства облекчен. Различен фокус. Наложена пауза в напрежението помежду им.
	Спомни си за откраднатия пакет рибени хапки. Момичето се бе заклело, че е щяло да плати за тях. Сама се смъмри мислено. Не всички такива хлапета бяха бъдещи престъпници. Момичето може би просто се нуждаеше от втори шанс.
	— Таш?
	Това можеше да се окаже най-близкото нещо до родителския опит, което можеше да очаква някога.
	— Не виждам защо да не го направим за няколко седмици — каза тя, — но ще трябва ти да съобразяваш работата си с нея. Предстои ми важно дело и няма да мога да си взема отпуск.
	— Мисля, че ще се справя.
	— Не знам… Това е голяма отговорност, Мак. Ще трябва и ти да положиш усилия — да оставиш цигарите с марихуана, да пиеш по-малко. Не може просто да идваш и да си тръгваш, когато ти е угодно. Ще бъде голяма промяна в начина на живот за теб. Всъщност не знам дали…
	— Ще им звънна — каза той, явно вече запътил се към стълбите — и ще разбера какво следва.


>	Девета глава

E>
	Най-напред трябва да бъде изяснено, че когато конят проявява опак характер, това е същото като гнева у човека.
@	Ксенофонт, „За ездаческото изкуство“
E$

	Чу Сара да слиза по стълбите, преди да я види. Стъпките й бяха измамно тихи, сякаш не искаше да я чуят, но за Наташа, която все още силно усещаше присъствието на други хора в къщата си, това бе достатъчно, за да я откъсне от документите, по които работеше. Беше се настанила на кухненската маса, след като бе изгубила кабинета си в полза на Мак, и сега се облегна назад на стола, за да надникне към коридора.
	— Излизаш ли?
	Сара рязко се извърна, сякаш не бе очаквала да я видят. Беше с пухкаво яке и раиран вълнен шал.
	— Няма да се бавя — каза тя.
	— Къде отиваш? — Наташа се постара въпросът й да прозвучи небрежно.
	— Да се видя с приятелка.
	Наташа стана.
	— Искаш ли да те закарам?
	— Не… благодаря.
	— Ами добре, да те взема ли после, сега вече е тъмно вечер? Не е проблем за мен.
	Сара се усмихна. Не особено убедително.
	— Не, благодаря — отклони тя предложението. — Ще взема автобуса.
	И преди Наташа да успее да каже каквото и да било, тя излезе. Наташа остана загледана във входната врата, а химикалката остана забравена в ръката й.
	Сара вече от десет дни живееше при тях и след първоначалното смущение през първите два, когато почти не проговаряше и само се криеше в стаята си, ако Наташа беше у дома, тримата бяха установили нещо като обичаен ред помежду си. Наташа приготвяше закуска, понеже обикновено ставаше първа, а Мак водеше Сара до училище по съвет на социалната работничка. Той отговаряше за нея и през първите няколко часа след училище, а после, в зависимост от това колко до късно Наташа оставаше в кантората, или Сара и Мак, или и тримата вечеряха заедно в някакво подобие на нормално семейство. Отначало й беше неловко да се храни с Мак. Разговорите бяха сковани и всички бяха доста предпазливи. Но той говореше на Сара и макар тя да не отговаряше често, двамата поне бяха установили помежду си някакво разбирателство, чувстваха се спокойни и дори понякога приятно в компанията един на друг. Животът на Сара, дребните й нужди, дори непокорството й, даваха друг фокус на ежедневието им.
	На два пъти се бяха обадили от училището, за да кажат, че пропуска часове. Сара настояваше, че е объркала графика си. Или — веднъж — че е била в час и учителят просто се е объркал. Рут, социалната работничка, ги бе предупредила, че момичето невинаги следва дневния график, който му е определен.
	— Имахме някои проблеми, понеже тя не беше там, където се очакваше да бъде — беше казала Рут. Наташа си помисли, че не им казва съвсем всичко.
	— Но нали така е с всички тийнейджъри? — бодро бе подхвърлил Мак. — Аз самият никога не бях там, където се очакваше да бъда.
	— Просто не мисля, че трябва да й давате твърде голяма свобода — продължи Рут, като се обърна към Наташа. — Явно дядо й е бил доста строг човек и тя, изглежда, реагира на липсата на стабилност, като проявява непокорство. Пропуснала е доста часове и не иска да сподели какво прави. Не казвам, че ще ви създава проблеми — побърза да добави. — Просто явно тя е дете, което се справя по-добре с установен ред, и ако установите определени граници относно това кога излиза и къде ходи, мисля, че ще бъде най-добре за всички.
	Освен това, с усмивка бе отбелязала Рут, те имали предимството, че Сара сама е поискала да живее с тях.
	— Установили сме, че младежите се справят много по-добре в среда, която сами са избрали. Сигурна съм, че и този случай ще бъде такъв.
	Наташа нямаше време да се почувства поласкана от това. Сега, когато Сара вече се бе установила, тя, изглежда, възнамеряваше да прекарва с нея възможно най-малко време. Отговаряше едносрично на вечеря, криеше се в стаята си през повечето време, когато си беше у дома, а и излизаше толкова често, че на Наташа понякога й се струваше, че изобщо няма трети човек в къщата.
	В първата им вечер у дома Мак беше казал:
	— Така. Никога не сме имали на гости някого на твоята възраст. Как искаш да процедираме? — Звучеше толкова бодро, спокойно.
	Наташа беше до печката и остъргваше загоряла пица от тавата, като се надяваше да не изглежда така, сякаш подслушва.
	— Обикновено ходя при приятелки след училище — предпазливо се обади Сара.
	Мак сви рамене.
	— Добре. Да кажем, два пъти седмично в началото. Мисля, че в останалите дни трябва да се прибираш направо у дома и заедно ще преглеждаме домашните ти. Макар че, трябва да си призная, нямам никаква идея какво учиш.
	— Свикнала съм да излизам и да се прибирам сама.
	— А ние не сме свикнали някой друг да живее с нас, така че на всички ни ще ни е нужно малко време за адаптация, Сара. Сигурен съм, че скоро ще можем да ти дадем собствени ключове, но засега ще я караме така. Нали?
	Момичето само сви рамене.
	— Добре.
	Отначало Наташа си мислеше, че присъствието й тук е само начин Мак да прикрие неловкостта, която двамата изпитваха помежду си. Но той наистина се бе посветил на грижите за Сара. Спря да пуши и не пиеше повече от чаша вино или една бира вечер. Беше прелистил готварските книги, за да сготви той нещо, когато Наташа не беше у дома. Изглежда, инстинктивно налучкваше как да говори със Сара, какво би предпочела да хапне или да гледа по телевизията. Тя понякога се усмихваше на нещо, което Мак казваше, и беше споделила разни случки от училище с него.
	Наташа се мъчеше да налучка верния тон — често се улавяше, че звучи така, сякаш говори с някого от клиентите си.
	— Нуждаеш ли се от нещо? Какво хапвате обикновено в училище?
	Звучеше сковано, сякаш я разпитваше, и изражението по лицето на Сара бе предпазливо по време на такава размяна на реплики, сякаш и тя така смяташе.
	Сара не бе пожелала да й помогне в оправянето на стаята за гости, за да не е толкова безлична. Беше се усмихнала учтиво, когато Наташа й показа новата покривка за легло, която бе купила, и тоалетните принадлежности, които бе сложила в банята за нея. Любезно бе отказала предложението на Наташа да излязат през уикенда и да купят плакати или някакви картини, които да окачат по стените. Един следобед Наташа се бе вмъкнала в стаята, когато Сара беше на училище, опитвайки се да разбере повече за това какъв човек е, какво може да й е нужно, но вещите й не й помогнаха особено: малко евтини дрехи от популярни вериги магазини, напълно типични за всички тийнейджъри, които виждаше наоколо, снимка на Сара с двама възрастни, вероятно дядо й и баба й, няколко книги за коне и училищната й униформа. Странно, но въпреки че бе спретната и чиста, обувките й често бяха мръсни, изцапани с кал, а по дънките й имаше петна и някаква остра миризма, която Наташа не можеше да определи. Когато една вечер я попита, Сара се изчерви и каза, че е била с приятелка, която разхождала кучето си в парка.
	— Няма нищо. Ще стане по-открита след време — каза Мак, след като момичето изчезна в стаята си. — Помисли колко странно е всичко за нея. Целият й живот се е преобърнал с краката нагоре през последните няколко месеца.
	Не само нейният, искаше да викне Наташа. Но си взе папките и отиде да работи в кухнята, чувствайки се, както все по-често напоследък, като натрапник в собствения си дом.


	— … така че няма да ходя в Кент този уикенд.
	Конър направо не можеше да повярва какво чува.
	— Двамата с Мак сте приемни родители на някакво хлапе? — повтори той.
	— Не го казвай по този начин, Конър. Не сме приемни родители в пълния смисъл на думата. Тя просто е едно момиче, което срещнах случайно и което живее у дома, докато дядо му отново се изправи на крака. Всъщност… така е по-добре. Обстановката не е толкова напрегната.
	Конър не го бе възприел така.
	— Пропускам ли нещо, скъпа? — попита той, прокарвайки пръсти по коженото си куфарче. — Първо, той се връща да живее при теб. Сега заедно отглеждате дете. И не можеш да дойдеш с мен в Кент, защото си играете на щастливо семейство.
	Тя бе запазила спокойствие.
	— Това е първият й уикенд. Социалната работничка ще ни посети в петък вечер, за да се увери, че настаняването е успешно, и не мога просто да изчезна малко след пристигането й.
	— Значи, се правите на щастливо семейство.
	— Конър, положението беше непоносимо преди. Мисля, че и за Мак беше също толкова трудно. Когато има трети в къщата, не се налага двамата с него да внимаваме толкова един с друг.
	— Всичко е много удобно, но на мен ми е трудно да го видя в тази светлина. Когато имаш деца…
	— Не е същото. Това момиче има собствен живот, свои лични интереси. Тя дори не е в къщата през повечето време.
	— Тогава какъв е смисълът, след като нея често я няма? Нали каза, че когато тя е там, не се налага двамата да общувате.
	Господи, колко мразеше да спори с адвокати.
	— Не изопачавай думите ми. Тя е поискала да остане при нас и двамата с Мак сметнахме, че така усложнената ситуация вкъщи би могла да бъде облекчена. Както и да помогнем на едно хлапе, което е в беда.
	— Колко алтруистично от ваша страна.
	Тя заобиколи бюрото си, отиде до креслото му и приседна на облегалката. Снижи глас.
	— Ако срещнеш някое добро хлапе, което се нуждае от дом за няколко седмици и чийто живот би могъл да промениш към по-добро, няма ли да се съгласиш?
	С това го хвана натясно.
	— Ти си баща. Представи си, че беше някое от твоите деца. Нямаше ли да се надяваш, че добри хора ще го приберат у дома? — Опита се да срещне погледа му. — Докато продадем къщата, тя вече ще си е у дома и всеки от нас ще поеме по своя път. И за трима ни така е най-добре.
	Тя се пресегна да улови ръката му, но той я дръпна и наведе глава на една страна.
	— Разбира се. Но ми обясни едно нещо. — Наведе се напред. — Как описахте семейното си положение пред властите? Сигурно им се е сторило странно… двама души, които почти не са се виждали през последната година, които дори не се харесват особено, внезапно предлагат да се погрижат за това изпаднало в беда създание…
	Тя си пое дълбоко въздух.
	— О, о, знаех си…
	— Не, Конър, просто…
	— Не сте им казали, нали? Те си мислят, че още сте заедно. По документи вие сте просто една женена двойка. — Гласът му бе режещ.
	— Нямаше смисъл да повдигаме темата… А и ти отлично знаеш, че в професионален план не съм си сменяла името.
	— Колко удобно.
	— Просто не съм разгласявала пред всички — възрази тя. — Няма нищо повече. Колегите в адвокатските среди ме познават с фамилия Маколи. Не можах да реша какво да правя.
	— И сега господин и госпожа Маколи ще осиновят едно малко момиче. Е, това определено е съвсем удобно за теб, нали? Отново сте семейство.
	— Не я осиновяваме. Тя е тийнейджърка, която се нуждае от жилище за няколко седмици. Стига, Конър. Моля те, не си измисляй несъществуващи неща.
	Но той явно съзираше цял куп различни мотиви, подмолни намерения, измами. Дни наред се държеше студено с нея, оправдаваше се с предишни ангажименти, когато тя го канеше да излязат, или направо я избягваше. Все някога ще се осъзнае, казваше си Наташа. Погледна телефона си — за четиринайсети път този ден — но там отново нямаше други повиквания, освен от кантората. „Работа“, каза си тя наум. Трябваше да се съсредоточи върху работата си.
	Къщата бе тиха. Отпусна глава върху ръцете си и затвори очи. После я вдигна отново, пое си дълбоко въздух като човек, изплувал изпод вода, позвъни в кантората и остави съобщение на секретаря: „Бен, когато получиш това, искам да събереш всички свидетелски показания по случая Нотингам. Трябва да са на бюрото ми, когато дойда. И ме уведоми незабавно, ако се обадят от Съдебна зала три. Мисля, че местните власти ще искат да оспорят решението по делото Томпсън“.


	Отново се бе случило. Три пресни бали сено бяха облегнати на стената в нейния склад и от тях се носеше сладко ухание, ехо от летни поляни. До тях имаше и неотворен чувал със зърно. Сара не бе платила нито за едното, нито за другото. Стискаше студения катинар, вторачена в гледката пред себе си, и изпитваше тревожна смесица от благодарност, че Бу ще има храна, и притеснение откъде ли можеше да идва тя.
	Есента полека бе обгърнала конюшнята, водейки със себе си хладни нощи и сякаш неутолим апетит за конете. Сара надникна от склада към мангала, на който Каубоя Джон хвърляше няколко дебели плика, докато си говореше с кучето. Беше се заел да разчиства тухлената барака, която наричаше свой офис, което означаваше да изгори натрупаната с години купчина неотворени писма от общината и други местни служби. Беше го помолила да й даде малко сено, но той й бе обяснил, с извинение в гласа, че е продал всичко на Сал, освен нужното за собствените му коне.
	Сара напълни мрежата със сено, после се затътри през двора към отделението на Бу. Напълни кофите с вода и почисти постланата на пода слама, като понякога спираше за миг, за да пъхне измръзналите си пръсти под одеялото на коня и да докосне меката му и топла кожа, заслушана в ритмичното му дъвкане.
	Беше си мислила, че ако живее при семейство Маколи, нещата ще са по-лесни, и до известна степен беше така. Къщата беше хубава. Беше по-близо до училище и до конюшнята. Но парите бяха проблем. Сега, когато го нямаше Папа да плати наема за отделението на коня, едва се справяше. Наташа настояваше да й прави сандвичи, вместо да й дава пари за обяд, бяха й взели и нова карта за автобуса, така че не можеше да иска пари за транспорт. Даваха й джобни всеки уикенд, което не се бе случвало в другите приемни семейства, но те нямаше как да покрият разходите по Бу.
	Не й се мислеше колко много е задлъжняла. Дори и без сеното.
	Сети се за буркана, който бе видяла в стаята на Наташа. Жената сигурно нямаше и представа колко много пари на монети има там. Минавайки край вратата, Сара го бе зяпнала като хипнотизирана, изчислявайки, че сигурно имаше стотици лири, ако не и хиляда, смесени с дребни монети. Наташа Маколи подписваше чекове, без дори да погледне сумата. Беше оставила едно извлечение от кредитната си карта на масата в кухнята, от което се виждаше, че е похарчила близо две хиляди лири предния месец, но Сара не посмя да провери за какво точно са отишли. Адвокатката явно имаше толкова много пари, че изобщо не я бе грижа за монетите, които хвърляше в буркана. Сигурно просто не искаше да й тежат в джоба на скъпия костюм.
	Сара знаеше какво би казал Папа за момичетата, които вземат пари, които не са техни. Но все по-често се улавяше да му отговаря мислено: _И какво от това? Теб те няма. Как иначе да издържам коня, докато ти се прибереш у дома?_.
	— Сара?
	Тя подскочи. Каубоя Джон бе изчезнал някъде, а Шеба не бе излаяла, както правеше обикновено, ако някой влезеше в двора.
	— Изплаши ме. — Тя отстъпи крачка назад и се облегна на вратата на склада си, стиснала в ръка катинара.
	Малтиеца Сал застана до нея, лицето му бе неясно във вечерния мрак.
	— Минавах оттук и видях вратите отворени — каза той. — Реших да видя дали всичко е наред.
	— Наред е — отвърна тя, обърна му гръб и се зае да се бори с катинара. — Тъкмо си тръгвах.
	— Ти ли заключваш вместо Джон?
	— Винаги съм имала ключове — каза Сара. — Помагам му, ако се наложи да си тръгне рано. Аз… нямам нищо против да продължа да го правя и когато ти поемеш нещата тук.
	— Когато ги поема ли? — Златният му зъб проблесна. — Скъпа, аз притежавам всичко тук. От една седмица насам. — Той се облегна на рамката на вратата. — Но да, можеш да запазиш ключовете си. Може да ми е от полза.
	Сара се наведе да вземе от земята училищната си раница, доволна, че заради примигващите улични лампи навън Сал не можеше да види изчервяването й.
	— Къде отиваш?
	— Вкъщи — отвърна тя.
	— Дядо ти върна ли се?
	— Не — каза Сара. — Аз… живея при други хора.
	— Тъмно е — отбеляза Сал. — Не е хубаво младо момиче да е само навън през нощта.
	— Добре съм — отвърна тя и метна раницата през рамо. — Наистина.
	— Искаш ли да те закарам? Имам време.
	Тя все още не можеше да различи изражението на лицето му. Миришеше на тютюн, не на цигари, а нещо по-сладникаво и топло.
	— По-добре не.
	Понечи да мине край него, но той не помръдна от мястото си. Сара подозираше, че за него е някаква игра да кара хората да се чувстват неудобно. Зачуди се дали приятелите му не са в другия край на двора и не й се смеят в момента.
	— Имаш сено, нали?
	— Благодаря. Извинявай. Канех се по-рано да ти благодаря. — Тя бръкна в джоба си и извади парите, които бе преброила сутринта.
	— Това е за последните две доставки. — Подаде му парите, като леко потръпна, когато пръстите й докоснаха ръката му.
	Той ги взе и ги погледна на слабата светлина. После се разсмя.
	— Скъпа, какво е това?
	— За сеното. И за зърното. За две седмици.
	— Това не стига и за две от онези бали. Сеното е с отлично качество.
	— Две лири за бала. Това плащам на Джон.
	— Това е много по-добро сено от неговото. Пет лири за бала. Казах ти, че храня твоя кон само с най-доброто. Дължиш ми три пъти повече от това.
	Тя го зяпна. Май не се шегуваше.
	— Нямам толкова — прошепна тя. Шеба скимтеше в краката й.
	— Това е проблем. — Той кимна, сякаш на себе си. — Голям проблем. Защото дължиш и наем за няколко седмици.
	— Какви седмици?
	— Според папките на Каубоя Джон не си плащала от шест седмици насам.
	— Но Джон каза, че ни опрощава закъснелия наем. Заради дядо.
	Малтиеца Сал запали цигара.
	— Негово си е обещанието, скъпа. Не е мое. Както аз виждам нещата, поел съм бизнеса и сметките показват, че срещу името ти стои голям дълг. Не съм шеф на благотворителна организация. Наемът ми трябва.
	— Ще говоря с него. Аз…
	— Дворът вече не е негов, Сара. На мен дължиш парите.
	Сара сметна наум наема за шест седмици, после го прибави към парите, които й беше казал, че дължи за храната. От сумата й се зави свят.
	— Аз… не мога да намеря тези пари, не и веднага.
	— Е… — Малтиеца Сал отстъпи крачка назад, за да може тя да мине. Той също тръгна към портите. — Засега всичко е наред. Аз съм тук, Сара. Измисли нещо и ще се видим после.


	Тъкмо излизаше от съда, когато Линда я пресрещна на стълбите. Наташа се извърна от колегата, с когото говореше, и Линда й пъхна листче в ръката, като дишаше тежко заради бързането насам.
	— Трябва да се обадиш на тази жена. Казва, че някакво момиче, Сара, не е отишло на училище отново.
	— Какво? — В главата й още бе делото от съдебната зала.
	— Обадиха се малко след десет. Не исках да те прекъсвам. — Линда кимна към съдебната палата. Но Наташа явно не схващаше, затова тя прочете бележката: „Сара не дойде на училище сутринта“. — Изглежда, смятат, че знаеш какво означава това. Наша клиентка ли е? Помъчих се да се сетя за кого говорят.
	Наташа си погледна часовника. Дванайсет без петнайсет.
	— Обади ли се на Мак?
	— Мак? — повтори Линда. — Бившият ти мъж? Защо да му се обаждам?
	Наташа зарови в чантата за телефона си.
	— Няма значение. Ще ти обясня друг път.
	Намери си телефона, тръгна по един коридор, подмина колегите си адвокати и клиентите, които стояха на групички, докато най-сетне намери тихо ъгълче.
	— Наташа? — Звучеше изненадан да я чуе. На заден фон се чуваше смях и музика, сякаш беше на парти.
	— Обадиха се от училището. Пак не е там.
	— Кой? Сара? — Чу го да моли някого да запази тишина. — Но аз я оставих там в девет без петнайсет.
	— Видя ли я да влиза през вратата?
	Пауза.
	— Сега, като го казваш, не. Само ми махна за довиждане. Господи, не си представях, че ще трябва да я държим за ръка.
	— Вече ми звъняха два пъти. По закон сме длъжни да докладваме, ако липсва повече от два часа. Трябва ти да се оправиш с това, Мак. Имам свободен около час, а после цял следобед съм в съда. Няма да свърша преди четири, предвид как мина сутринта.
	— По дяволите. Сега снимам една фотосесия, а после имам ангажимент в Южен Лондон. — Направо можеше да го чуе как мисли. Винаги си тананикаше тихичко, докато се опитваше да измисли нещо. — Добре. Ти се обади в училището и виж дали не е отишла все пак, а аз ще ида вкъщи да видя дали не е там, и ще се чуем пак.


	Сара не беше нито вкъщи, нито в училище, но не беше и в болницата. Мак се обади, докато Наташа крачеше нервно из офиса си, хапвайки сандвич на крак, за да й каже да не се обажда на социалната работничка до вечерта.
	— Нека първо поговорим с нея — каза той.
	— Ами ако й се е случило нещо? Предния път беше само един час. Сега е половин ден. Мак, трябва да се обадим на социалните.
	— Тя е на четиринайсет. Само се прави на голяма, сигурно пият сайдер и се мотаят някъде с приятелките й.
	— О, много успокояващо.
	— Ще се прибере. Няма да иде никъде без дядо си, нали така?
	Наташа не споделяше увереността му. Следобеда й беше много трудно да се съсредоточи върху изслушването. Когато погледнеше към Линдзи, дванайсетгодишната й клиентка, седнала намусено между надзорника си и социалната работничка, които присъстваха на последното изслушване на молбата за настаняване в дом за социални грижи, тя виждаше безизразното лице на Сара, когато излизаше от къщата. Нещо се случваше и те не знаеха какво, а това изнервяше Наташа. Разкъсваше се между загриженост, че детето може наистина да се бори с нещо, и растящата натрапчива тревога, че сама е довела цял куп неприятности в подредения си и сигурен живот.
	— Бележките ти — прошепна Бен и се настани на мястото до нея. — Оставила си ги навън, на един стол.
	— Господи. Благодаря.
	„Трябваше да го обмисля по-внимателно — разсъждаваше тя, докато слушаше адвоката на местните власти. — Толкова се бях притеснила от споделянето на къщата с Мак, че не се замислих за вероятността нещата да станат още по-сложни.“
	— Госпожо Маколи, имате ли да добавите нещо? — попита съдията.
	Не владееше ситуацията. Усещаше как обичайният й фокус се размива.
	— Не, Ваша чест. Това е всичко.
	— Нямаше ли да покажеш психиатричния доклад? — прошепна Бен.
	_По дяволите._ Тя скочи рязко на крака.
	— Всъщност приемете извиненията ми, Ваша чест, има още нещо, към което искам да привлека вниманието Ви…


	Мак седеше в кухнята, когато тя се прибра. Остави куфара си до хладилника и разви шала от врата си.
	— Още нищо? — попита.
	— Не и откакто си тръгна от работа.
	— Стъмва се. Колко време мислиш, че трябва да изчакаме, преди да се обадим на някого?
	Още при първото му телефонно обаждане в стомаха й сякаш се бе стегнал възел от тревога, който вече се бе превърнал в голяма и тежка топка. Няколко пъти си бе припомняла разговора със социалната работничка. Службите щяха да си помислят, че са глупави или още по-зле — безотговорни. Единственото, за което ги бяха помолили, бе да се погрижат момичето да посещава училище. Служителите щяха да обсъждат случая помежду си. Можеше дори да оспорят професионалната преценка на Наташа. Но освен всички тези тревоги, някъде дълбоко в мислите й звучеше глас от поредния телефонен разговор с Мак, който тя се мъчеше да заглуши с разумни доводи и практичност. _Ами ако този път наистина й се е случило нещо? Нямам никакъв опит в това. Истинските родители разполагат с години, за да свикнат с такива сериозни тревоги._
	— Да й дадем още половин час — отвърна Мак. — Това означава шест. Така ще сме й дали достатъчно шансове.
	Тя седна срещу него и прие чашата вино, която той й наля. Мак вече не се усмихваше. Предишното му спокойствие бе заменено от мълчание и напрежение.
	— Стигна ли навреме за другия си ангажимент? — попита го тя.
	Той поклати глава.
	— Реших да ида до училището, когато е време за прибиране на децата. В случай че тя се появи. — Въздъхна и поклати глава. — Освен това нямах настроение. Няма нищо. Позволиха ми да преместя часа за утре.
	Очите им се срещнаха за миг. _Дано да е тук утре._
	— Бях напълно безполезна в съда днес — сподели тя. — Не можех да се съсредоточа върху делото. Сама се изненадах от себе си.
	— Не е в твой стил.
	— Не — отвърна тя. Беше загубила делото. По изражението на лицето на Бен си личеше, че той обвинява нея за това.
	— Деца, а? — безрадостно подхвърли Мак.
	И двамата подскочиха, когато чуха звънеца на входната врата.
	— Аз ще отида — каза Мак и стана от масата.
	Тя остана да седи и да отпива от виното си, заслушана в стъпките му по коридора. На входната врата той измърмори нещо, което не можеше да се чуе, после стъпките му отново приближиха. Зад него, с лице почти изцяло скрито под шала, стоеше Сара, а от дрехите й струеше студът на мразовитата вечер.
	— Добре дошла отново — обърна се към нея Мак. — Не бяхме сигурни дали не си резервирала стая в някой друг хотел.
	Очите й едва се виждаха и бързо се местеха от единия към другия, сякаш се опитваше да прецени колко е загазила.
	— Ще ни кажеш ли къде беше? — Тонът на Мак беше шеговит, но Наташа усещаше скритото напрежение в него.
	Сара смъкна леко шала си.
	— Излязох с приятелка.
	— Не вечерта — поясни Мак. — Имах предвид целия ден. Когато трябваше да си на училище.
	Тя подритна нещо невидимо на пода.
	— Не се чувствах добре.
	— И…
	— И отидох да се поразходя. Да се ободря.
	Наташа не можеше повече да се сдържа.
	— Девет часа? Излязла си на деветчасова разходка, за да се ободриш? Имаш ли поне малка представа колко тревоги ни докара?
	— Наташа…
	— Не! — Тя отхвърли предупреждението на Мак. — Днес изгубих дело в съда, защото се тревожех къде си. От училището ни звъняха на всеки час. Мак се наложи да отмени важен ангажимент. Можеш поне да ни кажеш къде си била.
	Отново вдигна шала си и се загледа в пода.
	— Ти си наша отговорност, Сара. Това означава, че отговаряме пред закона за теб. Длъжни сме да се погрижим да посещаваш училище и да се прибираш у дома. Законът го изисква. Разбираш ли?
	Тя кимна.
	— Е, къде беше?
	Последва дълга и неловка тишина. Накрая момичето само вдигна рамене.
	— Искаш ли да се озовеш в дом за социални грижи? Защото изчезваш за четвърти път само за десет дни. Ако пак го направиш и от училището се обадят най-напред на социалната работничка, вместо на нас, ще се озовеш в дом. Знаеш ли какво означава това? — Наташа беше повишила глас. — Означава да живееш под ключ.
	— Таш…
	— Няма да зависи от нас, Мак. Просто ще сметнат, че не сме способни да се грижим за нея, и ако решат, че има риск да избяга, ще прибегнат до съдебно разпореждане да бъде настанена в дом.
	Очите на момичето над шала се разшириха от ужас.
	— Това ли искаш?
	Сара бавно поклати глава.
	— Хайде, стига — обади се Мак. — Нека се успокоим малко. Сара, просто искаме да спазваш правилата, ясно ли е? Трябва да знаем къде си.
	— На четиринайсет години съм. — Гласът й бе тих, но с предизвикателна нотка.
	— И си под нашите грижи — отбеляза Наташа. — Ти сама поиска да дойдеш тук, Сара. Най-малкото, което можеш да сториш, е да спазваш правилата ни.
	— Съжалявам — промърмори тя.
	Наташа си помисли, че нямаше разкаян вид.
	— Утре — каза тя — Мак ще те заведе до училище и ще те предаде на някой учител. Единият от двама ни ще бъде пред училищната врата, когато ти свършат часовете. Докато не ни докажеш, че можем да ти вярваме, че си там, където казваш, че си.
	Мак стана, отиде до шкафа и извади пакет паста.
	— Добре, разбираме се така и вярвам, че това няма да се повтори. Сара, свали си палтото и сядай. Сигурно си гладна. Ще приготвя нещо за хапване.
	Но Сара се завъртя на пети и излезе от кухнята. Чуха тежките й стъпки по стълбите и после шумното затваряне на вратата на стаята й.
	Настана кратко мълчание.
	— Е, това мина добре.
	Мак въздъхна.
	— Дай й шанс. Преживява тежък период.
	Наташа преглътна малко вино, въздъхна дълбоко, после го погледна.
	— Това значи ли, че не е удобен момент да ти кажа, че липсват пари от буркана в стаята ми? — Не беше сигурна, че я е чул. — Доста. Забелязах, че нивото е спаднало. И си спомних, че пъхнах четири монети по една лира онази вечер. Вчера ги нямаше.
	Той продължи да претегля пастата на везните.
	— О… не… — възкликна тя.
	— Не исках да казвам нищо — обади се Мак, — но си спомних, че онази вечер изпуснах банкнота от пет лири на масичката в хола, докато си свалях дънките, и мислено си отбелязах да ги взема на другата сутрин. Когато слязох, ги нямаше.
	Той отиде до кухненската врата и тихичко я затвори.
	— Мислиш ли, че става дума за наркотици? — попита той.
	— Не знам. Никога не съм я подозирала, че взема.
	— Не… не изглежда под влиянието им…
	— Не харчи за дрехи — отбеляза Наташа. Това бе едно от нещата, които й харесваха у Сара. Момичето изглеждаше напълно незаинтересовано от модата и списанията със снимки на известни личности и прекарваше само десетина минути в банята сутрин. — Няма и телефон, доколкото ми е известно. Не мирише на цигари.
	— Става нещо.
	Наташа се вторачи в чашата си.
	— Мак — каза тя, — трябва да ти споделя нещо. Когато я срещнах за първи път, я бяха задържали за кражба в магазина.
	Той застина на място.
	— Просто пакет рибени хапки. Срещнах я случайно в супермаркета. Закле ми се, че щяла да ги плати.
	_Отново ме заблудиха. Мислех си, че върша добро дело. Колко съм глупава, гузна, либерално настроена жена от средната класа. Изобщо не знам в какво съм се забъркала._
	— Много съжалявам — каза тя. — Трябваше да ти кажа.
	Той поклати глава. Наташа осъзна с благодарност, че няма да превърне този факт в голям проблем.
	— Мислиш ли… — предпазливо подхвана тя — че сме…
	Но Мак я прекъсна.
	— Не мога утре — каза той и най-сетне изсипа пастата във врящата вода. — Но след ден или два ще я проследя. Ще видим с какво се занимава. Ще разнищим тази работа.


>	Десета глава

E>
	Какъв дух и какъв кураж; колко гордо се държи — едновременно и радост за окото, и страшна гледка.
@	Ксенофонт, „За ездаческото изкуство“
E$

	Цели два дни Сара бе модел за подражание. Оставяше Мак да я придружи до класната стая, макар и настръхнала от негодувание, а после стоеше и подритваше нервно с крак до вратата на училищния двор, когато той идваше да я прибере. Но хубавото при тийнейджърите, мислеше си Мак, беше, че винаги се смятаха за по-умни от всички останали. И Сара не беше изключение.
	На третия ден, когато я оставяше в училище, той й каза, че няма време да я води чак до класната стая, и попита дали има нещо против сама да влезе. Забеляза как очите й светнаха за миг, но тя бързо се прикри, след което й махна и веднага потегли с колата, сякаш бързаше за някъде, само за да завие в следващата пряка. Спря пред няколко гаража, преброи до двайсет, после бавно се върна на главната улица пред училището. Децата още влизаха през вратите, метнали ранички през рамо, подвикващи си едно на друго или скупчени около нечий мобилен телефон. Разбира се, веднага забеляза и Сара, която вървеше в обратната посока, като почти подтичваше към автобусната спирка по-нагоре по улицата.
	Мак отправи мислена молитва тя да не се обърне, но момичето явно вече си мислеше за друго. „По дяволите, Сара — мислено й се скара той. — Защо си толкова решена да саботираш собственото си бъдеще?“ Видя я да се качва на някакъв автобус и погледна номера и посоката му. Не отиваше към болницата, забеляза Мак. Социалната работничка я бе завела да види дядо си предната седмица и бе споменала къде се намира. Мак беше обещал да я заведе този уикенд и си бе записал адреса. Тогава къде отиваше?
	Шофираше след автобуса, вече не я виждаше, но смяташе, че няма да я изпусне, ако слезе. Остави две коли да минат пред него, за да не е толкова явно следенето, но натовареното движение в този час означаваше, че всички се движат доста бавно.
	_Нека да е някое момче_, молеше се мислено той, докато избираше станция по радиото в колата. Ако беше така, можеха да го поканят вкъщи, да поговорят с двамата. С някое момче можеха да се разберат. Да измислят приемлив график. Но не и ако бяха наркотици. Само да не бяха наркотици.
	Двайсетина минути колата се влачи след автобуса в посока към Сити. Навлече си силното негодувание на шофьорите на микробуси, които му крещяха да кара по-бързо, както и неприлични жестове от няколко елегантно облечени жени, които би трябвало да са по-добре възпитани. Когато положението стана съвсем зле, той отби встрани, за да минат хората, като си пресмяташе наум колко глоби ще получи, задето постоянно преминава в автобусната лента. Но вече бе стигнал толкова далеч, че не можеше да си позволи да я изгуби. Близо до Сити заваля и той се напрягаше да зърне тъмната й униформа сред костюмираните служители на банките, стиснали чадъри над главите си, които се качваха и слизаха на всяка спирка на автобуса. Тук бе доста гъстонаселено и му беше все по-трудно да види нещо. На няколко пъти се зачуди дали вече не я е изпуснал и дали не гони вятъра, но продължи напред.
	Най-накрая, след като стъклените кули на финансовия център започнаха да отстъпват пред по-мръсни сгради и жилищни блокове, той я забеляза. Сара скочи от автобуса, изтича зад него и спря на островчето по средата на пътя. Мак за миг спря да диша, защото, ако сега се обърнеше надясно, щеше да го види. Но вниманието й бе съсредоточено в колите, които се движеха в обратна посока. Тя пусна парапета и изтича през платното. Преди Мак да осъзнае, че се движи с колата в другата посока, тя бе изчезнала в една от пресечките.
	— По дяволите — изруга той. — По дяволите, по дяволите.
	Рязко се измъкна иззад автобуса, вдигна ръка в извинение към шофьора на колата зад него, която наби спирачки, и мина през пешеходната пътека на жълто, заради което една жена тупна с юмрук по колата му.
	— Съжалявам, съжалявам, съжалявам — мърмореше той и ускоряваше, доколкото бе позволено, към близкото кръгово кръстовище. Там зави бързо и се върна на главната улица, но в обратна посока, като се взираше през стъклото, търсейки Сара. Стигна до пресечката, където бе изчезнала, подаде мигач и едва тогава забеляза, че улицата бе еднопосочна. В обратната посока.
	Мак се поколеба само за миг. После даде газ, молейки се да стигне до следващата пресечка, преди някой да се появи насреща му.
	— Знам… знам… — викна той на мотоциклетиста, който се размина с него, крещейки ругатни изпод каската си.
	Но на кръстовището нямаше нищо. Не се виждаха нито коли, нито хора, само редица викториански къщички с доста мръсни фасади, входа към автомобилен паркинг, един жилищен блок. Отляво, в далечината се виждаха главната улица, едно кафене и индийски ресторант, за миг скрити от минаващ автобус. Мак импулсивно зави надясно, като вече караше по-бавно по павираната улица и се оглеждаше към всяка пресечка да зърне момиче в училищна униформа. Нищо. Сякаш се бе изпарила.
	Мак отби в една пресечка и паркира встрани. Остана да седи вътре за момент, проклинайки се мислено. _Какво, за бога, правя? Преследвам някаква ученичка, която едва познавам, из цял Лондон, и за какво?_ След няколко седмици щеше и бездруго да си тръгне. Ако е решила да си съсипе живота с тъпи приятели или наркотици, това негов проблем ли е? Дядо й щеше да се оправи, щеше да я стегне и всички щяха да продължат живота си.
	Телефонът му звънна. Пресегна се към мястото пред съседната седалка и установи, че заради бясното шофиране вещите му са изпаднали от джобовете и са се разпилели на пода. Трябваха му няколко минути, докато го намери.
	— Мак?
	Мария.
	— Здрасти — обади се той.
	— Не ми казвай, че си искал да ми звъннеш, но си бил заклещен под тежка мебел. — В гласа й звучеше обида. Той не го прие лично — тя използваше същия тон и ако чаят й не беше с нужната температура. — Щеше да ми се обадиш и да обядваме заедно.
	— Господи — каза той. — Съжалявам, скъпа. Улисах се в нещо. Няма да успея.
	— Работа ли?
	— Не точно. — Облегна се на седалката и прокара ръка в косата си.
	— Пак е заради бившата ти. Двамата сте правили див и страстен секс цяла нощ и вече нямаш сили за мен. — Тя се разсмя.
	— Няма нищо общо с Наташа.
	— В Полша Наташа е най-популярното име за проститутка. Знаеше ли го?
	— Ще й кажа. Сигурен съм, че много ще се зарадва.
	Мария викна на някого, после пак заговори в телефона.
	— Много ще ми е мъчно за теб. Няма да ме видиш две седмици.
	— Така ли? — Това не беше ли Сара в другия край на тясната уличка? Той се взря нататък, но когато момичето се обърна, видя, че бута бебешка количка.
	— Имам много голяма реклама на Карибите. Казах ти.
	— Така е.
	— За испанския „Ел“. Познай кой ще снима.
	— Мария, знаеш, че не познавам модните фотографи.
	— Севи. Всички знаят Севи.
	Трябваше да звънне на Таш и да й каже, че я е изгубил. Заедно да решат дали да се обадят на социалните.
	— Той направи снимката за корицата на „Мари Клер“ този месец.
	Или пък можеше да звънне в училището и да им каже, че тя е имала час при лекар. А после да я накара да му каже къде е ходила.
	— „Мари Клер“ — повтори тя натъртено.
	— Сигурно са ми изгубили броя от абонамента този месец.
	— Ти си един много тъжен човек. Правиш си много лоши шеги.
	— Мария, скъпа — прекъсна я той. — Трябва да затварям. Трябва да се обадя на някого.
	— Да не би да си станал хомосексуален?
	— Не и днес, не, но ще си помисля.
	— Сестра ми се ожени за хомосексуалист. Казах ли ти?
	Беше престанал да я слуша. Едър кафяв кон тъкмо излизаше от телените порти малко по-нагоре по уличката. Леко подскочи при вида на един кош за боклук, после побягна леко встрани, докато идваше по калдъръмената улица към него, а копитата му трополяха по твърдата земя. Мак присви очи, за да види по-добре приближаващия се кон, понеже стъклата на колата му се бяха запотили. Но нямаше никакво съмнение кой беше ездачът. Направо настръхна от шока.
	— Мария, трябва да вървя. Обади ми се, където и да си, и ще измислим нещо.
	Напъха телефона в джоба си, тихо отвори вратата и слезе от колата. Сара бе привързала косата си назад, слабичката й фигура сякаш бе кацнала върху огромния кон, а училищната й тениска се виждаше съвсем ясно. Конят отново подскочи настрани, но тя сякаш изобщо не помръдна. Видя я как се пресята и гали врата му като да го успокои.
	Мак затвори вратата и бързо отиде до багажника, откъдето извади фотоапарата си „Лайка“, внимавайки да не изгуби от поглед момичето върху коня. Заключи колата и тръгна по улицата подире й, загледан в нея, докато тя седеше спокойно и явно не забелязваше градския шум и хаоса наоколо. Когато завиха зад ъгъла, Мак видя, че отиват към парка.
	Помисли за миг, после бръкна за телефона си и набра номера, като пристъпи набързо в един вход на блок, за да не го чуе Сара.
	— Училището ли е? Здравейте… да. Обажда се настойникът на Сара Лашапел. Обаждам се да кажа, че тя има час за медицински преглед днес и няма да дойде. Да, много съжалявам… знам, че трябваше да се обадя по-рано…


	Преди Папа да се разболее, почти цялото обучение на Бу беше от земята. Папа го тренираше на дълга юзда, застанал зад него, окуражавайки го да разбере различните команди с лек натиск на ръката и юздата; да коригира баланса си, да прибере задните крака по-навътре, да се наведе наляво или надясно. Сара обикновено стоеше до главата му или до рамото и подсилваше инструкциите на дядо си с лек натиск или тих глас, понякога с леко размахване на тренировъчния камшик. По този начин, обясняваше Папа, Бу можеше да се научи, без да се съобразява и с нейната загуба на равновесие. Папа винаги представяше нея като риск за коня, сякаш присъствието й само утежняваше задачата му. Тя отдавна бе престанала да го приема лично.
	Някога дядо й имал кон на име Геронтий, който бил обучаван на дълга юзда цели три години, преди някой да получи разрешение да се качи на гърба му. Това не е заместител на тренировките, казваше й той. А основата на тренировката. Всички „въздушни позиции“, фигурите от висшата обездка, стартираха от такива основни положения. Те не можеха да се пропуснат.
	Всичко това бе напълно вярно, мислеше си Сара сега, но тя имаше нужда да поязди. Седеше върху коня и го остави да се поразтъпче, като понякога го гълчеше, задето се стряска от уличните лампи, пътните знаци или шахтите — все препятствия, пред които нямаше и да мигне преди шест седмици. Беше принудена да остане далеч от него цели два дни: два дни, в които той може и да бе хранен и поен, но не бе излизал извън отделението си. За интелигентен и енергичен кон като Бу това бе равносилно на мъчение и Сара си знаеше, че вероятно ще си плати за това.
	Беше започнало да вали по-силно и тя вдигна ръка, за да помоли колите да спрат и да пресече пътя. Бу вече бе зърнал тревата и тя усети как набира сили под краката й. Дъждът щеше да опразни парка, така че щеше да може да поработи без прекъсване. Но конят бе развълнуван, вероятно твърде много. След като бе стоял затворен, сега щеше да подскочи в мига, в който копитата му стъпеха на меката почва.
	„Слушай ме“, каза му момичето със стойката си, с крака, с ръце. Но и тя долавяше някаква особена възбуда от усещането за силата, която само чака да бъде освободена.
	_Левада_, обади се тъничко гласче в главата й.
	Папа й бе казал да не опитва това, защото е твърде амбициозна фигура. При _левада_ конят трябваше да прехвърли тежестта си на задните крака, задържайки се под ъгъл от трийсет и пет градуса. Това бе изпитание за сила и баланс, един вид преход към по-сложните предизвикателства на класическата обездка.
	Но Папа го беше направил. И тя го бе правила от земята. Знаеше, че Бу може да изпълни фигурата.
	Сара вдиша дълбоко влажния въздух, избърса влагата от лицето си. Мина в тръс няколко малки кръгчета, накара Бу да спре, после да тръгне напред, принуждавайки го да се съсредоточи в командите й, създавайки невидима арена между кошчетата в парка, оградните колчета и дългия бордюр на детската площадка за игра. Когато се увери, че е загрял, тя го подкани да поеме в лек галоп, първо на едната юзда, после на другата, следвайки инструкциите на дядо си: да седи назад, да държи неподвижни ръцете си, краката леко назад, повече контакт на външната юзда. И само след минути се пренесе в свят, в които ги нямаше безкрайните тревоги от следването на чужди правила, задълженията за наема на Бу, както и вида на Папа, гневен и нещастен в онова легло, което миришеше на боров дезинфектант и на стари хора. Тук бяха само двамата с Бу, съсредоточени в движенията, потънали в тренировката си, докато не се изпотиха под ситния дъждец. После тя го накара да забави до ходом и отпусна юздите, оставяйки го да се разтъпче свободно и да отпусне мускулите си. Той вече не се стряскаше от уличния шум, нито подскачаше при вида на двуетажните автобуси: усилената тренировка го бе отпуснала, уравновесила. Папа щеше да е доволен от него днес, помисли си тя, като прокара длан по мокрия му врат.
	_Левада_. Толкова ли щеше да е лошо да го изпита малко? Трябваше ли Папа да научи за това? Сара си пое дълбоко въздух и отново хвана здраво юздите, подканяйки го да поеме в бавен тръс, който тя постепенно ограничи до _пиафе_, плавно и ритмично повдигане на копитата на място. Изпъна гръб, опитвайки се да си спомни инструкциите на дядо си. Задните крака трябва да се озоват под центъра на тежестта на коня, а хълбоците му да потънат почти до земята. Тя се наведе леко назад, краката й го окуражиха, подсказвайки му да насочи енергията си, като го задържаше само със съвсем лек опън на юздите. Цъкна с език, даде поредица инструкции и той се напрегна, заслушан в нея, с потрепващи уши. Не можеше да го изпълни, осъзна тя. Нуждаеше се от още един човек, някой, който да му обясни от земята какво да прави. И тогава усети как задницата му потъва под нея и за миг се паникьоса, защото се уплаши, че и двамата ще изгубят равновесие, но изведнъж предницата му се вдигна във въздуха и тя се приведе напред, за да му помогне, усети го как трепери от усилието да задържи позата. Двамата останаха така, предизвиквайки гравитацията, а Сара огледа парка от нов ъгъл, от високо.
	И после Бу свали копита. Свари я неподготвена и тя падна върху врата му, когато той се втурна напред, вдигна задница веднъж, два пъти, толкова енергично, че тя с усилие се задържа отгоре му.
	Сара се изправи и се разсмя. Изпълваше я огромна радост и тя потупа коня по шията, за да го похвали, искаше да му предаде усещането за собственото му великолепие. Пресегна се надолу и обви с ръце шията му.
	— Колко си умен, страхотно умен кон — повтаряше тя, а ушите на Бу потрепваха напред-назад, докато слушаше похвалите й.
	— Впечатляващо — отбеляза глас зад нея. Сара се извърна на седлото. Стомахът й се сви.
	Якето на Мак беше мокро от дъжда.
	— Може ли? — попита той, приближи се и погали шията на Бу. — Запотен е — отбеляза той, дръпна ръка и потърка пръсти.
	Тя не можеше да продума. Мислите й бяха разпилени и я обзе кошмарен страх.
	— Свърши ли? Да се прибираме ли вече? — Мак махна към улица „Спеърпени“.
	Тя кимна и стисна здраво юздите. Сега мислите й препускаха бясно. Можеше да тръгне още сега, да накара Бу да препусне, и двамата щяха да прелетят през парка и да излязат в полята. Щеше да измине много километри, преди той да я настигне. Но си нямаше нищо. Нямаше къде да отиде.
	Бавно тръгнаха към двора, като Бу протягаше врат надолу, явно уморен от усилената тренировка, а нейната поза бе отпусната. Гледаше гърба на Мак, но не можеше да разбере нищо по държанието му.
	Спря пред портите. Каубоя Джон се появи от отделението си и им отвори.
	— Май си се къпала, цирково момиче? Вир-вода си.
	Потупа коня, докато той минаваше край него, после забеляза Мак да се мотае наблизо.
	— С какво да ти помогна, младежо? Трябват ли ти яйца? Плодове? Имам страхотно авокадо днес. Мога да ти предложа цяла щайга само за три английски лири.
	Мак зяпаше Каубоя Джон, сякаш никога не бе срещал друг като него. Може би защото Джон беше нахлузил най-опърпаната си каубойска шапка, беше си вързал за шалче червена кърпа и бе облякъл неоново жълтото яке, което един от работниците на пътния ремонт бе оставил тук миналата година. Но вероятно се дължеше и на огромната саморъчно свита цигара, която стискаше между пожълтелите си зъби.
	— Авокадо? — повтори Мак, когато се посъвзе леко. — Звучи чудесно.
	— Много е хубаво, младежо. Тези са точно на ръба на зрелостта. Още малко и сами ще изскочат от обелките и ще се превърнат в гуакамоле. Искаш ли да пипнеш? Боже, това несъмнено е най-доброто предложение, което ще получиш днес.
	Той се ухили многозначително.
	Мак мина през портите подире й.
	— След теб — обади се той.
	Сара поведе коня си към отделението му. Свали седлото и юздата, избърса ги от дъжда и грижливо ги прибра в склада, после се зае да рине оборския тор. В далечния край на двора Каубоя Джон предлагаше на Мак плодове и зеленчуци. Мак кимаше любезно. Постоянно се озърташе из двора, сякаш се опитваше да запамети всичко, и явно задаваше безброй въпроси. Сара видя как Джон сочи различните коне, кокошките, офиса си. Мак, изглежда, се интересуваше от всичко. Накрая, тъкмо когато пълнеше кофата на Бу с прясна вода, Джон и Мак минаха под железопътната арка и дойдоха до отделенията за конете. Вече валеше доста сериозно и по двора течаха ручейчета между камъните на калдъръма.
	— Приключи ли, цирково момиче?
	Тя кимна, застанала до коня.
	— Не съм те виждал от два дни. Не можа да дойдеш ли? Твоят Бу беше готов да изскочи от отделението си тази сутрин.
	Сара погледна към Мак, после сведе очи към земята.
	— Нещо такова — измърмори тя.
	— Ходи ли да видиш дядо си?
	Тя поклати глава. С ужас си помисли, че ще се разплаче.
	— Сега ще идем там — каза Мак.
	Тя рязко вдигна глава.
	— Искаш ли? — попита той.
	— Познаваш ли това момиче? — Каубоя Джон отстъпи театрално назад, после махна към кашона с плодове в ръцете на Мак. — Познаваш Сара? Човече, трябваше да ми кажеш. Нямаше да ти пробутам тези боклуци, ако знаех, че си й приятел.
	Мак повдигна вежда.
	— Не мога да ти продам тези неща — заяви Джон. — Ела с мен в офиса, за да ти дам от хубавите плодове. Тези ги държа за обикновените минувачи. Сара? Поздрави дядо си от мен. Кажи му, че ще се отбия в събота. Дай му тези. — Той й подхвърли връзка банани.
	Докато Мак следваше Джон обратно към офиса му, Сара забеляза лека усмивка да играе по лицето му.


	Дрехите й още бяха мокри, когато се качи в колата. Мак беше получил глоба за неправилно паркиране и се опитваше да я отлепи от стъклото, а когато се наведе да пъхне лепенката в жабката, забеляза, че тя трепери.
	— Искаш ли нещо сухо да се наметнеш? — попита той. — Отзад имам резервен пуловер. Сложи го върху униформата си.
	Тя го послуша. Той излезе на главния път и докато шофираше, се мъчеше да измисли какво да каже. Когато стигнаха до светофара, изрече:
	— Значи, затова е всичко. Отсъствията. Липсата ти. — Не спомена парите.
	Тя кимна едва забележимо.
	Мак подаде мигач и зави наляво.
	— Е… определено си пълна с изненади. — Чувстваше се по-добре. Тя беше просто едно хлапе с пони. Макар и малко по-едро.
	— Какво беше онова, което правеше? Цялото онова подскачане във въздуха?
	Тя измърмори нещо, което той не чу.
	— _Левада_ — повтори тя по-високо.
	— Какво е това?
	— Фигура от висшата езда. Като обездка.
	— Обездка ли? Онези фигури, които изпълняват в кръг на манежа?
	Тя се усмихна сдържано.
	— Нещо такова.
	— Конят твой ли е?
	— Мой и на Папа.
	— Много е умен. Не разбирам нищо от коне, но той изглежда невероятно. Как се сдобихте с такъв кон?
	Тя се загледа в него за миг, сякаш се чудеше доколко би могла да му се довери.
	— Папа го купи от Франция. Той е от породата „Сел Франсе“. Използват ги във френската академия по езда, в която е тренирал Папа. — Тя замълча. — Няма нещо, което той да не знае за ездата.
	— Няма нещо, което да не знае… — повтори под нос Мак. — Отдавна ли се занимаваш с това?
	— Откакто се помня — отвърна тя. Беше потънала в пуловера му. Ръкавите скриваха напълно ръцете й и бе вдигнала колене под дрехата. Приличаше на настръхнала топка вълна. — Щяхме да идем там. При тях. Във Франция. Преди да се разболее.
	Мак отново я видя мислено как пресича пътя между автобусите и камионите, после напълно губи представа къде се намира, докато описва кръгове в тревата с копитата на коня. „С какво, за бога, си имаме работа тук?“, запита се той.
	— Щеше да е страхотно — подхвърли плахо тя. — И за мен, и за него. Ваканция. Никога не съм била в чужбина.
	Заигра се с ръкавите на пуловера.
	— Не исках да я пропускам. Нито пък Папа.
	— Хм… — Мак погледна в огледалото за обратно виждане. — Много хора отлагат почивките си, когато някой се разболее. Сигурен съм, че ако обясниш какво се е случило с него, туристическата агенция, която ви е продала билетите, ще ги презавери, когато той се почувства по-добре. — Видя я как си гризе ноктите. — Ще им се обадим после. Ще ти помогна, ако искаш.
	Тя отново му се усмихна сдържано. „Два пъти за един ден — отбеляза си Мак. — Може би все пак ще постигнем някакъв напредък.“ Пресегна се и настрои навигацията.
	— Така. Към болницата — каза той. — Да вдигнем температурата тук. Нали не искаме дядо ти да те види подгизнала до кости?


	Мак разбираше от болести по-малко, отколкото и от коне, но дори и на него му стана ясно, че каквото и да си мислеше Сара, господин Лашапел нямаше скоро да тръгне на почивка, нито дори да се прибере у дома. Възрастният човек лежеше, подпрян на възглавници, кожата му бе с жълтеникавия оттенък на тежко болен, а и не се събуди, когато влязоха в стаята. Най-накрая, когато Сара го хвана за ръка, той отвори очи. Мак стоеше близо до вратата и се чувстваше като натрапник.
	— Папа — обади се тихо Сара.
	Старецът мигновено впери очи в нея и сякаш някакво було се вдигна от тях, когато видя кой е до него. Усмихна се накриво.
	— Извинявай, че не можах да дойда цели два дни. Беше сложно. — Старецът само поклати глава. Леко стисна ръката й. Тя забеляза, че погледът му се спира на Мак. — Това е Мак. Един от хората, които се грижат за мен.
	Мак усети как го оглеждат от глава до пети. Въпреки крехкия му вид, в очите на стареца имаше някаква строгост, сякаш се опитваше да прецени недостатъците му.
	— Той е… много е мил, Папа. И той, и жена му — допълни Сара и Мак я видя как се изчервява, сякаш в старанието си да успокои стария човек бе разкрила твърде много от себе си.
	— Радвам се да се запознаем, господин Лашапел. — Мак пристъпи напред и стисна ръката на стареца. — _Enchanté_.
	Отново лека усмивка — и много по-широка — от Сара.
	— Не си ми казвал, че говориш френски.
	— Не съм сигурен, че дядо ти ще оцени високо френския ми — отвърна Мак и се настани на стола от другата страна на леглото. Сара се зае да преглежда какво има в шкафчето на дядо й, прегледа тоалетната му чантичка, намести снимките.
	Мак, който се чувстваше неловко в тишината, се обади отново, като се сепна от силния си глас:
	— Гледах как внучката ви язди. Много е талантлива.
	Възрастният човек отново погледна към Сара.
	— Яздих тази сутрин.
	— Добре — каза бавно той, а гласът му проскърца като ръждясала брава.
	Усмивката на Сара този път бе мигновена и я преобрази напълно.
	— Добре! — повтори тя, сякаш се съгласяваше с казаното от него.
	— Добре — каза пак старецът. Тримата закимаха доволно. Мак сметна това за сериозен напредък в общуването им.
	— Той много се постара, Папа. Валеше и макар че понякога е много упорит, когато вали, успя да се съсредоточи. Устата му беше супермека и ме слушаше, наистина слушаше.
	Сара сякаш яздеше в момента, гърбът й бе изправен, ръцете й бяха изпънати напред. Старецът поглъщаше всяка нейна дума, сякаш искаше да попие всеки детайл.
	— Щеше да останеш много доволен. Наистина.
	— Никога не съм виждал подобно нещо — прекъсна я Мак. — Не разбирам нищо от коне, господин Лашапел, но когато го видях да скача така и да се изправя на задни крака, направо останах без дъх.
	Настана внезапна тишина. Старецът бавно се извърна с лице към внучка си. Вече не се усмихваше.
	Мак се поколеба:
	— Изглеждаше… страхотно… — Забеляза, че Сара се е изчервила до корена на косите си. Старецът не откъсваше очи от нея.
	— _Левада_ — прошепна тя с натежал от вина глас. — Съжалявам. — Старият човек поклати глава настрани. — Направо кипеше от енергия. И трябваше да му дам нещо ново, което да задържи вниманието му. Нуждаеше се от предизвикателство…
	Колкото повече се оправдаваше тя, забеляза Мак, толкова повече старецът клатеше глава гневно.
	— _Gourmand_ — каза той. — _Non gourmand_.* Малък. Отново.
	[* Алчен. Не алчен (фр.). — Б.р.]
	Мак се мъчеше да разбере смисъла на думите му, докато не осъзна, че няма никакъв смисъл. Смътно си спомни, че пациенти, преживели мозъчен удар, трудно намираха точните думи.
	— Той. _Avant. Non._* Кон. Кон. — Видимо разгневен, той стисна зъби и се извърна от Сара.
	[* Напред. Не (фр.). — Б.р.]
	Мак се притесни ужасно. Сара гризеше ноктите си. Изражението върху лицето на стареца остана мъчително гневно. Опита се да се престори, че изобщо не е там, но после хвана фотоапарата си, който още висеше на врата му, и го вдигна.
	— Хм… господин Лашапел? Направих няколко снимки, докато Сара тренираше. Обикаляше в тръс и всичко останало. Дали не бихте искали да видите?
	Наведе се над леглото и запрехвърля дигиталните снимки на екрана. Накрая стигна до една, която едва ли би предизвикала гнева на стареца, така че я увеличи. Сара сложи очилата на дядо си върху лицето му.
	Той погледна снимката и сякаш за миг се пренесе другаде. После се обърна към Сара и затвори очи, сякаш се опитваше да се съсредоточи максимално.
	— Уста — каза той накрая. Пръстите му потрепнаха. Сара се вгледа в снимката.
	— Да — съгласи се тя. — Тук малко се противеше. Но това беше само в началото, Папа. Веднага щом включихме и задните му крака, той се отпусна.
	Старецът кимна, явно доволен, и Мак усети как самият той бавно издиша с облекчение.
	— Имаш ли други? — попита Сара. — От по-късно?
	Мак прехвърли снимките, после подаде фотоапарата на Сара.
	— Всъщност трябва да се обадя по телефона — каза той. — Ще ви оставя за малко. Ето, Сара, можеш да прегледаш снимките по този начин. Можеш да ги увеличиш с това копче, за да може и дядо ти да ги види по-добре. Ще се видим долу след половин час. — Хвана ръката на стареца.
	— Господин Лашапел, за мен беше удоволствие.
	— Капитан — обади се Сара. — Всички го наричат Капитане.
	— Капитане — повтори Мак. — Надявам се да се видим пак скоро. Обещавам да се грижа добре за внучката ви, докато се приберете у дома.
	Само Господ знаеше кога би станало това, помисли си той.


	— Шегуваш се.
	— Не. Искаш ли да видиш?
	Подаде й снимките, които бе разпечатал веднага щом се прибра вкъщи, а Наташа бръкна в чантата си, извади очила и се взря през тях. Преди не носеше очила, отбеляза мислено той.
	— Не са наркотици — каза той, след като тя не изкоментира нищо.
	Тя кимна.
	— Така е. — Наташа свали очилата си и го погледна. — Но _кон_? — Тя му върна снимките. — Какво, за бога, ще правим с един кон?
	— Доколкото ми стана ясно, не трябва да правим нищо. Конят си е неин, тя се грижи за него.
	— Но… през цялото това време? Там ли е била?
	— Не съм я питам за парите, но предполагам, че са отишли там.
	— И как така едно хлапе си има кон?
	— Държи го в конюшня под една железопътна арка — продължи Мак. В главата му още се въртяха картините от онзи вътрешен двор. — Изглежда, е свързано с дядо й. Той е някакъв конен майстор. И конят не е някакво обикновено пони — допълни той. — Това животно сякаш е излязло от картина на Стъбс. Много е темпераментен. Тя прави разни… фигури от висшата езда с него. Скача във въздуха и такива неща.
	— О, господи. — Наташа вдигна поглед към стената. — Ами ако се нарани?
	— Доколкото видях, тя напълно го контролира.
	— Но ние не разбираме нищо от коне. Социалната работничка нищо не ни каза.
	— Тя не знае. Сара не иска социалните служби да разбират. Мисли, че ако научат, ще й го вземат. Права ли е?
	Наташа сви рамене.
	— Нямам представа. Предполагам, че няма много прецеденти.
	— Накара ме да й обещая — обясни Мак, — че няма да кажем нищо.
	Тя не повярва на ушите си.
	— Не можем да обещаем подобно нещо!
	— Е, аз обещах. А тя на свой ред обеща, че няма повече да бяга от часовете. Мисля, че сделката си я бива.
	Мак беше оставил Сара в училището на обяд, като набързо й бе написал извинителна бележка. Тя сякаш не можеше да повярва, че той става неин съучастник.
	— Това е изключение — предупреди я той, понеже му беше ясно, че вече е бил твърде отстъпчив. — Ще се разберем, когато се прибереш. Ясно?
	Тя само бе кимнала. Не беше му благодарила, сърдито отбеляза Мак, после се засмя сам на себе си и потегли с колата. Мислеше като родител. Колко често бе слушал как приятелите му се оплакват от предполагаемата неблагодарност на децата си?
	Наташа седна. Измърмори нещо за тежко дело, за насилие в семейството и извън него, сякаш той знаеше за какво изобщо говори. Стана му малко гузно, че през годините рядко е слушал какво му разказва тя за работата си.
	— Виж, това е добра новина, Таш — каза той. — Поне не взема наркотици. Нито се среща с някой съмнителен тип. Просто една тийнейджърка, която е обсебена от конете. Можем да се справим с това.
	— Звучи лесно, като го казваш. — В гласа й се прокрадна негодувание. — Но имаме голям проблем, Мак. Тя не може сама да се грижи за коня. Затова е отсъствала толкова пъти от училище. Сам ми каза, че дядо й е вършил по-голямата част от работата. Кой ще се грижи за коня, докато тя си учи уроците? Ти ли?
	Той се разсмя горчиво.
	— Не мога. Нищо не разбирам от коне.
	— Както и аз. Има ли някой, който може да го прави вместо нея?
	Мак се сети за стария американец със странните му цигари.
	— Не мисля. Да, разбирам какво имаш предвид — съгласи се той. — Ще бъде трудно.
	Двамата останаха да седят мълчаливо известно време.
	— Добре — обади се Наташа. Не го погледна в очите. — Имам идея.


>	Единадесета глава

E>
	Запознайте го с всякакви гледки и различни шумове. Когато конят се уплаши от нещо, той трябва да бъде приучен не с дразнение, а с успокоителен жест, че няма нищо страшно…
@	Ксенофонт, „За ездаческото изкуство“
E$

	Вероятно трябваше да им стане ясно от самото начало, мислеше си след това Наташа, че идеята за Кент ще се окаже истинска катастрофа. Сара категорично се бе противопоставила на предложението да преместят коня й другаде.
	— Не. Той трябва да остане тук, където мога да го наглеждам — настояваше тя.
	— Ще бъде на сигурно място в „Хау Фарм“. Госпожа Картър има голям опит с конете.
	— Тя не го познава. Ще бъде заобиколен от хора, които не го познават.
	— Сигурна съм, че госпожа Картър знае за конете повече дори и от теб.
	— Но не познава него.
	Странно, помисли си тогава Наташа, как това момиче, което буквално не си отваряше устата преди, сега настоятелно повишаваше тон.
	— Сара, ти нямаш време да вършиш всичко сама. И ти го виждаш. Ако искаш да спазим обещанието си и да не информираме социалните служби, трябва да приемеш, че се налага да намерим друг начин да се грижим за коня ти, докато дядо ти го няма. В „Хау Фарм“ ще се грижат за него през седмицата. А ние ще ходим там през уикенда и ще можеш да бъдеш с него по цял ден.
	— Не. — Сара скръсти ръце, стиснала решително зъби. — Няма да го оставя на някакво непознато място.
	— Но нали скоро ще го видиш. И това е само за кратко. Мястото е много по-професионално и подредено, отколкото това, където е в момента.
	Сара направо просъска в отговор:
	— Бу е щастлив, където е сега.
	Тя изгледа гневно Наташа.
	— Не знаеш нищо за него. Той е щастлив от живота си на „Спеърпени“.
	Наташа се помъчи да запази спокоен тон.
	— Но става все по-трудно, нали? Докато не се уверим, че дядо ти скоро ще бъде у дома, не можем да се справим със сегашното положение. Ти не можеш да се справиш.
	— Вие искате да ми го вземете.
	— Не влизай в тази роля, Сара. Никой не иска да ти го вземе.
	— Представи си го като ваканция за него. — Мак се бе излегнал на дивана и гризеше ябълка. Наташа отново си напомни, че къщата е и негова. — Може по цял ден да препуска из полята или каквото там правят конете. Със сигурност ще е по-добре, отколкото да стои по цял ден затворен под железопътната арка, нали?
	С опитното си око на адвокат Наташа веднага забеляза, че Мак надделява с аргументите си. За миг Сара сякаш омекна.
	— Предполагам, че не е имал много възможности да се мотае из полята, нали? — Мак подхвърли огризката от ябълката към коша. Улучи и последва метален трясък.
	— Понякога го оставям да пасе на дълга юзда — малко гузно изтъкна тя.
	— Но не е същото като да е свободен да си обикаля наоколо, нали?
	— Никога не е влизал в транспортна клетка.
	— Тогава ще се научи.
	— И освен това…
	— Всъщност, Сара, колкото и да не ми се иска да се налагам в тази къща, това решение не подлежи на обсъждане — категорично заяви Наташа. — Ти нямаш достатъчно време да се грижиш за него и едновременно с това да учиш. Двамата с Мак не разбираме от коне и не можем да ти помогнем. Нямаме нищо против да платим престоя му в „Хау Фарм“, а когато дядо ти оздравее, ще покрием разноските по връщането му обратно и ще можете да продължите както преди. Сега, ако ме извиниш, трябва да ида да свърша малко работа.
	Тя се поколеба за миг, докато излизаше от стаята. Мак изведнъж я бе погледнал смутено при споменаването на дядото на Сара, сякаш знаеше нещо, което не й беше казал. Продължи да усеща гневния поглед на момичето върху гърба си дълго след като бе затворила вратата след себе си.


	Пътуването бе силно травмиращо. Бяха наели професионална фирма за транспортиране на коне от Нюмаркет, за да превозят Бу, както го наричаше Сара, в събота сутринта. Огромният камион едва успял да се вмъкне в тясната уличка, обясни й после Мак, а шофьорът бил силно учуден от адреса и направо слисан, когато видял какво представлява дворът.
	— Свикнал бил да обслужва състезателни коне — разказа й Мак. — Само изискани и скъпи конюшни.
	— Не съм изненадана, предвид цените им — бе отвърнала Наташа.
	Конят, вече уплашен от някаква недоловима промяна в атмосферата, отказал да се качи в камиона. Сара го умолявала и подканяла, викала на всички да стоят надалеч и търпеливо се опитвала да го поведе нагоре по рампата в луксозния специален камион. Но Бу спирал, теглел се назад, няколко пъти се вдигнал уплашен на задни крака, при което малката тълпа зяпачи се разпръснала набързо пред трополящите му по паважа копита. Колкото повече продължавало всичко, беше й разказал Мак, толкова повече хора се събирали на улицата да гледат и толкова повече се разстройвал конят, изпотил се, подбелил очи и станал почти неконтролируем. Момчета профучавали наоколо на скутерите си; шофьори, блокирани в уличката заради транспортния камион, надували клаксони ядосано; а Каубоя Джон, пушейки цигара на входа, само побутнал назад шапката си и поклатил глава, сякаш ставащото било просто леко недоразумение.
	Сара на два пъти се развикала на зяпачите да се разотидат по домовете си, да ги оставят на спокойствие, но накрая шофьорът и помощникът му заявили, че нямат време за такива разправии и използвайки груба сила и дълго здраво въже, натикали коня вътре, откъдето можели да го чуят как цвили и рита с копита по страните, докато камионът най-сетне бавно потеглил и излязъл на главната улица.
	Сара не можеше да пътува с тях заради застраховките, както бе обяснил шофьорът. Когато Мак все пак я убедил да се качи в неговата кола, пребледняла, забелязал, че ръцете й са разкървавени.
	През целия път не му продумала и дума.


	Мак разказа всичко това на Наташа по телефона, докато бяха спрели за кратка почивка на магистралата. Наташа бе отишла по-рано в къщата, за да подготви всичко. Или поне така им беше казала. Всъщност искаше да заличи всички следи от Конър и по-важно, сама да се подготви за това навлизане в последното кътче лично пространство, което бе останало от предишния й живот.
	В къщата имаше само две спални. Сара щеше да спи в гостната, а Мак — на дивана. Дори и само мисълта, че двамата ще дойдат тук, я караше да се чувства притисната, хваната в капан. Опасяваше се, че след като Мак си тръгне, и тази къща ще бъде покварена от пропадналия им брак; това място, което досега бе свободно от него, от общи спомени, сега щеше да излъчва нежелано присъствие. Как, за бога, се бе озовала в това положение? Как бе пожертвала тотално независимостта, спокойствието и вероятно дори връзката си? Конър старателно я избягваше в кантората, като твърдеше, че е зает, когато по погрешка й вдигнеше телефона. Сутринта му бе пратила съобщение, вбесена от пренебрежението му.
C>
	Само защото жена ти се е държала с теб като кучка, не значи, че и аз съм такава.
C$
	Изпрати го, преди да размисли трезво и да го изтрие.
C>
	Не заслужавам това, Конър.
C$
	После затвори телефона и остана да седи в тихата кухня, чакайки отговор. Но такъв не последва и от това й стана още по-зле.
	Наташа излезе в градината и усети приближаването на зимата по настръхналата кожа на ръцете си. Бе окосила моравата преди две седмици, но заради все по-студеното време тревата растеше по-бавно, така мястото изглеждаше подравнено и зелено. Беше събрала опадалите листа, подкастрила бе храстите, които разпознаваше, и бе посадила луковици в дълги редици там, където преди това бе храсталак. Над лехите висяха изсъхналите цветове на физалиса и като грейнали китайски фенери се поклащаха под есенния вятър. Последните рози дръзко цъфтяха на източените си стъбла. Градината, която преди бе обрасла и запустяла, сега бе очарователна и красива.
	Наташа си пое дълбоко въздух и обгърна тялото си с ръце, казвайки си, че всъщност нямаше друг избор. С малко повече късмет вече нямаше да се налага Мак да идва тук. Тя щеше да води Сара за уикендите — макар по думите на момичето да ставаше ясно, че ще прекарва по цял ден във фермата с коня си, а Конър нямаше дори да разбере, че Мак е бил тук. Може би някой ден Конър и Сара щяха да се сприятелят. Нали той разбираше от деца. Знаеше как да говори с тях. За разлика от нея.
	Бавно обиколи градината си по края, гледаше как обувките й потъмняват от влагата и съжаляваше, че присъствието на Сара в живота й толкова я разстройва. Всеки разговор помежду им звучеше изкривено, сякаш тя никога не можеше да намери верния тон. Мак, междувременно, се отнасяше към момичето като по-голям брат. Когато двамата споделяха някаква шега край масата в кухнята или говореха за дядо й, Наташа се чувстваше изолирана.
	Смяташе, че Сара не я харесва. Тя приемаше всеки невинен въпрос като разпит и сякаш гледаше на Наташа с едва прикрито подозрение. Когато Мак й бе споделил по телефона, че Сара не му говори в колата, Наташа изпита прилив на радост. Не беше само тя, значи! Явно Сара можеше да се гневи и на него!
	Ако трябваше да бъде честна пред себе си, Наташа беше длъжна да признае, че Сара усещаше липсата на доверие от нейна страна. Вярно, парите сигурно бяха похарчени за коня. Да, нямаше признаци, че употребява наркотици или се напива. Но момичето й се струваше твърде сковано и сякаш все още имаше нещо скрито в него.
	Не можеше да сподели това с Мак. Как би могла, след като седмици наред не му беше казала за къщата в Кент? А и неговият отговор за всичко бе, че Сара е преживяла толкова много, че има пълното право да е сдържана и предпазлива. Тонът му намекваше, че Наташа просто не я разбира.
	„Страхотно — идваше й да извика. — Оказах се в съжителство с бившия си съпруг и тийнейджърка, която не ме харесва, а сега плащам и за проклетия кон.“ Колко повече разбиране би могло да се очаква от нея?


	Той й звънна отново в един без петнайсет.
	— Можеш ли да дойдеш до конюшнята при нас? — попита той. — Нали познаваш жената?
	— Тъкмо сервирах масата за обяд — каза тя, загледана в пресните франзели и тенджерата супа на котлона.
	— Искаш ли ти да го обясниш на коня? Току-що изскочи от камиона и едва не прегази един човек — продължи Мак. — О, господи! Сара крещи на жената. По-добре идвай.
	Наташа грабна палтото си и изтича по алеята. Когато пристигна там, Мак се опитваше да умилостиви госпожа Картър, която бе стиснала неодобрително устни.
	— Малко е разстроена — обясняваше Мак. — Тревожи се за него. Не искаше да каже това, което каза.
	— Всеки, който има кон тук — заяви госпожа Картър, — трябва да спазва моите правила.
	— Аз не искам той да е тук — прекъсна я Сара иззад вратата на отделението в конюшнята. От време на време до нея се появяваше главата на кон, после неспокойно изчезваше в сумрака.
	От вътрешността на конюшнята до Наташа достигна звук от трошене на дъски.
	— Ако мине през стената — заяви твърдо госпожа Картър, — ще платите за ремонта.
	— Защото го изплашихте.
	— Сара, моля те — обади се Мак. — Разбира се, че ще платим щетите.
	„Платим?“, мислено повтори Наташа.
	Мъжете чакаха до транспортния камион.
	— Някой ще уреди ли сметката? — попита единият. — Трябва да тръгваме.
	Наташа отиде до тях и бръкна в якето си за портфейла.
	— Голям инат е — отбеляза мъжът.
	— Опасявам се, че не разбирам нищо от коне — отвърна тя.
	— Не говорех за коня — каза той.
	Тя се обърна точно когато Сара излизаше от отделението. Спорът между нея и госпожа Картър явно се изостряше.
	— Гледам коне от четиридесет години, госпожице, и няма да приема подобно поведение в двора си. Няма да търпя грубости от някого като теб.
	— Вие не му дадохте шанс — крещеше Сара. — Той никога не е излизал от неговия двор. Беше уплашен.
	— Конят трябваше да излезе от транспортната клетка, преди да се нарани сам.
	— Трябваше да го оставите на мен.
	— Сара — смъмри я отново Мак, — хайде, стига. Нека всички се успокоим. Ще ви платим за евентуални щети — увери той жената.
	— Не искам тази жена изобщо да го доближава — примоли се тя на Мак.
	Госпожа Картър се обърна към Наташа.
	— Казахте ми, че е добре възпитан. И момичето също.
	Сара отвори уста, но Мак я изпревари.
	— Конят беше много тих и спокоен в другата конюшня — каза той. — Видях го. Беше супер.
	— Супер? — повтори госпожа Картър.
	— Много си е добре с хора, които знаят как да се отнасят с конете. — Сара подритна някакво камъче на земята.
	— Млада госпожице, трябва да знаеш…
	— Една седмица — намеси се Наташа. — Моля ви, нека да остане само една седмица. Ако наистина сметнете, че не може да бъде укротен, ще се погрижа да го върнем обратно. — Погледна към Сара. — И тогава всички ще трябва сериозно да помислим за бъдещето.
	Камионът се отдалечаваше по пътя. Наташа се сети за супата, която изстиваше в тенджерата в кухнята.
	— Моля ви, госпожо Картър, Сара очевидно е силно разстроена, както и конят. А и не можем да го отведем другаде днес. Невъзможно е да го организираме.
	Госпожа Картър въздъхна. Изгледа гневно Сара, която се протягаше над вратата на отделението и се опитваше да успокои коня си.
	— Не мога да гарантирам ежедневно излизане.
	— Няма проблем — отвърна Наташа, без да е сигурна за какво говори жената.
	— И ще трябва да го държим в отделение в другия край на конюшнята, далеч от останалите.
	Тя се обърна на пети и потегли към офиса си.
	— Чудесно. Всичко е уредено — отсече Мак. Ухили се, сякаш от самото начало е бил уверен в резултата. — Умирам от глад. Хайде, Сара. Да го оставим да се успокои и да идем да хапнем. След това можеш пак да дойдеш да го видиш.


	Сара изяде супата си за рекордно кратко време и прекара целия следобед в конюшнята. Мак предложи да я оставят на мира. Тя беше добро момиче според него. Госпожа Картър със сигурност щеше да се убеди в това, ако ги оставеха да се опознаят. И двете обичаха конете. Нямаше как скоро да не намерят общи теми.
	Наташа искаше да е поне наполовина толкова убедена в това.
	След като Сара излезе, двамата останаха в кухнята, като Мак се бе облегнал удобно на стола си. Видя го да се заглежда в снимката на родителите й, която преди бе окачена на стената в кабинета в лондонската им къща, в купичките и чиниите, които тя бе донесла тук.
	— Къщата не е на Конър, нали? — попита той, докато тя разтребваше масата.
	Тя видя обстановката през неговите очи — определено имаше женствен привкус. Нямаше дантелени покривчици или десени на цветя, но в начина на подреждането на вещите, в мекотата на цветовете и съчетаването им личеше, че собственикът е жена.
	— Не съм я купила, ако това питаш. Под наем е.
	— Нищо не питам. Просто… — Той се завъртя на стола си и огледа всекидневната през отворената врата. — … леко съм изненадан.
	Наташа не знаеше какво да отвърне, затова не каза нищо.
	— Значи идвате тук всеки уикенд.
	— Често идваме. — Изведнъж се почувства странно смутена и за малко да изпусне чиниите.
	— Никога не съм смятал, че си падаш по провинцията.
	— Аз пък не съм очаквала да съм разведена. Но какво пък, животът не пита.
	— И двете със Сара сте пълни с изненади.
	— Е, и твоята поява на прага ми не беше планирана. — Тя напълни мивката с вода, благодарна, че има с какво да се занимава. Беше толкова странно да е тук, сякаш се бе превърнал в непознат за нея човек. Понякога й бе трудно да си представи, че изобщо са били заедно някога. Струваше й се толкова променен, далечен, а в същото време имаше усещането, че собственият й живот никак не се е променил.
	— Благодаря — наруши той мълчанието.
	Тя очакваше саркастична забележка.
	— За какво?
	— Задето ни позволи да дойдем тук. Виждам, че не ти е лесно.
	В гласа му нямаше и следа от сарказъм. Кафявите му очи бяха искрени. Това много я стресна.
	— Не е кой знае какво.
	— В такъв случай сега ли е моментът да ти кажа, че винаги съм имал апартамент в Нотинг Хил? — Смееше се още преди тя да се обърне рязко. — Шегувам се! — викна той. — Таш, шегувам се!
	— Много смешно — подхвърли тя и за свое учудване усети, че се усмихва.
	— Тя ще се успокои след време — добави той след кратко мълчание.
	Замръзна. Значи и той го бе забелязал.
	Дойде и застана до нея пред мивката. Тя не вдигна очи от съдовете.
	— Мисля… май нищо друго не е от значение за нея, освен дядо й и този кон. Предвид всичко случило се, вероятно се страхува, че ще изгуби и него. И това я кара да реагира пресилено. Не е трудно да я разбере човек.
	Подаде й останала настрани вилица.
	„За теб… може би“, помисли си тя. Но не искаше да го признае гласно.
	— Разпечатах няколко снимки — каза той и отново седна. — В колата са. Ако приготвя чая, ще искаш ли да ги погледнеш?
	Тя нямаше какво друго да прави. Помъчи се да не потръпва видимо, докато го гледаше как рови наоколо за чаши и лъжички. Понеже той правеше чая вместо Конър, имаше неловкото усещане за изневяра. Иронията в случая нямаше как да й убегне.
	Минаха във всекидневната и Мак се настани в креслото, което Конър обикновено заемаше, а тя — на дивана отсреща. Мак преглеждаше снимките в една прозрачна папка.
	— Онова място, където държеше коня си, прилича на нещо, излязло от викторианската епоха — ако не броим колите и разни такива. Този старец — посочи той възрастния чернокож с оръфана каубойска шапка — ми каза, че има още няколко такива двора из целия Ийст Енд. Преди имало и повече, но вече били застроени с нови сгради.
	Наташа погледна сбутания двор, запаления мангал и свободно обикалящите наоколо кокошки и се опита да съотнесе видяното с мястото, на което се намираше. Беше като кръстоска между пошла комедия за клошари и нещо вълшебно и скрито, останка от отдавна забравен начин на живот — с всички тези кокошки, кози, едри коне и хилави хлапета. Над висока купчина дървени палети се виждаше как профучава лъскав и модерен влак, чиито пътници бяха в абсолютно неведение за сцената отдолу. Това бе животът на Сара. Нейният свят. Как можеше подобно място да се впише в съвременния свят? Как можеше Сара да намери себе си?
	— Какво мислиш?
	Когато вдигна поглед от снимките, забеляза, че Мак гледа нея. Наистина искаше да чуе мнението й.
	— Определено не съм виждала нищо подобно. — Вниманието й бе привлечено от друга фотография, на която един кон се бе изправил на задни крака, а на гърба му бе слабичка и много позната фигура. Пролука в облаците бе озарила главата на коня и той бе в неуловим контраст с мръсната уличка на заден план. Сепна се, когато осъзна, че го е виждала и преди. Веднъж, от вагона на влака.
	— Но харесват ли ти? — малко по-силно попита Мак. — Защото си мисля да ги включа в един фотографски проект. Искам да ги покажа на онзи уредник от галерията близо до Ватерло, помниш ли го? Където се проведе онова шоу преди три или четири години? Разказах му за снимките и той поиска да ги види. — Наведе се напред и намести широките си длани върху тази, която тя в момента държеше. — Мисля да отрежа тази ето така. Какво ще кажеш?
	Снимал тези кадри на лента, а не дигитално, продължи той. Използвал старата си „Лайка“ и това били около една десета от образите на лентата. Направо било невъзможно да направиш лоша снимка на онова място. Накъдето и да погледнел, сякаш имал готов кадър за снимане. Скоро всичко това щяло да се превърне в един изгубен свят. Казал му го каубоят. Джон знаел за около пет останали от общо трийсет преди време. Мак дори обмислял да обиколи и другите. Може би да направи цяла серия. Говореше оживено, ентусиазирано. От години не го бе чувала да говори така за работата си.
	Накрая замлъкна.
	— Отегчавам те — измърмори той, усмихна се извинително и събра творбите си.
	— Не — възрази тя и му подаде снимките от скута си. — Наистина. Тези са прекрасни. Мисля, че… са най-добрите ти произведения.
	Той рязко вдигна глава.
	— Наистина — потвърди тя. — Красиви са. Не че разбирам нещо от фотография.
	Мак се ухили.
	— Нали ти си жената все пак…
	— … която веднъж изщрака цяла лента със затворен капак на обектива. Вярно е.
	Двама се засмяха смутено. В последвалата тишина тя потропа нервно с пръсти по коляното си.
	— Както и да е — отсече той и стана, — оставихме я на мира близо час и половина. Да идем да видим в какви неприятности се е забъркала нашата конна звезда във фермата.
	Наташа подреди на купчинка списанията на масата със странното усещане, че е изгубила нещо. Не можеше да го погледне.
	— Хубаво. Да, предполагам, че би било добре.


	Двамата тръгнаха по тесния път към „Хау Фарм“, увити в шалове заради студа, а Наташа се чувстваше ужасно не на място в синьото си вълнено палто. Докато вървяха, случайно се докоснаха с лакти и тя се дръпна настрани.
	Беше чувала някои двойки да описват бившите си като най-добри приятели. Как беше възможно това? Как може да преминеш толкова лесно от страстни чувства — независимо дали любов, или омраза — към онази спокойна фамилиарност, при която се хващате под ръка? Тя си спомняше моменти, в които толкова силно беше мразила Мак, че й се искаше да го убие, както и такива, когато го желаеше толкова много, че си мислеше, че ще умре от копнеж. Как можеше цялата тази енергия да се превърне в нещо толкова неутрално, толкова банално като приятелство? Как беше успял той да се раздели с всичко това без видими белези? Тя съзнаваше, че краят на брака им все още твърде осезаемо й влияеше, че се разкриваше в жестовете й, в скованите й отговори на въпросите му, в честите гневни избухвания. А той сякаш плаваше без никакви притеснения, сред вечно спокойни води. Наташа зарови брадичка в шала си и тръгна малко по-бързо, сякаш гореше от нетърпение да стигне там, и много се надяваше объркването да не е изписано на лицето й.
	Фермата бе напълно различна от претъпкания градски двор от снимките на Мак. Тук, в ограденото от тухлената стена пространство, се разхождаха жени на средна възраст и тийнейджърки, чиито стройни крака бяха обути в бричове с цветовете на дъгата, и всички си приказваха дружелюбно под звуците от портативното радио, докато сресваха конете си или почистваха отделенията им. Откъслечни реплики от разговорите им достигнаха и до Наташа.
	— Той никога не се представя добре на пясък. Сякаш се сковава.
	— Тъкмо правех тройна серпантина със смяна на краката по средата…
	— Дженифър му даваше само ечемична слама, докато не започна да кашля. Струва й цяло състояние само да купува стърготини…
	Конете стояха търпеливо до блокчета за качване или надничаха любопитно над вратите на отделенията си, общувайки мълчаливо помежду си. Това беше един затворен свят, с непознати обичаи и език, чиито обитатели бяха свързани от страст, която тя изобщо не разбираше. Мак наблюдаваше всичко с интерес, а ръцете му бяха отпуснати неспокойно до тялото, сякаш се чувстваха безполезни без фотоапарат.
	Конят на Сара не беше в отделението си. Вратата беше широко отворена. Госпожа Картър се появи откъм офиса си.
	— Казах й, че може да използва манежа за половин час, макар че сигурно съм сбъркала. Според мен животното трябваше да бъде оставено да почива, но тя каза, че ще се успокои по-бързо, ако потренира. — Мнението й личеше ясно в стегнатата челюст. — С нея не може да се спори, нали?
	— Дядо й разбира много от коне. Той я е научил на повечето неща.
	— Явно не я е научил на добри маниери. — Жената изсумтя. — Най-добре да ида да погледна. Да се уверя, че не е опропастила манежа.
	Наташа срещна погледа на Мак и осъзна стреснато, че е готова да се разсмее.
	Последваха госпожа Картър, която леко накуцваше заради артрита си, стараейки се да не настъпят вървящия по петите й джак ръсел, и след като заобиколиха сградата, видяха Сара да стои в средата на пясъчния манеж. Конят беше на две дълги юзди и тичаше в тръс около нея, като сменяше посоките отново и отново, следвайки някакви невидими за другите инструкции, докато накрая не забави ход така, че сякаш подскачаше на място. Тя стоеше до задните му крака, почти притисната до него. Макар всички да знаеха, че единственото място, където не бива да заставаш, е точно зад коня.
	Наташа пъхна ръце дълбоко в джобовете си и се загледа мълчаливо. Конят подскачаше толкова бавно, че сякаш се носеше по въздуха, коленете му се вдигаха, в походката му имаше невероятна лекота. Виждаше колко е съсредоточен, също като момичето до него. Хълбоците му потрепваха; главата му се наведе ниско, докато вдигаше и сваляше копита в такт с някакъв необикновен ритъм. И после отново препусна в лек галоп, описвайки малък кръг около момичето, което отново измърмори нещо.
	— Това е нещо като балет за коне — обади се Мак до нея. Беше приближил фотоапарата към лицето си и снимаше кадър след кадър. — Виждал съм я, преди да прави това упражнение нагоре-надолу. Не си спомням как се казваше.
	— _Пиафе_ — обади се госпожа Картър. Стоеше до портата и гледаше внимателно. Беше притихнала напълно.
	— Бива си я, нали? — подхвърли Мак и свали фотоапарата си.
	— Конят е много талантлив — призна госпожа Картър.
	— Тя иска да прави… висша обездка с него. Нещо такова. Като балетни движения са. Въздушни фигури.
	— Фигури над земята?
	— Май така каза.
	Госпожа Картър поклати глава.
	— Не мисля, че сте чули правилно. Няма как да прави фигури над земята. Не и на нейната възраст. Това е запазена марка на европейските школи.
	Мак помисли за момент.
	— Определено каза обездка.
	— Е, ще трябва да поработи върху основните неща първо, предварителна подготовка, начинаещ, елементарно ниво… Ако е добра, ще може да стигне до средно ниво след време, с много труд, но няма да стигне доникъде, ако не се състезава с него.
	Звучеше толкова уверено, че на Наташа й стана мъчно за Сара. Не бе сигурна какво точно наблюдава, но момичето бе толкова потънало в тренировката, толкова съсредоточено върху движенията на коня. Нямаше и следа от вечно негодуващата тийнейджърка, а само някаква уверена компетентност, любов към това, което върши, и безмълвна и пълна съпричастност от страна на животното. „Това е — помисли си тя. — Твоята голяма страст.“
	— Още не сте я виждали как язди — изтъкна Мак в защита на Сара. — Фантастична е.
	— Всеки може да изглежда добре върху гърба на приличен кон.
	— Но тя просто си седи отгоре му. Даже и когато той се изправя на задни крака… — Той имитира движението, при което конят заставаше само на задни крака.
	Госпожа Картър разтвори широко очи.
	— Никой кон не бива да се насърчава да прави това — твърдо отсече тя. — Ако падне назад, ще се нарани или дори ще се убие. Както и ездача си.
	Мак понечи да каже нещо, но после въздъхна дълбоко и затвори уста.
	Бяха приключили. Сара се извърна и поведе Бу към портата. Главата му бе сведена и изглеждаше спокоен. Леко я побутна с нос, докато се приближаваха към тях.
	— Тук му харесва — сподели Сара, явно забравяйки за момент обичайната си сдържаност. — Цялото му поведение се промени. Мисли, че тук е меко. — Сега се усмихна широко. — Никога не е стъпвал на манеж досега.
	— Така ли? Но къде тренирате с него? — Госпожа Картър отвори портата, за да излязат с коня.
	Наташа отстъпи нервно назад.
	— В парка предимно. Няма къде другаде.
	— Парк?
	— Набелязала съм едно място до детската площадка.
	— Не може да се тренира в парка. През лятото земята е твърде корава, а през зимата може да му увредиш сухожилията в калта. Ще му съсипеш краката, ако не внимаваш.
	В тона на госпожа Картър се прокрадна укор и Наташа забеляза как Сара настръхва.
	— Не съм глупава — сопна се тя. — Тренираме само когато е подходящо.
	Мигновената щастлива усмивка бе изчезнала. Така е при децата, помисли си Наташа. Една по-сурова дума в неподходящ момент — и се чувстват съкрушени. Съмняваше се, че Сара ще се усмихне отново на госпожа Картър някой ден.
	— Хайде, прибери го в отделението сега. В далечния край. Както се разбрахме.
	Сара спря.
	— Но той ще бъде самотен там. Свикнал е да бъде с други коне.
	— Ще ги чува — твърдо настоя госпожа Картър. — Твърде голям е за общата конюшня. Освен това трябва да накарам Браян да запълни дупките от копитата му в стената.
	— Направи както казва госпожа Картър — подкани я Мак. — Хайде. Сега ми изглежда доволен.
	Сара го изгледа с неохотно съгласие. Наташа не знаеше защо това я накара да се почувства странно, докато не осъзна какво още, изписано по лицето на Сара, бе видяла. Доверие. Момичето отведе коня в новото му отделение.
	— Така. Искам да попълните няколко формуляра — обясни госпожа Картър и ги поведе към офиса си. — Бих искала и чек за депозита също, както и за ремонта, ако не възразявате. — Вече крачеше по-бързо, а кучето й подтичваше подире й. Тя хвана Мак под ръка, както правеха всички жени при първа възможност. — Знаете ли, конят съвсем не е за изхвърляне. Най-доброто, което можете да направите за него, господин Маколи — тихо каза тя, — е да му намерите нов дом. Някъде, където да може да развие потенциала си.
	Последва кратко мълчание.
	— Мисля — обади се Мак, — че по-скоро искам да видя това да се случва със собственичката му.


	Когато се върнаха в къщата, Сара се скри в стаята си. Наташа се зае да търси чисти кърпи и да подрежда шкафа със спалното бельо. Едва когато отново слезе долу, се сети да си погледне телефона, който бе останал на масата.
	Имаше пропуснато повикване от Конър и съобщение от агента по недвижими имоти.
C>
	Господин и госпожа Фрийман направиха оферта за къщата ви. Моля, обадете се веднага.
C$
	Мак беше навън и избираше дърва за огъня от купчината на двора. Погледа го как гъвкаво се навеждаше, като хвърляше мокрите цепеници настрани, после влезе в кухнята и се обади. Агентът я осведоми, че офертата е много разумна и само няколко хиляди под исканата от тях цена. Купувачите не били обвързани с друг имот и можели да се нанесат бързо.
	— Препоръчвам ви да приемете, предвид настоящото положение на пазара — заключи той.
	— Ще говоря с моя… Ще ви се обадя. Благодаря — отвърна Наташа и затвори.
	— Чудно как нямаш мускулите на Шварценегер, след като мъкнеш тези неща навътре. — Мак залитна през прага, някак си твърде едър за малката къща, понесъл пълен с цепеници кош. Пусна го с трясък до камината, при което наоколо се разхвърчаха трески и прахоляк.
	— Сигурно защото обикновено внасям само две или три цепеници наведнъж, а не цял кош.
	Той избърса ръце в дънките си.
	— Да запаля ли огъня? Хубаво е да гори. Усеща се как температурата вън пада. — Той потрепери престорено и от якето му полетяха няколко трески. От студа връхчетата на ушите му бяха порозовели.
	Наташа отново се удиви колко е спокоен и как не се притеснява да запали огъня в къща, която сигурно усещаше като чужда. Мак подреди дървата върху подпалките, после се наведе, запали вестниците отдолу и духна няколко пъти, докато се увери, че първите плахи пламъчета няма да угаснат.
	— Имаме оферта за къщата — каза тя и протегна телефона си. — С две хиляди по-малко, отколкото искахме, но не са обвързани с друг имот. Агентът смята, че трябва да приемем.
	Той задържа погледа й за един дълъг миг, после отново се обърна към огъня.
	— Звучи ми добре — каза само и сложи нова цепеница върху решетката. — Щом ти си съгласна.
	В един филм, мислеше си Наташа после, това щеше да е моментът, в който тя трябваше да каже нещо. Повратната точка, от която насетне всичко ставаше необратимо, а чувствата и действията следваха собствения си ход. Но колкото и да се мъчеше, не можеше да измисли какво иска да каже.
	— Ще трябва да предупредим Сара — обади се тя накрая, — в случай че нещата тръгнат бързо и се наложи да й намерим ново жилище.
	— Нека да го решаваме, когато стигнем дотам. — Мак не откъсваше очи от огъня.
	— Тогава ще ида да звънна на агента — каза Наташа и се върна тихо в кухнята, стъпвайки само по чорапи по студения под.


	Мак беше предложил да сготви. Беше извадил от багажника на колата си кутия с продукти, покрити с ленена кърпа, и бе заявил, че не бива да поглеждат, докато не стане готово. Наташа, леко изненадана от новопридобитите кулинарни умения на бившия си съпруг, усети, че е не толкова развълнувана от този неочакван жест, а по-скоро тотално объркана. Защо се бе превърнал в Идеалния мъж веднага след като се бяха разделили? Сега изглеждаше по-добре, държеше се по-добре, имаше постоянна прилична работа. Не беше загубил нито капка от чара си. А нейният живот беше в пълен застой. Едва й стигаха силите да продължава ден след ден. Почувства се странно облекчена, когато храната бе сервирана на масата.
	— Това е… хм… мексиканско — представи ястието Мак с лека извинителна нотка в гласа.
	Наташа и Сара се вторачиха в кафявото нещо на бучки в синята купа и питките такос, които още бяха в плика. Парчета с неидентифициран произход се мъдреха в мазно олио, разбъркани с нещо червено. Двете се спогледаха над масата и едновременно избухнаха в смях.
	— Добре де… май нещо не съм улучил времето за готвене — обади се Мак. — Съжалявам. Говеждото може да е малко преварено.
	— Какво е това? — Сара побутна с вилица кафеникавата мазна купчинка. На Наташа, която се мъчеше да запази сериозен вид, й заприлича на нещо, което конят може да е оставил подире си.
	— Това е запържен боб — обясни Мак. — Не си ли яла пържен боб преди?
	Сара поклати глава, леко подозрителна, сякаш това можеше да се окаже номер.
	— На вкус е по-добро, отколкото на вид. Честно.
	Той зачака, загледан в двете си сътрапезнички.
	— Е, добре де — примири се накрая. — Да си поръчаме храна за вкъщи.
	— Тук няма такива заведения, Мак — отвърна Наташа. — В провинцията сме. Хайде! — Тя отвори плика с питките.
	— Ако го полеем обилно със сметана и го поръсим с кашкавал, ще става за ядене. Нали така се прави с мексиканската храна и бездруго?


	След вечерята Сара се качи да си вземе душ, после слезе само да им каже, че ако не са против, би искала да си легне. Стискаше оръфана дебела книга в ръка.
	— Едва девет и половина е! — възкликна Мак. Двамата с Наташа се бяха преместили в малката всекидневна, където той бе вдигнал крака върху коша с дърва. — Какъв тийнейджър си изобщо?
	— Уморен, предполагам — обади се Наташа. — Денят беше дълъг.
	— Каква е книгата?
	Сара я протегна напред. Беше подвързана с червена хартия, залепена с тиксо.
	— На дядо ми е — каза тя и понеже те продължиха да я гледат очаквателно, поясни: — Ксенофонт.
	— Четеш класиците? — Наташа не можа да скрие изненадата си.
	— За ездата е. Папа обичаше да я чете, затова си помислих, че може да ми помогне…
	— Гърците могат да те научат на езда?
	Тя подаде книгата на Мак, който огледа корицата.
	— Нищо не се е променило особено — отвърна Сара. — Нали знаете онези бели коне във Виена?
	Дори Наташа беше виждала бляскавите бели жребци. Винаги си бе представяла, че са просто красива туристическа атракция, като бийфийтърите*.
	[* Стражите на лондонския Тауър и второто от общо три церемониални подразделения във Великобритания, в чиито задължения влиза охраната на британския монарх. — Б.р.]
	— Техните ездачи още използват в тренировките си трактата на Ла Гериниер, а той е написан през 1735 година. _Каприол, крупада, курбет…_ Фигурите, движенията не са се променили изобщо, откакто са били изпълнявани пред Краля Слънце.
	— Много от принципите в правото датират също толкова отдавна — обади се Наташа. — Впечатлена съм, че се интересуваш от класически текстове. Чела ли си „Илиада“? Имам я горе. Може да ти хареса…
	Но Сара вече клатеше глава.
	— Това е само… заради тренировките на Бу. Докато Папа го няма.
	— Обясни ми нещо, Сара. — Мак се пресегна за едно тако и го пъхна в уста. — Какъв е смисълът на всичко това?
	— Кое?
	— Цялото това изпипване на детайлите. Старанието да държиш краката си на точното място. Да гледаш краката на коня да са вдигнати точно така, а не иначе. Стойката на главата му. Искам да кажа, че виждам смисъла, когато се прескачат препятствия или се надбягват. Но докато те наблюдавах в парка, ти повтаряше едно и също нещо пак и пак. Какъв е смисълът в _това_?
	Наташа забеляза, че Сара изглеждаше изненадана, сякаш въпросът му бе еретичен.
	— Какъв е _смисълът_ ли? — повтори тя.
	— В повтарянето на тези детайли от движенията до безкрай. Виждам, че изглежда добре, но не мога да схвана какво целиш. През повечето време не мога да разбера какво искаш да постигнеш.
	Беше си измила косата и понеже още бе влажна, ясно се виждаха тънките, равни следи от гребена в нея. Сега го погледна уверено.
	— Ти защо продължаваш да снимаш?
	Той се ухили зарадван.
	— Защото винаги има по-добра снимка.
	Тя сви рамене.
	— И аз винаги бих могла да го направя по-добре. И двамата можем. Всичко зависи от идеалното разбиране помежду ни. Едно леко помръдване на пръста върху юздата или съвсем незабележимо преместване на тежестта на тялото може да има голям ефект. Всеки път е различно, защото той може да е в лошо настроение или аз да съм уморена, или земята да е по-мека. Не е само в перфектната техника, а в това два разума, две сърца… да постигнат хармония. Всичко е в общуването помежду ни.
	Мак вдигна вежди към Наташа.
	— Мисля, че разбираме това — каза той.
	— Но когато Бу го разбере — продължи Сара, — когато двамата го направим правилно заедно, усещането е несравнимо. — Погледът й се отмести встрани, ръцете й неволно стиснаха въображаеми юзди пред нея. — Конят може да направи красиви неща, невероятни, ако измислиш как да го помолиш правилно. Тайната е да се опиташ да отключиш това, да дадеш свобода на способностите му… и после да го накараш да го направи. И нещо повече, да го накараш да го направи, защото _той_ го иска. Защото, когато го прави, това го превръща в най-добрата версия на самия него.
	За малко настана тишина. Сара изглеждаше леко смутена, сякаш бе разкрила твърде много от себе си.
	— Както и да е — каза тя накрая, — той предпочита да си е у дома.
	— Е, скоро ще го прибереш — бодро заяви Мак, — след тази малка ваканция. И ние ще останем само лош спомен. Нещо, за което да разказваш на приятелите си.
	— Не мисля — продължи Сара, сякаш не го беше чула, — че ще е много щастлив тук, когато ме няма през седмицата.
	Наташа усети как вътрешно се напряга и тонът й стана по-остър:
	— Но вече обсъдихме това. Даже и да е в Лондон, няма да можеш да го виждаш. Тук поне ще си сигурна, че някой се грижи за него. Хайде, Сара…
	Не искаше да звучи раздразнително, но беше уморена.
	Сара понечи да излезе от стаята, но после се обърна.
	— Да не би да продавате къщата? — попита тя откъм вратата. — Чух ви да си говорите, докато бях в банята — добави.
	Къщата бе твърде малка, за да имат тайни. Наташа погледна към Мак, който въздъхна дълбоко.
	— Да — потвърди той. — Така е.
	— Къде ще се местите?
	Той подхвърли кибрита към тавана и отново го улови.
	— Ами аз вероятно ще се преместя някъде в Излингтън, а Наташа не знам къде ще отиде, но няма защо да се притесняваш. Няма да се случи скоро, не и преди дядо ти да се е прибрал у дома.
	Сара се облегна на вратата.
	— Двамата вече не сте заедно, нали? — Беше по-скоро констатация, отколкото въпрос.
	— Не — каза Мак. — Заедно сме само заради децата. Това си ти, между другото. — Той метна книгата към Сара и тя я улови. — Виж, не се тревожи за нас — опита се да я успокои той. — Ние сме добри приятели и сме щастливи да останем заедно, докато всичко се уреди. Нали, Таш?
	— Да. — Прозвуча дрезгаво. Сара я наблюдаваше и Наташа усещаше, че момичето долавя неудобството й.
	— Сама ще си направя закуска — каза Сара, като пъхна книгата под мишница. — Искам да ида във фермата възможно най-рано, ако нямате нищо против.
	После излезе и чуха скърцането на стълбите под краката й, докато се качваше към стаята си.


	Първата нощ, която Мак и Наташа прекараха в лондонската си къща, бяха спали на матрак на прашния под. При местенето от апартамента й болтовете на сглобките на двойното им легло се бяха изгубили и изтощени след цял ден разопаковане на багажа, те просто бяха сложили матрака пред печката във всекидневната и се бяха завили с меката завивка. Сега си спомни как лежеше в обятията му под голите прозорци, които гледаха към тъмната улица, и как бе видяла някъде далеч самолет да прелита в небето. Бяха заобиколени от струпани един върху друг кашони, които щяха да останат неразопаковани месеци наред, по стените бяха още чуждите тапети, усещаха се странно да спят в къща, която притежават, но още не е станала тяхна. Двамата сякаш бяха на бивак там и това някак допълваше усещането за чужда среда, за нереалност. Тогава Наташа лежеше там, сърцето й биеше ускорено, без да си представя къде ще бъдат след време, в какво ще се превърне къщата, като само се наслаждаваше на този малък идеален момент, на това пълно сливане на щастие и възможности, за което сигурно и тогава бе знаела, че няма да трае вечно.
	Докато усещаше ръката му да я прегръща, обгърната от огромното празно пространство на старата къща наоколо, тя бе изпълнена с чувството, че могат да постигнат всичко. Сякаш това бе само началото на нещо, безкрайно като небето над тях. Беше се обърнала да го погледне, този красив и влюбен в нея мъж, прокарала бе леко пръсти по спящото му лице, беше го целувала нежно, докато той се събуди бавно и я придърпа към себе си с леко сънено мърморене, изненадан и щастлив.
	Наташа си сипа чаша вино. Впери поглед в телевизора, без да има представа какво гледа. Почувства се странно разголена и с ужас осъзна, че в очите й напират сълзи. Леко се извърна от Мак, примигна бързо няколко пъти и отпи голяма глътка.
	— Хей — тихо я повика Мак.
	Не можеше да се обърне. Така и не бе усвоила умението да плаче дискретно. Носът й вече сигурно светеше като фар. Чу го да става и да прекосява малката стая, за да затвори вратата. После седна и угаси телевизора. Тя го прокле мислено.
	— Добре ли си?
	— Добре съм — рязко отвърна тя.
	— Не изглежда така.
	— Но съм добре. — Отново надигна чашата си.
	— Тя ли те разстрои?
	Наташа се стегна.
	— Не… — Явно това нямаше да е достатъчно. — Предполагам, че цялата история с къщата ме изтощава. Всъщност и присъствието на тийнейджърка наоколо също е доста изтощаващо.
	Той кимна.
	— Не е никак… ясно и подредено, нали?
	Той се ухили.
	„Не бъди мил — мислено се примоли тя. — Не го прави.“ Прехапа устни.
	— Заради… къщата ли е?
	Тя се постара да си придаде безразличен вид.
	— Ами… предполагам, че е съвсем нормално да се чувстваме странно.
	— И аз не съм особено щастлив — каза той. — Обичам къщата.
	Двамата седяха мълчаливо, загледани в огъня. Малката къщичка бе обгърната от тъмнината на провинциалната нощ, която приглушаваше всеки звук и светлина.
	— Целият труд — обади се тя. — Годините на планиране, ремонт и мечти. Просто е… тежко ми е да знам, че всичко ще изчезне. Все си представям какво беше, когато за първи път влязохме там, къщата беше истинска развалина, но с толкова голям потенциал.
	— Още пазя снимките — призна той. — Има една, на която събаряш онази задна стена, цялата покрита в прахоляк, стиснала големия чук…
	— Просто изглежда странно други да живеят там. Те няма да знаят нищо — нито за парапета от старо дърво, изхвърлено от морето, нито защо сме сложили онзи кръгъл прозорец в банята…
	Мак изведнъж остана без думи.
	— Целият този труд. За нищо. Просто продължаваме нататък. — Наташа съзнаваше, че виното я кара да говори твърде открито, но сякаш не можеше да спре. — Имам чувството, че… оставяме нещо от себе си там.
	Той срещна погледа й и тя извърна очи. Една цепеница се удари в решетката и към комина се издигнаха куп искри.
	— Не мисля — сякаш на себе си промълви тя, — че мога да положа толкова усилия някъде другаде.
	От горния етаж се чуваше как Сара отваря и затваря чекмеджета, чуваха и тихото пропукване на огъня.
	— Съжалявам, Таш.
	Той се поколеба, после се пресегна и хвана ръката й. Тя се загледа в преплетените им пръсти. Усещането за допира до кожата му бе странно, но и някак толкова познато, че за миг остана без дъх.
	Дръпна ръката си и се изчерви.
	— Ето затова не пия обикновено — каза тя и се изправи. — Беше дълъг ден. А и предполагам, че всички се чувстват така, когато продават жилище, където са прекарали много време. Но все пак е само една къща, нали така?
	По лицето на Мак не можеше да се разбере какво мисли.
	— Разбира се — съгласи се той. — Просто една къща.


>	Дванадесета глава

E>
	Боговете са дали на човека дарбата да научи другия на задълженията му посредством реч и разумни доводи, но що се отнася до коня, съвсем очевидно е, че той не е склонен на обучение посредством реч или доводи.
@	Ксенофонт, „За ездаческото изкуство“
E$

	Въпреки изтощението си Наташа спа неспокойно. Тишината на провинцията я потискаше, а близостта на Мак и Сара й се струваше твърде осезаема в малката къща. Можеше да чуе скърцането на дивана от долния етаж, когато той се обръщаше, тихичкото топуркане на боси крака до банята, когато Сара отиде до тоалетна в малките часове. Струваше й се, че дори може да чуе дишането им, което пък я накара да се запита дали и Мак чува всяко нейно движение. Унасяше се и се будеше от кратки и неспокойни сънища, в които спореше с него, или си представяше много ясно как непознати окупират дома й, докато накрая, когато навън просветля и оранжевото слънце се показа над далечните дървета, тя престана да се мъчи да държи очите си затворени. Обзе я особен покой, сякаш умът й бе смирен от физическите обстоятелства. Остана да лежи, загледана в светлия таван, докато най-сетне стана и си наметна халат.
	Нямаше да мисли за Мак. Беше глупаво да се разстройва за къщата. Истинска лудост бе да отдава значение на едно докосване на длани. Просто беше пийнала и бе свалила гарда си. Само бог знаеше какво би казал Конър, ако я беше видял.
	Погледна колко е часът — шест и петнайсет — после се ослуша да чуе глухия тътен, който сигнализираше включването на парното отопление. Загледа се в затворената врата на спалнята, сякаш можеше да види през нея до отсрещната страна на коридора, където спеше Сара.
	„Бях голяма егоистка — помисли си Наташа. — Тя не е глупава и усеща неудобството ми. Какво ли е да си изгубил толкова много и да се налага да си зависим от непознати?“ Парите, годините, миналото й даваха на Наташа възможности за избор, каквито Сара може би никога не е имала. През следващите няколко седмици, реши Наташа, щеше да се държи по-дружелюбно, да прикрива вродената си резервираност и недоверието. Щеше да се постарае да има полза от това кратко съжителство. Дребно нещо, но достойна постъпка. Ако се фокусираше повече върху Сара, може би щеше по-малко да се разсейва от присъствието на Мак. И може би щеше да избегне ситуации, подобни на снощната.
	Кафе, реши тя. Щеше да си направи кафе и да се наслади на един час спокойствие.
	Отвори тихичко вратата на стаята си и излезе. Вратата на стаята за гости бе открехната и Наташа се загледа в нея, след което импулсивно пристъпи напред и леко я побутна. Така правеха майките, каза си тя. По целия свят майките побутваха вратите на спалните, за да се порадват на спящите си деца. Можеше и тя за миг да изпита частица от техните чувства. Само малка частица. Някак си й бе по-лесно да почувства нещо — или поне да се опита — когато момичето спеше.
	Внезапно я прекъсна резкият звън на телефона, така че тя дръпна ръка. Обаждане толкова рано сутрин можеше да носи само лоши новини. „Не мама и татко — мислено се примоли тя на незнайно божество. — Нито пък сестрите ми, моля те.“
	Но гласът от другия край на линията не беше на член от семейството й.
	— Госпожо Маколи?
	— Да.
	Мак се разбуди. Видя го как се надига от дивана.
	— Обажда се госпожа Картър от конюшнята. Съжалявам, че звъня толкова рано, но имаме проблем. Вашият кон явно е избягал.
	— Как, по дяволите, е излязъл? — попита Мак, търкайки очи. Беше със стара тениска, износена до прокъсване, която тя разпозна.
	— Спомена нещо, че понякога се усещали как да вдигнат резето. Нещо, свързано с удряне по вратата, при което то подскачало. Не я слушах внимателно.
	О, господи, мислеше си тя. Какво ще кажат на Сара? Тя щеше да изпадне в истерия. И ще обвини тях за случилото се, задето са я принудили да го доведе тук.
	— Какво ще правим?
	— Съпругът на госпожа Картър вече е излязъл с бъгито си и обикаля из полята. Тя също ще тръгне с джипа си. Помоли да вземем юзда и да излезем с колата. Опасява се, че може да е тръгнал към магистралата. Може да е прекарал цяла нощ навън.
	Наташа обви тялото си с ръце и потрепери.
	— Мак, ще трябва да я събудим и да й кажем.
	Той разтри лице. По изражението му си личеше, че се притеснява от това, колкото и тя.
	— Недей — каза той и си облече пуловер. — Нека първо се опитаме да го намерим. Няма смисъл да я плашим, ако просто е в някое близко поле. Снощи беше толкова изморена, че с малко късмет ще го открием, преди да се е събудила.
	Навън имаше лека слана и докато шофираха нагоре по пътя, гумите леко скърцаха върху посребрения асфалт. Движеха се бавно, със свалени прозорци, напрегнали вниманието си да видят или чуят големия кафяв кон. Всяка движеща се сянка в далечния храсталак, всяка следа по заледената земя предполагаше нечие скорошно минаване оттам. Наташа се опита мислено да си представи околните улички, да предугади намеренията на животното, което дори не бе докоснала още.
	— Безсмислено е — обади се Мак за пореден път. — Почти нищо не се вижда над зеления плет, а и шумът на двигателя заглушава всеки по-слаб звук. Да оставим колата.
	Паркираха на най-високото място в селото. Имаше едно местенце точно до църквата, спомни си Наташа, откъдето можеха да видят почти цялата долина. Бинокълът на Конър беше в джоба й, но тя не бе сигурна, че ще може да различи големия кафяв кон на Сара от който и да било друг в полето.
	Вече беше светло, но въздухът още носеше нощния мраз и на нея й беше студено. Беше грабнала палтото си, но тениската под него не можеше да я защити от почти минусовите температури.
	Мак стоеше на малко възвишение, загледан над гробището, присвил очи заради слънцето. Тя му подаде бинокъл и той забеляза, че се свива в палтото си.
	— Добре ли си?
	— Малко ми е студено. Май излязохме много набързо. — Ами ако Сара се беше събудила, сепна се тя. Ами ако вече беше видяла, че ги няма?
	— Ето, вземи. — Той свали шала си и й го подаде.
	— Но така на теб ще ти е студено.
	— Аз не усещам студ. Знаеш го.
	Тя взе шала и си го сложи. Той още пазеше топлината на тялото му, беше толкова пропит с уханието му, че тя за миг усети замайване и побърза да го прикрие, като се отдалечи към една издигната плоча. Отлично познаваше уханието му, с лека цитрусова нотка. И чиста мъжка миризма. Що за мазохизъм беше това? Рязко свали шала, след като се увери, че не я гледа, напъха го в джоба и вдигна високо яката си.
	— Не мога да го видя — каза Мак и свали бинокъла от очите си. — Няма смисъл. Може да е навсякъде. Да се крие зад някой плет. Или в горичка. Може дори да е на половината път до Лондон вече — просто не знаем от колко време го няма.
	— Вината е наша, нали? — Наташа скръсти ръце пред гърдите си.
	— Само се опитвахме да помогнем.
	— Да. И много добре се справяме досега. — Тя подритна земята с върха на обувката си и се загледа как кристалчетата слана се стапят върху нея.
	Мак скочи пъргаво и хвана ръката й над лакътя.
	— Не се укорявай. Просто се опитвахме да постъпим правилно.
	Двамата се спогледаха, докато думите му заглъхваха в тишината наоколо.
	— Да се връщаме — тръгна към колата. — Може госпожа Картър вече да го е намерила.
	Вероятно никой от двамата не го вярваше. Нещо й подсказваше, че когато беше замесена Сара, няма прости и щастливи развръзки.


	Мълчаха по краткия път обратно. Даже и да бе забелязал, че тя вече не носи шала му, Мак не каза нищо. Къщата бе тиха, обгърната в мрак, и те побързаха да влязат, благодарни за топлината.
	— Ще сложа чайника. — Наташа свали палтото си и застана до печката, опряла порозовелите си пръсти върху затопления й плот.
	— Какво ще й кажем?
	— Истината. По дяволите, Мак, може тя да е оставила резето вдигнато. Може всичко да се окаже нейна грешка.
	— Стори ми се доста съвестна. О, господи. — Той прокара длан по небръснатата си буза. — Голяма каша.
	Наташа извади две големи чаши и се зае да прави кафе, като през цялото време усещаше как Мак крачи нервно в другата стая. Сега бе застанал до прозореца и дърпаше завесите, след което сивата утринна светлина освети останалите от предната вечер неприбрани чаши със следи от вино по тях, както и решетката на камината, цялата в пепел.
	Кафе, помисли си тя. След това щеше да се обади на госпожа Картър. И да събуди Сара.
	— Таш.
	Тя инстинктивно стисна зъби. Кога най-после щеше да престане да я нарича така?
	— Таш.
	— Какво?
	— Ела да видиш нещо.
	— Защо?
	— Погледни през прозореца. Страничния.
	Тя отиде до него, подаде му чашата с кафе и се загледа в градината. Там, където преди беше спретната правоъгълна морава, сега беше истинско блато от кал и разровена почва. Оранжевите камбанки на физалиса вече ги нямаше и последните упорити стъбълца бяха стъпкани и смазани в мократа земя. Към далечния край, където започваше полето, грижливо издигнатата й ограда от върбови клонки бе съборена и лежеше в сбутана купчина близо до ябълката. Саксиите й бяха натрошени на парчета по плочите на малкия вътрешен двор. Като истинско бойно поле или местопрестъпление. Красивата й, грижливо поддържана градинка сякаш бе прегазена от булдозер.
	Наташа се мъчеше да преглътне целия ужас на разрушението и дъхът й почти секна, когато се приближи още малко до замъгленото стъкло.
	Едва забележима, в левия ъгъл на дворчето, малко встрани, на една от градинските пейки беше полегнала спящата Сара. Увита в зимното си палто и покрита с калните останки от онова, което преди беше най-хубавата пухкава завивка на Наташа.
	Само на няколко крачки от протегнатата й надолу ръка, твърде огромен за малката градинка, решен да откъсне и последните ябълки, останали по голите клони на дървото, с малки бели облачета, които нежно струяха от ноздрите му, стоеше голям кафяв кон.


>	Тринадесета глава

E>
	За да завие, конят трябва първо да погледне в посоката, в която искате да тръгнете.
@	Ксенофонт, „За ездаческото изкуство“
E$

	Сара седеше на втория етаж в автобуса и броеше за четвърти път парите в джоба си. Стигаха за наема за две седмици, пет бали сено и една торба зърно; достатъчно, за да зареди склада си за следващите две седмици. Но не и за да държи настрани от себе си Малтиеца Сал. Беше три и петнайсет. Той рядко отиваше в двора преди четири и половина. Просто щеше да остави парите на Каубоя Джон или под вратата на офиса с бележка и с малко повече късмет нямаше да се налага да говори с него отново. И двата пъти, откакто се бе върнала, Сал бе споменал за просрочения наем. И тя бе обещала да намери парите, без да има представа как ще го направи.
	Толкова се радваше, че отново е тук. Бу беше върнат на „Спеърпени“ по-малко от седмица след като го бяха отвели оттам. Мак и Наташа нямаха голям избор: жената във фермата беше откачила, твърдеше, че цели два часа обикаляла в тъмното да го търси, беше обвинила Сара в безотговорност и глупост, като бе изтъкнала, че в градината има тис и декоративни храсти с отровни плодове, както и още куп вредни за него растения. Дори и Мак не се застъпи за нея. Двамата с Наташа се държаха, сякаш тя е някаква престъпничка само защото е изровила моравата. Преди никога не бе виждала Мак толкова мрачен. Не ядосан, не точно, а просто с разочарования вид, който хората придобиваха, преди да въздъхнат тежко.
	По лицето му се четеше огорчение, докато вървеше с нея и Бу обратно към конюшнята. С ръце, пъхнати дълбоко в джобовете, Мак й бе казал, че малката градинка е много специална за Наташа и че само защото тя не показва явно чувствата си, това не означава, че не изпитва такива. Всеки има нещо, на което изключително много държи и което би искал да опази на всяка цена; тя би трябвало най-добре да го знае.
	Сара се бе почувствала особено зле, когато видя Наташа да плаче в коридора. Не беше си дала сметка колко тромав ще е Бу в градината, а само, че там ще бъде прибран на сигурно място. Близо до нея. Мак не каза нищо друго, но онова, което премълча, я притесни още повече. Накрая просто предложи, че би било по-разумно, ако двете с Наташа се избягват взаимно за известно време.
	Никой не я остави да каже каквото искаше: че не можеха да винят нея за всичко. Беше им казвала и на двамата, много пъти, че не може да я разделят от Бу. Трябваше да разберат, че тя не можеше да го остави на чуждо място, да цвили в тъмните поля и да търси познатите си. Голямата ирония бе, че тя остана толкова близо до къщата, за да не се тревожат те за нея.
	Напрегнатата атмосфера вкъщи бе продължила няколко дни след завръщането им в Лондон. Личеше си, че Наташа още е силно разстроена. Понякога ги чуваше как си говорят тихо с Мак, като затваряха безшумно вратите преди това, сякаш тя не можеше да се досети, че обсъждат нея. Мак винаги след това беше престорено весел и шеговит с нея, наричаше я „цирково момиче“, както правеше Каубоя Джон, и общо взето се правеше, че всичко е наред. Отначало се опасяваше, че ще й кажат да си тръгне. Но после сякаш бяха установили някакъв обичаен режим. Тя ставаше рано и отиваше в конюшнята преди училище. Няколко дни даже и Мак беше буден рано и я караше дотам с колата. В тези сутрини той снимаше двора, Бу и Каубоя Джон, но после го бяха ангажирали с доста преподавателска работа и не можеше да идва изобщо.
	Предната вечер я бе извикал в кухнята, докато Наташа беше на работа, а тя май непрекъснато работеше напоследък, и й бе подал един плик.
	— Джон ми каза колко ти трябват — каза Мак, докато протягаше ръка. — Ние ще плащаме наема и храната за Бу засега, но ти трябва да вършиш цялата работа. И ако разберем, че си отсъствала от училище или не си била там, където е трябвало, ще го пратим някъде другаде. Сделката е честна, нали?
	Тя кимна, усещайки банкнотите през тънкия бял плик. Едва се сдържаше да не го сграбчи. Когато вдигна очи, забеляза, че той я наблюдава.
	— Така че… мислиш ли, че това може да спре… изчезването на дребни суми от къщата?
	Тя се бе изчервила.
	— Предполагам — измърмори под нос.
	Не можеше да му каже за парите, които дължеше на Сал, не и докато и двамата още й бяха ядосани. Не и след като Мак почти я бе обвинил в кражба.
	Опита се да погледне на ситуацията откъм добрата й страна. Не бяха толкова зле. Конят й беше при нея. Животът беше хубав. Или поне доколкото това бе възможно без Папа у дома. И все пак понякога, докато седеше в автобуса сутрин, си спомняше как бе изглеждал Бу на онази мека пясъчна арена, как сякаш летеше, какво удоволствие изпитваше от това, че е на място, където има шанс да даде най-доброто от себе си. Спомняше си коня си далеч от пушека и шума на трополящите отгоре влакове, как препускаше в кръг из зеленото ограждение, с високо вдигната глава, сякаш попиваше с очи далечния хоризонт, а опашката му бе развята високо като знаме.


	— Е, как вървят нещата?
	Рут Тейлър прие предложената й чаша чай и леко се облегна на мекия бежов диван. Не беше обичайната всекидневна, която често срещаше в работата си, помисли си тя, забелязала картините по стените, лъскавия паркет от старинен дъб. Беше чудесно да получи чаша чай и да не се тревожи къде е била преди това въпросната чаша.
	— Всичко наред ли е? — Извади папката на Сара Лашапел от чантата си и със съжаление отбеляза, че има още четири посещения същия ден. А при тях нямаше да има меки бежови дивани. Две проверки за младежи, търсещи убежище, в мърляв хотел на Фърнли Роуд, друго посещение — при момче, което се кълнеше, че доведеният му баща го бие, и последното — при една майка тийнейджърка, пристрастена към наркотиците, която живееше в Сандаун.
	Двамата Маколи се спогледаха. Размениха си нещо мълчаливо, преди мъжът да отговори.
	— Добре сме — каза той. — Всичко е чудесно.
	— Тя свикна ли вече? Минаха колко, четири седмици?
	— Четири седмици и три дни — отговори жената.
	Госпожа Маколи бе пристигнала малко след Рут и сега седеше на ръба на стола, с куфарчето до краката й, като си поглеждаше тайничко часовника, сякаш чакаше разрешение отново да хукне нанякъде.
	— А училището? Някакви проблеми с отсъствията?
	Ново споглеждане.
	— Имахме някои проблеми в началото — отвърна господин Маколи, — но мисля, че ги изгладихме. Явно сме… постигнали разбирателство.
	— Определили сте й граници, както предположихме.
	— Да — каза той. — Мисля, че вече всички се разбираме много по-добре.
	Мъжът определено бе много симпатичен. Точно неин тип, с разрошена коса и блеснали очи. „Не бива“, смъмри се сама Рут. Не биваше да мисли така за клиентите си. Особено за онези, чиито съпруги седяха наблизо.
	— Тя е в добро здраве — продължи той. — Храни се добре. Пише си домашните. Има си… свои интереси. — Обърна се към жена си. — Не знам какво друго да кажа всъщност.
	— Сара се справя чудесно — отсече тя.
	— Не се тревожете. Не съм тук да ви съдя, нито да оценявам родителските ви умения. — Рут се усмихна. — Това е неофициално настаняване — роднинска грижа, както го наричаме, така че не се бъркаме особено. Вече говорих със Сара, която каза, че е щастлива тук. Просто реших, предвид миналото й, че е добре да се отбия и да видя как вървят нещата.
	— Както вече казах — отбеляза господин Маколи, — всичко е наред, наистина. От училището не са ни звънели за проблеми. Не ни държи будни със силна музика. Има само шест или седем гаджета. Не използва тежки наркотици. Шегувам се — добави той, след като жена му го погледна гневно.
	Рут си погледна папката.
	— Имате ли новини за дядо й? Съжалявам, трябваше сама да звънна, но в службата сме толкова заети.
	— Състоянието му бавно се подобрява — каза господин Маколи, — макар да не съм експерт в тези неща.
	Рут съжали, че е облякла кафявата си пола. В нея краката й изглеждаха къси и дебели.
	— О, да. Спомних си. Удар, нали? Хмм. Не се оправят толкова бързо, колкото би им се искало. Вие… съгласни ли сте тя да остане още тук? Знам, че първоначално смятахме, че ще е само за няколко седмици…
	Двамата Маколи отново се спогледаха.
	— Технически погледнато, след като преминете шест седмици, би трябвало да направим официална проверка и може би да обсъдим възможността за попечителство, което би ви дало известни родителски отговорности.
	— Има едно възможно усложнение — обади се господин Маколи. — Скоро ще продадем къщата. Всъщност вече приехме оферта за нея.
	— А ще има ли стая за Сара в новия ви дом?
	Този път не се погледнаха. Мъжът заговори първи.
	— Не съм сигурен още.
	— Искате тя да бъде поверена на грижите на службите ли? Да прехвърлите отговорността отново към нас? — _Моля ви, не казвайте „да“_ — мислено се примоли Рут. — _Имам цял списък с натрупани отдавна молби. И определено няма много домове за децата, които да приличат поне малко на този._
	— Опитваме се да измислим нещо. Просто още не сме решили къде, хм, ще се местим, нали, Таш? Но тя определено може да остане тук следващите няколко седмици.
	Няколко седмици. Всичко можеше да се случи за няколко седмици. Рут малко се успокои.
	— Да се надяваме, че скоро ще бъде отново с дядо си. — Тя се усмихна и огледа всекидневната. — Много хубава къща. Сигурно ще ви е мъчно за нея.
	Никой от двамата не проговори. Тя сложи длани върху папките си и се наведе леко напред.
	— А как се чувствате вие двамата? Ако не сте свикнали да съжителствате с млади хора, сигурно е изненадващо трудно.
	Тя се обърна към госпожа Маколи, която почти не се включваше в разговора.
	— Добре сме — отвърна господин Маколи.
	— Госпожо Маколи?
	Жената се замисли, преди да отговори. Рут си припомни от прочетеното в папката, че е адвокат. Нищо чудно.
	— Доста по-изморително е, отколкото очаквах — внимателно формулира тя отговора си. — Но пък не съм сигурна какво изобщо съм очаквала.
	— Някакви по-специални грижи?
	Тя се замисли.
	— Не — отсече накрая. — Мисля… че предимно… имаме различен поглед към света.
	— Тийнейджърите са много специална порода.
	Господин Маколи се усмихна широко.
	— Определено е така.
	— Всеки има своите предизвикателства. Но от училището ни казаха, че тя е доста по-уверена и спокойна.
	— Сара е добро хлапе — добави мъжът. — Има амбиция.
	— Може би, ако някога пак решите да приемете дете в семейството си, бихте били по-щастливи с по-малко дете. Обмисляли ли сте да се регистрирате като приемни родители? — Нямаше смисъл да им споменава за финансовите облаги, реши Рут. Тези двамата не изглеждаха да имат парични затруднения. — Има огромен недостиг в това отношение — продължи тя. — Много деца са в нужда.
	— Знам го отлично — обади се тихо госпожа Маколи.
	Пред погледа на Рут съпругът й докосна ръката на жената с опакото на дланта си. Мил жест. Грижовен. Странното бе, че тя се изчерви.
	— Ще помислим — каза той. — В момента просто не мислим за бъдещето.


	Под вратата на склада й имаше бележка. Тя бутна портата с крак, взе листчето и го разгъна, после се загледа в непознатия почерк.
C>
	Здрасти, цирково момиче. Извинявай, че не можах да ти го кажа лично, но трябва да се върна в Щатите. Сестра ми Арлин се разболя и понеже няма друг жив роднина, понеже проклетата жена прогони трима съпрузи, аз трябва да се погрижа за нея.
	Малтиеца Сал има ключове и ще храни животните ми, но и ти ги наглеждай, става ли?
	Кажи на Капитана, че много съжалявам, че няма да го видя този уикенд, но ще се върна след седмица-две. Ще му донеса и малко уиски, ако успея да го прекарам покрай онези сестри нацистки.
@	К. Дж.
C$
	Тя сгъна прилежно листчето и го прибра в джоба си, силно разстроена от перспективата Джон да го няма. Знаеше, че има сестра в Америка, понеже той често се шегуваше колко е грозна, но в редките пъти, когато бе заминавал да я види, Папа винаги беше държал всичко под контрол. Сега, без него и Джон, дворът сякаш оставаше без опора. Нямаше да е задълго, каза си Сара. Всичко щеше да се нареди съвсем скоро.
	Започна леко да вали и камъните по двора станаха лепкави там, където някой не беше помел разпръснатото сено или разпиляното зърно. Сара окачи палтото си на един пирон и се наметна със старото палто на дядо й, което използваше, за да предпазва дрехите си. Инстинктивно усещаше, че работата ще я успокои, затова, след като провери купичката с вода на кучето, се зае с конете, изпъна накривените покривала, провери дали всички врати на отделенията са затворени. Изрина на Бу, смени сеното и водата му, погледна му краката, изгони навън кокошките, както и някаква нова коза в двора, после спря за миг да побъбри с Ранджит от „Радж Палас“, който бе дошъл да купи малко яйца. Накрая се върна в склада си, за да се преобуе в училищните си обувки.
	Едва когато заключваше с катинара, се сети за парите в плика. Бръкна в джоба си и подскочи, когато някаква ръка я хвана леко за врата. Тя се извърна, готова да удари натрапника.
	— Какво става? Да не ме помисли за някой луд, готов да ти се нахвърли? — Малтиеца Сал изглеждаше силно развеселен, а златният зъб в устата му едва проблясваше в мрачината на склада, докато размахваше показалец под носа й.
	Тя потръпна и вдигна ръка към врата си.
	— Любовно писъмце ли ми оставяш, цирково момиче? — Посегна да грабне плика от ръката й, стиснал цигара в другата си ръка, разкрачил крака, сякаш да подчертае, че той е господарят на това място. Миризмата на афтършейв и тютюн вече надделяваше над сладкото ухание на сено и зърно. — Нали знаеш, че винаги можеш да ми го кажеш лично?
	— Парите — каза тя, засрамена от прегракналия си глас. — Твоите пари.
	— О… — Сега го взе от нея, като пръстите му докоснаха нейните.
	— Трябва да вървя — каза тя и вдигна раницата си, но той вдигна ръка.
	Отвори плика и надникна вътре. После се намръщи и го протегна към нея.
	— Само това ли?
	— Наемът. За две седмици. И за сеното и зърното.
	Навън валеше по-силно. Шеба се пъхна вътре зад гърбовете им, а рошавата й козина блестеше от капките като обсипана със скъпоценни камъни. Някъде по железопътните арки изцвили кон и копитата му изтрополиха по бетонната настилка.
	— И? — Той я погледна очаквателно. Усмихваше се, но изражението му не бе никак весело.
	Тя преглътна.
	— Нямам повече.
	— Ами закъснелият наем?
	— Сега нямам.
	Малтиеца Сал просъска през зъби и поклати глава:
	— Знаеш ли какъв късмет имаш, че запазих отделението за теб? Преди две седмици дойде и си взе коня, заведе го някъде, и то без да ме предупредиш. Мислиш ли, че е възпитано да се прави така?
	— Не бях аз…
	— Задържах това отделение за теб, Сара, макар че можех да го дам на двайсетима други. И после ти просто ми се появи тук, сякаш нищо не е станало. Даже не ми благодари.
	— Но нали ти казах, не беше моя вината. Аз бях…
	— Скъпа, пет пари не давам чия е била вината. И сега се чудя как мога да съм сигурен, че няма да изчезнеш пак. С всички пари, които ми дължиш. Имаш ключове. Ти и конят ти може да хукнете към Тимбукту, ако ви скимне. — Беше се приближил до нея и яката на ризата му бе пред очите й.
	Сара осъзна, че не може дори да преглътне, без да издаде явен звук.
	— Няма — тихо каза тя. — Винаги си плащам дълговете. Папа винаги си плаща дълговете. Джон го знае. — _Никога не сме имали дългове, преди да се случи това_, помисли си тя.
	— Но Джон го няма тук. Както и дядо ти. И всичко тук сега е мое, а не тяхно.
	Тя не можеше да каже нищо.
	Някакъв влак изтрака гръмко над главите им и светлините от вагоните му за кратко осветиха малкия двор. Хиляди хора преминаваха отгоре на път към домовете си, към спокойния си, комфортен живот. Сал вирна брадичка, сякаш обмисляше нещо. После направи още една крачка към нея. Беше близо, твърде близо. Дъхът й замръзна в гърдите.
	Сал заговори с тих глас:
	— Дядо ти е болен, Сара.
	— Знам — прошепна тя.
	— Много болен, по думите на Джон. Затова трябва да ми кажеш нещо. Как ще платиш онова, което ми дължиш? — Гласът му бе мек, музикален, сякаш пееше и това можеше да прикрие заплахата в думите му. Вече бе толкова близо, че усещаше топлия му дъх върху лицето си, сладникавата миризма на афтършейв, на коженото му яке и на още нещо, типично мъжко и непознато.
	Сара остана със сведени очи. Беше чувала мрачни слухове за Малтиеца Сал. С него никой не смееше да се заяжда. Беше лежал в затвора, имаше лоши приятели и тъмни интереси, за които беше по-добре да не се пита.
	— Е?
	— Казах ти…
	— Нищо не си ми казала. Както вече споменах, мислех, че просто си изчезнала. Сега искам да знам дали ще ми бъде платено. — Очите му я пронизваха. — Трябва да измислим нещо, Сара.
	Тя примигна насреща му, мъчеше се да запази самообладание.
	— Трябва да измислим начин да ми изплатиш инвестицията.
	Искаше й се да изкрещи, че и тя иска същото. Че този дълг й тежи ужасно, че коремът й се свива на топка всеки път, когато сметне колко дължи. Мислеше за това при всяко посещение в двора и вече изпитваше все по-малко удоволствие просто да бъде с коня си. И нямаше с кого да го сподели. Никой, освен Малтиеца Сал не можеше да свали този товар от плещите й.
	— Мога да чистя на конете — изстреля тя.
	— Имам момчета за тази работа, Сара.
	— Тогава мога да се грижа за двора през уикендите — предложи тя.
	— Нямам нужда от това — отсече той. — Да продаваш яйца или да ми се мотаеш наоколо с метла в ръка не представлява интерес за мен. Разбираш ли го? Схващаш ли какво е ценно?
	Сара кимна.
	— Аз съм бизнесмен. При все това се опитах да се съобразя със специалното ти положение. Проявих разбиране. Ако беше някой друг, Сара… — Той поклати глава. — Отдавна щях да изгубя търпение.
	Той погледна през рамо навън, под арката, където дъждовни вадички течаха между камъните към портите и блестяха под светлината на уличните лампи. За миг тя си помисли, че той ще си тръгне. Че това е всичко. Но Сал отново се обърна към нея.
	Мълчаливо направи още една крачка напред, така че Сара се озова с гръб до вратата на склада си. После той вдигна ръка и внимателно извади някаква сламка от косата й, задържа я пред очите й, после я метна настрани със силните си, мазолести пръсти.
	Тя гледаше право напред и много се стараеше да не помръдне. Малтиеца Сал се усмихна бавно, широко, а очите му сякаш й казваха, че всичко е наред, че я разбира. И тогава, тъкмо когато тя се насилваше да се усмихне в отговор, той сложи длан върху дясната й гърда и бавно прокара палец по зърното. Направи го толкова леко и небрежно, че на Сара й трябваха няколко секунди, докато схване какво точно става.
	— Няма нужда да говорим за пари, Сара — студено каза той. И с една бърза усмивка си дръпна ръката, преди тя да успее да вдигне своята и да го избута.
	Кожата й изгаряше от допира му. Страните й пламтяха. Гърлото й се бе свило и не можеше да си поеме въздух.
	— Растеш толкова бързо, скъпа — продължи той, прибра плика в джоба си и тръсна пръсти, сякаш бе докоснал нещо горещо. — Винаги има начин за хубаво момиче като теб. Само кажи.
	След което излезе през портите, като си подсвиркваше, а тя остана, замръзнала на място, забравила училищната раница, която висеше в отпуснатата й ръка.


	— Тази вечер ще излизам.
	Най-сетне бяха затворили вратата след Рут. При тръгването си тя се бе усмихнала на Мак по онзи особен начин с твърде широка усмивка, която жените често му отправяха — и това бе подразнило Наташа въпреки волята й. Сега мислено благодари на бога, че се е уговорила да се види със сестра си.
	— Добре. И без това обещах на Сара да я заведа до болницата след училище. Но аз ще изляза утре, ако това не те притеснява?
	Явно не искаше да каже къде.
	— Няма проблем. — Наташа пристъпи напред, но той не понечи да й направи път. — Имам среща, Мак, и вече закъснявам.
	Той беше с дънките, които някога много бе обичала — тъмносини, цвят индиго, меки и изтъркани, избелели на джобовете, защото все носеше куп неща въпреки молбите й да не го прави. Спомни си как се бе облегнала на гърдите му в един уикенд преди няколко години, докато вятърът виеше край ушите й, пъхнала ръце дълбоко в задните му джобове.
	— Купих ти нещо — каза той. Пресегна се назад и извади иззад гърба си голяма торба с различни луковици вътре. — Знам, че е само начало, но… ти беше толкова тъжна.
	Тя ги взе от ръцете му. От мрежестата торба по пръстите й полепна малко пясък.
	— Ще ти помогна, ако искаш, другия уикенд. Мога поне да оправя оградата.
	Наташа преглътна.
	— Всичко ще порасне отново. Все някога. — Тя вдигна поглед към него и се усмихна. — Но благодаря все пак.
	Внезапно си представи Мак, засмян и бъбрещ оживено, с колан с инструменти на кръста, докато тя внимателно засажда новите цветя. Разумно ли беше? Нима пътищата им вече не се бяха преплели твърде много?
	Стояха и двамата в коридора, всеки потънал в мислите си. Когато Мак заговори, стана ясно, че са поели в различни посоки.
	— Не сме го обсъждали още, Таш, но какво ще правим, ако старецът не се оправи? — Той се облегна на вратата, препречвайки пътя й. — Не е добре човекът. Не си го представям скоро да скочи на крака.
	Наташа си пое дълбоко въздух.
	— Значи, ще трябва да стане нечий друг проблем.
	— Нечий друг _проблем_ ли?
	— Добре. Нека да е отговорност.
	— Но какво ще правим с коня?
	Тя си представи животното, което безгрижно бе смазало двора й, оставяйки подире си само потрошени саксии. От онзи ден вече не гледаше на коня като на красиво и грациозно животно.
	— Мак, в деня, в който се изнесем оттук, вече няма да сме семейство. Няма да можем да й предложим дом — с кон или без него. Работата ти няма да ти позволи да бъдеш пълноправен настойник, както и моята. И така ни е трудно да се справяме ден след ден.
	— Значи ще я разочароваме.
	— Системата ни разочарова. Няма достатъчно гъвкавост и ресурси, за да се погрижи за някого като нея. — Забелязала изражението му, тя се опита да смекчи тона. — Виж, може да успеят да намерят място за коня в някой приют за животни поне временно, докато успеят да й намеря нов дом. Може би в провинцията, ако толкова настоява да го задържи. Мисля, че така може да е по-добре за нея.
	— Не си го представям.
	— Е, мога да разпитам дискретно. Да видя какви са възможностите. Без да издавам нищо, разбира се.
	Мак не помръдваше от вратата. Наташа си погледна часовника и видя, че закъснява.
	— Искаш ли тя да си тръгне?
	— Не съм го казала.
	— Но… явно не я харесваш.
	— Разбира се, че я харесвам.
	— Никога не си казала мила дума за нея.
	Тя зарови в чантата си, за да скрие изчервяването, което усещаше по лицето си.
	— Какво да направя? Не ме изкарвай злодея в ситуацията, Мак. Напълно непозната ми е. Предложих й дома си и — бих искала да добавя — излъгах социалните служби междувременно относно връзката ни. Платих стотици лири, за да закарам коня й до Кент и обратно. Пожертвах любимата си градинка…
	— Не говоря за това.
	— А за какво? Че трябва да си разменяме гримове ли? Опитах, ясно? Предложих да я заведа на пазар. Предложих й да оправим малко стаята й. Опитах се да водя разговор с нея. Минавало ли ти е през ум изобщо, че може тя да не ме харесва?
	— Тя е _дете_.
	— И какво? Не е способна да не харесва някого ли?
	— Не. Просто искам да кажа, че възрастният в случая е длъжен да превъзмогне това.
	— О. Значи, вече си експерт по отглеждането на деца.
	— Не. Просто проявявам мъничко човещина.
	Двамата се изгледаха втренчено.
	Тя остави луковиците на масата в коридора и си взе куфарчето с пламнали страни.
	— Сигурно е много хубаво човек да е като теб, Мак. Всички те обичат. По дяволите, онази социална работничка преди малко беше готова да скочи в скута ти. И по някаква причина имаш същия ефект върху Сара, което е страхотно и за двама ви. — Тя грабна телефона си. — Но не ме обвинявай, задето нямам същото въздействие, ясно? Правя каквото мога. Давам й дома си. Жертвам връзката си просто заради присъствието ви тук всеки ден, докато се правим на щастливо семейство. Боря се да оцелея ден след ден. Полагам всички усилия.
	— Таш…
	— И престани да ме наричаш така.
	Мина край него, рязко дръпна входната врата и изтича по стълбите, докато гласът му отекваше в главата й, въпреки оглушителното биене на сърцето й. Чудеше се защо в очите й напираха сълзи.


	— Ясно. Напълно си откачила. — Джо си свали гумените ръкавици и отиде до кухненската маса, където Наташа бавно отпиваше от чаша вино. — Мак? Бившият ти мъж?
	— Но там е целият проблем, нали? Не ми е напълно бивш, затова има права над къщата.
	— Значи трябва да се изнесеш. Това е лудост. Погледни се. Истинска развалина.
	Доти, най-малкото дете на Джо, дойде в кухнята с кучешка играчка в устата си.
	— Не, миличка. Ще хванеш глисти. — Тя измъкна гуменото нещо от устата на дъщеря си и го смени със сушена кайсия толкова бързо, че Доти дори не можа да възрази. — Мама и татко знаят ли?
	— Естествено, че не. Само за няколко седмици е.
	— Трябва да се изнесеш. Иди на хотел. Беше направо съсипана, докато живееше с него. Това няма да ти помогне да продължиш напред, нали? За бога, Таш, ти едва започна да си подреждаш живота това лято. В леглото, вие двамата! — кресна тя, след като чу шума от боричкане във всекидневната. — Трябва да сложа и малката да си легне. Ще ме изчакаш ли за минутка, докато я завия? Осем без петнайсет е.
	— Няма проблем — съгласи се Наташа. Тайничко се зарадва, когато сладката Доти, с пухкаво и омазано с конфитюр личице, ухаеща на бебешка пудра, беше изнесена от стаята. Другите деца вече бяха изгубили бебешката си сладост и повече приличаха на големи хора. Доти жестоко й напомняше за липсващото парче в живота й. Липса, с която още не бе напълно свикнала.
	— Кажи лека нощ на леля Таш.
	Наташа се стегна да получи целувка, като полагаше усилия да изглежда спокойна.
	— Не — запъна се детето и зарови личице в крака на майка си.
	— Доти, така не е хубаво… кажи лека нощ на…
	— Няма нищо. Наистина. — Наташа махна с ръка. — Уморена е.
	Знаеше, че сестра й ще приеме резкия й отговор като поредния знак за липсващия й майчински ген.
	— Дай ми пет минутки да й прочета приказка.
	Джо бе напълняла, помисли си Наташа, докато я гледаше как вдига детето на хълбок с лекотата на дългата практика. Тя постоянно се оплакваше, че няма време, че децата са й съсипали фигурата, докато в същото време топваше поредната бисквитка в чашата си чай.
	— Заради кръвната ми захар — обясняваше тя. — Така по-малко им крещя следобед.
	Наташа много дълго бе избягвала къщата на сестра си. По време на собствените й аборти — семейството й знаеше само за един от тях — шумният дом на Джо, с рисунките с пръсти и очуканите гипсови и пластмасови играчки, твърде много й напомняше за бебетата, които бе изгубила. Мразеше се, че не проявява достатъчно стоицизъм, за да превъзмогне завистта към сестра си заради трите деца, но й бе по-лесно просто да се преструва, че е твърде заета. Всички в семейството й смятаха, че е много амбициозна, дори работохолик, още откакто бе започнала да учи право. Тя беше ученото дете в семейството, постигащо високи цели. Когато обясняваше, че е твърде натоварена в работата си, за да присъства на семеен обяд, или че се готви за едно или друго дело, знаеше, че ще им липсва, но ще бъде извинена с добродушен коментар. Може би и лека тъга от страна на майка й заради явната й неспособност да посвети енергията си на по-важните неща в живота.
	Не смееха да говорят за личния й живот, след като Мак си бе тръгнал. „Поне имаш работата си“, казваха в редките случаи, когато все пак успяваше да ги види, и се утешаваха с мисълта, че тя и бездруго така е искала да стане.
	Джо се появи след десетина минути, метна ненужната кайсия в мивката, после ловко прибра косата си на конска опашка.
	— Отчаяно се нуждая от фризьор — подметна тя. — Даже имах запазен час миналата седмица, но Тео разви алергия. Наложи се да платя половината цена, въпреки че не успях да отида — какво нахалство!
	Седна и отпи голяма глътка от бялото вино с видима наслада.
	— Благодаря ти. Страхотно е. Така. Ще оставя другите двама будни още малко, иначе изобщо няма да можем да си поговорим.
	— Ти добре ли си? — попита Наташа, която подозираше, че сестра й често я смята за егоистично настроена. Самотните, бездетни жени на определена възраст бяха такива. Всички така казваха. — Как е Дейвид?
	— Няма проблем, който две седмици на Сейшелите и някоя и друга пластична операция да не могат да решат. О, както и повече секс. Даже не си спомням какво беше това. — Тя изсумтя. — Както и да е. Ти. Изобщо нищо не ми споделяш. Разправяй сега.
	Животът й се бе превърнал в странно затворено малко пространство, осъзна Наташа. Това тук бе нормалният живот. Нейният съвсем не беше такъв.
	— Отначало си мислех, че ще е само за няколко седмици — обясни тя. — Нямаше смисъл да ви казвам.
	— Сериозно, Таш. Изнеси се. Бих ти предложила стая тук, но ще те побъркаме за по-малко от пет минути. — Тя отново отпи от виното си. — Имаш пари. Наеми си стая в хубав спа хотел. Ще ти правят маникюр и масаж всяка вечер след работа. Ще си приспаднеш разходите от неговия дял от къщата. Защото той те е прогонил оттам. Какво нахалство.
	— Не мога. — Наташа драскаше с един от цветните моливи на децата.
	— Можеш. Господи, аз щях веднага да се възползвам. Какво блаженство!
	— Не, не мога. — Наташа въздъхна и се стегна вътрешно. — Защото съм поела определени отговорности към друг човек. Едно момиче.
	Впоследствие Наташа малко съжаляваше, че е стояла далеч от дома на сестра си през последните няколко години, защото въпреки опасенията й реакцията на Джо бе повече от страхотна. Беше я накарала да повтори два пъти разказа си и докато Наташа обясняваше с пресекващ от неудобство глас, тя стана от стола си, заобиколи масата и прегърна по-малката си сестра много силно, оставяйки петна от брашно по тъмния й костюм.
	— Господи, Таш. Това е чудесно. Направо фантастично. Иска ми се да имаше повече хора като теб. Мисля, че постъпката ти е невероятна. — Джо седна с блеснали очи. — Какво е момичето?
	— Там е работата. Не се получава така, както си го представях. Двете с нея… сякаш не се разбираме.
	— Защото е тийнейджър.
	— Да. Но се разбира с Мак.
	— Мак може да се разбере и със Саддам Хюсеин. Човекът е стопроцентов чаровник.
	— Опитах се, Джо. Просто двете явно взаимно се дразним. Не се получава както си мислех…
	Джо се наведе към вратата, сякаш да провери дали децата не са наблизо и биха могли да чуят.
	— Ще ти кажа съвсем честно. Щом навърши тринайсет, Катрин се превърна в голяма гъска. Сякаш сладкото ми момиченце изчезна за една нощ и я смени някакво неуравновесено чудовище. Поглежда ме с такова… отвращение, сякаш съм физически противна. Всичко, което казвам, я ядосва.
	— Катрин?
	— Ти не си я виждала отдавна. Ругае като моряк. Отвръща на възрастните. Краде дребни суми, макар Дейвид да се преструва, че не забелязва. Лъже за всичко. Абсолютно пълноправен член на клуба на преждевременно развитите малки кучки. Мога да го кажа, защото съм й майка и я обожавам. Ако не бях сигурна, че предишната Катрин е някъде вътре в нея и някой ден ще се появи отново, отдавна щях да съм я изхвърлила на улицата.
	Наташа никога не бе чувала сестра си да говори толкова студено за някое от децата си. Сега се запита колко от майчинството бе предпочела да блокира в съзнанието си, предпочитайки да си представя някаква розова версия, която й е била отказана от съдбата. Запита се и дали не е била твърде строга със Сара.
	— Не си виновна ти. А и изглежда, тя е минала през какво ли не. Просто… бъди до нея.
	— Аз не съм като теб. Не умея такива неща.
	— Глупости. Ти си невероятно умна, виж само колко работа вършиш за децата в нужда.
	— Но те са мои клиенти. Различно е. С нея ми е трудно… Има и още нещо. Излъгах се в едно момче, което представлявах пред съда. Беше ми разказал, че е изминал ужасно дълго разстояние сам, а после открих, че е излъгал. Сега нямам вяра в преценката си дали някой е искрен с мен.
	— Мислиш, че те използва ли?
	— Мисля, че не съм чула цялата история.
	Джо поклати глава.
	— Тя е на четиринайсет. Ще има куп истории, които няма да чуеш — за несподелена любов, за тормоз в училище, проблеми с теглото или някоя глупачка, която вече не иска да й бъде приятелка. Такива неща не ни споделят. Страхуват се да не бъдат укорени или пренебрегнати. — Джо се засмя. — Или още по-лошо, да не хукнем да се разправяме и да уредим нещата.
	Наташа зяпна сестра си. Откъде знаеше всичко това?
	— Знаеш ли, съмнявам се, че те лъже за нещо важно. Вътре в нея сигурно има едно уплашено малко момиче, което може би копнее да се разкрие пред някого. Заведи я на вечеря, само вие двете. Не, нека не е вечеря. — Тя загриза нокътя си. — Твърде голямо напрежение. Излезте и направете нещо заедно. Нещо, което харесвате. Не е нужно да е твърде специално. Може да се окаже, че така ще се отпусне пред теб. — Тя потупа сестра си по ръката. — Хайде. Така поне няма да мислиш за онзи идиот в къщата си. И запомни, че правиш нещо прекрасно дори и само като я приемаш в дома си.
	— Не е много.
	— Но не го прави по-малко прекрасно. Добре. Време е да пращам по леглата онези двама терористи.
	„Ами Мак? — искаше й се да попита. — Как да се справя с Мак?“ Но сестра й вече я нямаше.


	Старецът взе вилицата от Сара и бавно пъхна парченцето манго в устата си, мълчаливо и с голямо задоволство. Мак беше купил кутия с нарязани плодове от супермаркета, докато идваха към болницата, а сега Сара бодваше всяко парченце и му подаваше малката пластмасова вилица, за да може той да запази достойнството си, като се храни сам.
	Мак изчака, докато привършат, и едва след като Капитана внимателно избърса уста с хартиена салфетка, извади голямата папка.
	— Имам нещо за теб, Капитане — обяви той.
	Старецът извърна глава към него. Днес изглеждаше по-бодър, отбеляза Мак, отговорите му бяха по-ясни, думите не бяха толкова объркани. На два пъти бе поискал вода съвсем ясно и бе казал: _Chérie_*, когато зърна Сара.
	[* Скъпа, мила (фр.). — Б.р.]
	Мак дръпна стол от другата страна на леглото и разгърна папката, за да покаже какво има вътре.
	— Решихме да украсим стаята ти.
	Преди Капитана да го погледне учудено, той извади първата снимка, която бе черно-бяла, с формат А4, и на нея Сара и конят й изпълняваха онзи тръс на място, който тя наричаше _пиафе_, в парка. Възрастният човек се вторачи, после се обърна към внучката си.
	— Добре — каза той на Сара.
	— Много добре се справи в онзи ден — обясни тя. — Наистина ме слушаше. Много се стараеше. Всяко движение…
	— Чиста красота — внимателно произнесе той.
	Явно провокирана от този неочакван изблик на красноречие, тя се покатери в леглото и се настани до него. Главата й лежеше върху облеченото му в пижама рамо.
	Мак се стараеше да не поглежда към тях и извади нова снимка.
	— Мисля, че това беше…
	— _Рамото вътре_ — обясни тя.
	— Не мога да видя — обади се старият човек. Изчака търпеливо, докато Сара нагласи очилата на лицето му, после махна на Мак да приближи снимката. Мак вдигна и още една до нея. Капитана кимна одобрително.
	— Тези са за стаята ти — каза Мак и бръкна в джоба си за тиксо. После внимателно започна да подрежда снимките около леглото, постепенно закривайки голите бледозелени стени, на една от които имаше само някаква цветна снимка от осемдесетте и бележка с предупреждение към посетителите да си мият ръцете. Няколко от снимките той закачи направо на леглото на Капитана.
	Старецът гледаше внимателно, вперваше погледа си поред във всяка от тях, сякаш попиваше и най-малкия детайл. Мак подозираше, че ще ги гледа по цял ден.
	Когато беше казал на Сара какво ще направи, докато пътуваха насам с колата, тя мълчаливо бе прегледала фотографиите.
	— Стават ли? — попита, притеснен от липсата на отговор. — Не съм включил никоя от онези, на които правиш неща, които явно не бива да правиш, като изправяне на задни крака и прочее.
	Тя му се усмихна, но усмивката й бе тъжна.
	— Благодаря — каза простичко. Тонът й подсказваше, че не й се случваше често да среща подобни прояви на щедрост, още по-малко да ги очаква.
	— Запазих най-хубавото за накрая. — Мак разопакова снимката, която бе сложил в рамка. Дори и Сара не я беше виждала. Рамката не беше скъпа — леко дърво и картонен гръб, но зад чистото стъкло снимката на момичето, с буза, опряна до тази на коня, беше ярка и достатъчно контрастна, така че старецът да може да различи всяка подробност. Беше запечатал нейната уязвимост, непохватността в лицето, което още не можеше да реши дали ще бъде красиво, притиснато в някакво неземно общуване с финеса на чертите на коня, който сякаш бе излязъл от картина на Стъбс. Черно-бялата снимка с висока резолюция придаваше и на двете лица достойнство, мистерия, които нямаше да се видят, ако беше цветна. Мак знаеше, че това е една от най-добрите му творби. Когато бе видял за първи път завършената картина, сърцето му леко бе подскочило.
	— Баучър — обади се Капитана, вторачен в снимката. — Сара. — Произнесе името й с френско ударение.
	— Обожавам тази снимка — каза Мак. — Беше малко преди да си тръгнем от двора една сутрин, миналата седмица. Тя дори не знаеше, че я снимам. Много ми харесва как светлината от лицето на Сара се прехвърля върху това на коня. И как очите им са полупритворени, сякаш и двамата си мислят за нещо друго.
	И кураторът на галерията беше на същото мнение. Искаше да покаже творбите на Мак. Много му харесваха. Частица от Лондон, която изчезваше, така ги бе видял той. Като ехо от децата ездачи в Дъблин. Но по-хубаво. И после бе споменал цена за всяка снимка, от което на Мак му се зави свят.
	— Може да се появят в изложба през пролетта, ако нямате нищо против, но тези копия са само за теб, Капитане. Реших, че ще ти е приятно да гледаш нещо…
	Последва дълго мълчание. Мак не беше от хората, които се колебаеха, но сега се смути. „Твърде много е — помисли си той. — Така само му напомням какво е изгубил. Сигурно се притеснява, че я използвам.“ Че кой беше той — да се появява тук като някакъв благодетел, да се натрапва в стаята на стареца и да решава какво ще гледа по цял ден? Дали всички тези снимки по стените, отразяващи свят, на който вече не можеше да се наслади, не му напомняха твърде жестоко за собствената му неспособност да стане от леглото?
	Мак направи крачка към стената.
	— Искам да знаеш, че ако е твърде много…
	Старецът му махаше немощно с молба да се приближи.
	Мак се наведе, а той хвана ръката му с двете си слаби ръце и я стисна. Очите му бяха влажни.
	— _Merci_ — прошепна дрезгаво. — _Merci, Monsieur._*
	[* Благодаря, господине (фр.). — Б.р.]
	Мак преглътна задавено.
	— Няма за какво — насили се да се усмихне небрежно той. — Ще разпечатам още няколко за другия път.
	Едва тогава забеляза Сара. Необичайно за нея, тя почти не говореше тази вечер. Беше полегнала до дядо си, прегърнала го здраво с една ръка, сякаш не искаше никога повече да го пусне. Очите й бяха затворени и лицето й бе извърнато настрани. Едничка сълза се стичаше по бузата й, блеснала под светлината на луминесцентните лампи. Беше сърцераздирателна картина.
	Сара беше толкова сдържана, практична, обсебена от коня си, че понякога Мак забравяше колко изгубена сигурно се чувстваше. Колко много й липсваше дядото, с когото бе прекарала детството си. Отново изпита силно смущение и пъхна тиксото в чантата си.
	— Добре — каза само той, — ще те чакам долу, Сара. Петнайсет минути?
	Остави снимката в рамка на леглото и излезе от стаята, преследван от обърканото изражение по лицето на стареца, който галеше с трепереща ръка косата на внучката си, която на свой ред бе заровила лице в рамото му в опит да скрие сълзите си.


>	Четиринадесета глава

E>
	Далеч съм от това да твърдя, че само защото едно животно не изпълнява перфектно фигурите, трябва непременно да бъде отхвърлено, защото много коне отначало не се представят отлично не заради липсата на способности, а заради липсата на опит.
@	Ксенофонт, „За ездаческото изкуство“
E$

	Преди няколко години, когато Мак и Наташа се бяха преместили да живеят на тази улица, кварталът бе описван оптимистично като „напредващ“. Ако това е така, беше си помислила тогава Наташа, определено не бе постигнал много. Улицата се отличаваше с еднотипна запуснатост. Три четвърти от къщите не бяха боядисвани от поне пет или дори десет години. Навън, на уличната настилка, нямаше маркировка, а стари и неизползваеми коли стояха върху купчини тухли, с липсващи гуми, докато очукани седани разкарваха семействата с малки деца напред-назад по задачи.
	Къщите, чиято викторианска мазилка се бе напукала и се ронеше, бяха разположени малко по-навътре от улицата, имаха малки градинки, с някой и друг запуснат жив плет, мотоциклет, покрит с брезент, или няколко различни по вид и форма кошове за боклук със смачкани капаци. Наташа често спираше да си поприказва със съседите, с господин Томкинс, възрастния художник от Западна Индия, с Мейвис и нейните котки, със семейството с осем дребни деца с опадали зъби, настанено тук от жилищната асоциация. Всички бяха дружелюбни, разменяха по няколко думи за времето, питаха я какво прави Мак с къщата, дали е чувала за плановете да се определят паркоместа за живеещите, споделяха за будисткия център, който се преместил на главната улица. Доколкото това изобщо бе възможно за която и да е улица в столицата, тук имаше усещане за общност.
	Сега господин Томкинс го нямаше, Мейвис отдавна бе погребана, а жилищната асоциация бе продала дяла си в къщите тук, така че наемателите им бяха изпратени бог знае къде. Вече почти всички къщи бяха боядисани в порцелановобяло, пролуките в мазилката бяха грижливо попълнени, а входните врати — боядисани изискано със скъпите бои на специализирани магазини. Декоративни тисови или лаврови храсти чинно ограждаха стъпалата пред тях, а поне половината градинки бяха покрити спретнато с чакъл или бяха заградени от неприветливи лъскави железни огради. На улицата паркираха големи джипове и лъскави миниванове. Крайно стресирани млади специалисти си кимаха кратко един на друг, докато се разминаваха забързано на път към гарата, а размерът на ипотеките им гарантираше, че не им остава време за друго.
	Сега това бе заможна улица, на която рязко изпъкваха няколкото стари обитатели, чиито прозорци с обелена боя и дантелени перденца напомняха за една отминала епоха.
	Наташа разбираше, че от финансова гледна точка тя само е спечелила от този процес на облагородяване на улицата, но дълбоко в себе си се притесняваше от крайната поляризация на света около нея. Улицата бе като огледало на съседите й — с техните малки оазиси на издигащата се средна класа, заобиколени от жилищни комплекси, които сякаш изглеждаха още по-мрачни, по-жестоки и по-плашещи, населени с обитатели, които имаха все по-малко шансове да се измъкнат оттам.
	Тези два свята не се пресичаха, освен в криминалната хроника — при последната кражба на кола или ограбена къща, или някое портмоне, отмъкнато в супермаркета; в чисто комерсиален аспект — всички тук имаха чистачка или детегледачка, естествено; или в строго определен официален ред — както когато Наташа бе представлявала дванайсетгодишно зависимо от алкохола момче, чиито родители отказваха да го приберат у дома.
	Всичко това мина през ума й, докато навлизаше все по-навътре в квартала Сандаун и минаваше край опожарени коли, под премигващи улични лампи. Сара седеше мълчаливо до нея, стиснала ключовете си. Не бе продумала, откакто бяха излезли от болничното отделение, а Наташа, все още силно шокирана от видяното, не се и бе опитала да я заприказва. Нищо не бе в състояние да подчертае така ясно сериозността и крайната безразсъдност на онова, с което се бяха захванали, както гледката на стареца, опрян безпомощно на възглавниците, с леко изкривено на една страна лице.
	— Вече е по-добре — бодро заяви сестрата в отделението за прекаралите удар. — Дълъг път изминахме заедно, нали, Хенри?
	— Анри — изръмжа Сара. — Произнася се Анри. Той е французин.
	Сестрата само повдигна вежди към Наташа и излезе от стаята.
	— Колко… колко дълго ще се наложи да остане тук? — Наташа бе изтичала след сестрата, докато Сара се поздрави с дядо си.
	Жената я бе погледнала, сякаш не е от най-схватливите.
	— Той е прекарал удар — обясни тя. — Това не е нещо, което може да се определи с точност.
	— Но сигурно можете да ми дадете обща представа. Дни? Седмици? Месеци? Ние… грижим се за внучката му, затова би било добре да имаме някаква идея.
	Сестрата погледна назад през вратата. Сара оправяше завивките на дядо си и му говореше, докато той я гледаше съсредоточено.
	— Редно е да говорите с консултиращия лекар, но определено мога да ви кажа, че не говорим за дни. А не бих заложила и на седмици. Прекарал е тежък удар и все още се нуждае от сериозна рехабилитация.
	— Може ли… някой младеж да се справи с това? С грижите за него?
	Сестрата се намръщи.
	— Някой на нейната възраст ли? Не. Не го препоръчваме. Това е твърде голяма отговорност за едно дете. В момента господин Лашапел все още има хемипареза — слабост от едната страна на тялото си. Нуждае се от помощ при миене, както и да ходи до тоалетна. Имахме някои проблеми с рани от залежаването, а и говорът му не се е върнал на сто процента. Правят му физиотерапия два пъти дневно. Но вече може сам да се храни.
	— Тук ли ще остане?
	— Ние сме отделение за хронично болни. Не мисля, че е редно да бъде преместен в дом за възрастни хора засега, докато още се възстановява. — Тя си погледна часовника. — Съжалявам, трябва да вървя. Но той се подобрява бързо. Мисля, че снимките му помогнаха, колкото и да е странно. Дадоха му нещо, за което да мисли. Всички много ги харесваме.
	Наташа погледна вътре в малката стая, чиито стени бяха покрити с творбите на Мак. Отново онзи другият Мак, който очароваше сестрите, помагаше на болните дори и когато не беше тук.
	Завиха покрай един дълъг жилищен блок и спряха на запустелия паркинг. Беше почнало да вали и няколко от младежите, които Наташа бе видяла първия път, когато срещна Сара, сега се криеха под качулките на суитшъртите си и се замеряха с клечки. Изгледаха я, докато слизаше от очуканото си „Волво“, но после се разсеяха от звъна на нечий телефон.
	— Какво каза, че искаш да вземеш оттук? — Наташа вървеше след Сара нагоре по влажното стълбище. Около тях дъждът ромолеше и се лееше от разбитите улуци, после се стичаше във вадички, които бяха препречени от празни пакети чипс или дъвки.
	— Няколко книги — отвърна момичето и добави нещо, което Наташа не можа да чуе.
	Прекосиха стълбищната площадка, отключиха и бързо заключиха отново вратата, при което Наташа за пореден път мислено благодари на Мак за здравата желязна скоба на рамката. Вътре в апартамента беше студено. Сара беше идвала преди няколко седмици с Рут от социалните служби и тогава бяха изключили парното и бяха взели някои неща, които можеше да й потрябват. Сега тя се скри в стаята си, докато Наташа остана във всекидневната. Беше подредена стая, но с онова студено излъчване на отдавна необитаемо място. Всички снимки бяха изчезнали — преместени или в стаята на Сара в дома им, или в болничното отделение — и стените бяха голи и пусти.
	Чу отварянето и затварянето на чекмеджета, както и закопчаване на цип на сак. Сара нямаше повече да се върне в този дом, в това бе сигурна. Даже и старецът да се оправи, няма да може да се качва по стълбите. Тази мисъл я потисна. Дали Сара го разбираше? Беше интелигентно момиче. Какво ли си мислеше, че ще стане с нея?
	Забеляза една снимка, която не бе свалена — на стената в коридора — на която Сара, на три или четири годинки, беше сгушена в прегръдките на жена с побеляла коса и усмивка като на Сара. Беше като всяко друго дете: на сигурно място, прегърната от семейството си, ясните й очи не бяха помръкнали от страх и несигурност. Само няколко години по-късно вече бе зависима от милостта на непознати.
	Наташа облегна глава на ръцете си. Това бе обратната страна на родителството, тази огромна и пълна отговорност за нечие чуждо щастие.


	— Предлагам да идем да хапнем нещо — каза Наташа, когато отново се качиха в колата и изтръскаха ръкавите си от дъжда. — Какво ще кажеш за пица?
	Сара я погледна косо и Наташа осъзна с известна доза срам, че е изненадана от тази небрежна покана. През последните няколко дни бе толкова затворена в себе си, дори повече от обичайното за нея. Беше помолила да се храни сама в стаята си на два пъти и едва проронваше и дума, дори и с Мак, който преди успяваше да я разсмее.
	Наташа отново се сети какво й бе казала сестра й. Че тя е длъжна да направи нещо или поне да опита.
	— Хайде. Не ми се готви, а и вече е късно. Знам едно място в другия край на главната улица. — Постара се да звучи бодро и спокойно. Господи, щеше да е по-лесно, ако Сара покажеше поне малко ентусиазъм, дори радост. Та колко пъти е излизала навън в предишния си живот, за бога? — Там пиците са много вкусни.
	Сара стисна сака в скута си.
	— Добре — съгласи се тя.
	Ресторантът не беше много пълен, затова ги настаниха на маса до прозореца. Наташа поръча чеснова питка и две коли, докато Сара гледаше към оживената улица, чинно прибрала сака си под стола. Избра си пица с шунка и ананас от менюто, а после едва я опита, само побутваше бавно парчетата из чинията си, докато Наташа се питаше дали не е развила някакво хранително разстройство.
	— Е — подхвана тя, когато мълчанието помежду им стана мъчително, — винаги ли си се интересувала от коне?
	Сара кимна и побутна парче моцарела в чинията си.
	— Заради дядо ти ли?
	— Да.
	Сара повдигна леко вежди, така че Наташа ясно да разбере колко глупав е бил въпросът й.
	— От коя част на Франция е?
	— Роден е в Тулон, но после е живял в Сомюр. В академията.
	Наташа не се отказваше:
	— Как така е дошъл да живее тук?
	— Влюбил се в баба ми. Англичанка. Затова се отказал от ездата.
	— Уха. — Наташа си представи френската провинция и сегашното им жилище в Сандаун. — А с какво се е занимавал тук?
	— Работеше в железниците.
	— Сигурно му е било много трудно. Да остави конете. Франция. Целият си живот.
	— Той я обичаше.
	В ушите на Наташа това прозвуча почти като укор. Наистина ли беше толкова просто? Ако обичаш някого толкова много, наистина ли нямаше значение къде живееш и какви жертви правиш? Беше съвсем ясно, че конете са голямата страст на възрастния човек, която явно не е потънала в забвение заради самоналоженото му изгнание. Но как се бе примирил с онова, което бе загубил?
	Спомни си снимката на бабата на Сара — жена, която изглеждаше свикнала да бъде обичана. На лицето й бе изписано единствено задоволство, въпреки загубата на майката на Сара. Наташа се замисли за дребните разправии, за неуморното натрупване на обиди и негодувание, което бе довело до края на брака й. Дали нейното поколение изобщо бе способно да изпитва любов в такива епични мащаби?
	— Как се запозна с Мак?
	Вилицата на Наташа спря във въздуха. Тя бавно я остави в чинията си.
	— В самолета.
	— Веднага ли го хареса?
	Тя се замисли за момент.
	— Да — отвърна тя. — Той… лесно е да го хареса човек.
	Сара, изглежда, бе съгласна с това. „И теб е очаровал“, помисли си Наташа с лека тъга.
	— Ти ли го напусна, или той теб?
	Наташа отпи от колата си.
	— Ами не беше толкова просто…
	— Значи, той те е напуснал.
	— Ако питаш кой напусна къщата, да, той беше. Но по това време и двамата бяхме съгласни, че имаме нужда да си починем един от друг.
	— Искаш ли пак да се съберете?
	Наташа усети как страните й пламват.
	— Този въпрос изобщо не е уместен. Защо питаш?
	Сара откъсна съвсем малко парченце от крайчето на пицата и го пъхна в устата си. Задъвка, преглътна, после каза:
	— Баба ми веднъж ми каза, че се надява Папа да умре първи. Не защото не го обичаше, а защото се тревожеше как ще се оправи без нея. Смяташе, че тя ще се справи сама по-добре от него.
	— Но вие двамата се справяте чудесно.
	— Той не е щастлив както когато тя беше жива. Баба винаги го разсмиваше. — Тя се замисли. — Аз не мога да го разсмея. Особено там. Мрази онова място.
	— Болничното отделение ли?
	Сара кимна.
	— Сигурно му е трудно — внимателно отвърна Наташа.
	— За него е по-лошо, отколкото ако беше умрял.
	Ножът и вилицата замръзнаха в ръцете на Наташа. В думите на Сара сигурно се криеше доза истина, колкото и неприятно да беше. За човек, който цял живот е прекарал под открито небе, занимавал се е с активна физическа дейност, да бъде прикован към съществуване в онова легло, да го хранят и преобличат като бебе, сигурно бе непоносимо.
	Постара се да отговори със спокоен тон.
	— Той ще се оправи — тихо каза Наташа. — Сестрата каза, че има напредък.
	Сара или не бе чула, или това противоречеше на онова, което сама смяташе, защото само остави вилицата и ножа си върху чинията в знак, че е приключила с храненето, въпреки видимо пълната й чиния.
	— Мислиш ли, че ще се прибере за Коледа? — попита тя.
	Наташа вдигна салфетката към устата си, печелейки време, но дори и това кратко колебание явно бе красноречиво.
	— Не мога да кажа. Не съм специалист.
	Сара задъвка устни, вперила очи в нещо на улицата.
	— Съжалявам, Сара — обади се Наташа. Тя беше толкова бледа. Сякаш дори бе отслабнала. Зачуди се дали да не се протегне и да я хване за ръка. — Знам, че сигурно ти е много тежко.
	— Трябват ми пари.
	— Моля?
	— Трябва да купя разни неща за Папа. Коледни подаръци. Нови пижами и такива неща — делово изреди Сара.
	Силно озадачена от смяната на темата, Наташа пъхна още едно парче пица в устата си и задъвка.
	— Какво му е нужно? — попита тя, след като преглътна. — Мога да мина през някой магазин на път за работа утре, ако искаш.
	— Аз мога да ида, ако ми дадеш пари.
	— Ти нямаш време, Сара. Свободното ти време е заето с грижи за Бу и домашните ти от училище.
	— Мога да изляза на обяд.
	— Няма как. Не бива да излизаш от двора на училището по това време. А не виждам кога друг път ще можеш да го направиш.
	— Това е, защото взех онези пари от буркана ти, нали?
	— Не. Просто не искам да пропускаш повече…
	— Съжалявам, разбра ли? Много съжалявам за това. Беше, когато не можех да ви кажа за Бу. Ще ти ги върна.
	— Няма нужда.
	— Тогава ми позволи да купя разни неща за Папа. Аз трябва да ги избера лично — настояваше тя. — Знам какво харесва. — Гласът й се извиси над трополенето на прибори в ресторанта. — Непрекъснато му крадат тоалетните принадлежности, дрехите, а не мога да му купя нищо, защото от Социални грижи взеха спестовната му книжка. Нямаше да те моля, ако наистина не се налагаше.
	Наташа избърса устни със салфетката.
	— Тогава да излезем заедно в събота сутринта. Ще купим каквото смяташ, че му е необходимо, а после ще те оставя в конюшнята.
	В очите на Сара ясно се четеше какво смята за предложението.
	Защо искаше да иде сама, зачуди се Наташа. Ами ако не искаше да купи пижами, а нещо съвсем друго? Или просто мисълта за следващо излизане с Наташа й идваше в повече? Усети безкрайно изтощение. Сара зяпаше през прозореца, все така непозната и недостижима, както беше и в началото.
	— Искаш ли още нещо? Сладолед?
	Сара поклати глава. Дори не я погледна.
	— Ще оправя сметката — уморено каза Наташа — и после се прибираме. Не съм казала на Мак, че ще излизаме.


	Тя не й вярваше. Сара се прокле мислено, задето беше взела онези пари от буркана с монетите на Наташа. Ако не беше го направила тогава, можеше сега да си вземе, когато наистина бе много важно.
	Леко побутна с крак сака си, за да се увери, че още е под стола й. От Социални грижи бяха прибрали спестовната и чековата книжка на дядо й, за да се погрижат за наема на апартамента, но не знаеха, че той има облигации. Ако можеше да ги осребри и да избягва още известно време Малтиеца Сал, може би все щеше да успее да събере парите, за да му се издължи. Отново го видя в мислите си, усети дланта му върху гърдите си, чу думите му в ухото си и потрепери.
	Нуждаеше се от тези пари. Замисли се за другите неща, които бе взела: старо стъклено украшение, което внимателно бе увила в един пуловер и което смяташе, че ще може да продаде на човека в заложната къща. Колекцията й от дискове, които някой в училище можеше да купи. Нещо. Каквото и да било.
	— Господи — възкликна Наташа. — Десет и петнайсет. Нямах представа, че е толкова късно. — Извади портмонето си да плати. Пъхна картата си в машината и продължи да бъбри със сервитьора, докато набираше кода.
	Две, три, четири, нула.
	Лесно за запомняне.
	Сара затвори очи и потръпна, като си представи какво щеше да каже Папа, ако знаеше, че дори си е помислила подобно нещо. Нищо не може да оправдае кражбата, казваше й той, когато онази седмица вкарваха за четвърти път в полицейската кола едно от момчетата, мотаещи се долу на паркинга. Ако откраднеш нещо, не печелиш нищо. Ти самият се смаляваш от постъпката си. Папа дори не одобряваше кредитите. Казваше, че той самият никога не е притежавал нещо, за което да не е можел да си плати.
	Но докато вървеше обратно към колата, следвайки отсеченото потракване на токчетата на Наташа по мокрия тротоар, онези четири цифри сякаш отмерваха ритмично стакато, забивайки се до болка в съзнанието й.


	Беше обещал да я закара до вкъщи и сега я помоли да изчака на стълбите две минути, докато той изтича вътре и вземе ключовете за колата си. В стаята на Сара светеше, отбеляза той. Колата на Наташа я нямаше. Беше му казала, че ще работи до късно, но се изненада, че е оставила Сара сама толкова време. Докато стоеше на стъпалото и се мъчеше с ключа си, Мария внезапно се озова зад гърба му.
	Притисна се към него, високото й гъвкаво тяло се усука около неговото.
	— Да влезем вътре.
	— Не.
	— Длъжник си ми. Това беше най-тъпият филм, който някога съм гледала. Дължиш ми обратно час и половина от живота ми.
	— Съгласен съм. Но не тук.
	Тя се намръщи комично.
	— Но ти ужасно ми липсваше. Мина цяла седмица! Ще ти покажа белите места по тялото си — предложи тя и дръпна леко колана на дънките си, за да му покаже загорелия си корем. — Много са малки — добави тя задъхано, — затова ще трябва да гледаш много отблизо.
	Мария беше красива и пряма и го желаеше. Мак подозираше, че нито го обичаше, нито дори се нуждаеше от него, но това само го караше да я харесва още повече. Той имаше нужда от такава сила, трябваше да знае, че независимо какво ще направи, няма да я нарани особено.
	— Скъпа, не мога — отвърна той.
	— Водиш ме тук през уикенда. Защо не сега?
	Мак погледна към улицата.
	— Защото бившата ми жена скоро ще се върне и не е честно.
	Тя леко се дръпна от него.
	— Не е честно за мен. Пфу! Защо се оставяш да те командва тази нещастна жена? Нали ми каза, че тя си има приятел?
	— Да.
	— Прави ли секс с него?
	— Не знам — изрече смутено той. — Предполагам.
	— Разбира се, че прави. — Сложи длан на гърдите му. — Много секс с онзи противен стар мъж. Двама ужасни досадници заедно. Откъде знаеш, че сега не е с него?
	Мак се мъчеше да си спомни какво му беше казала Наташа сутринта, дали щеше да излиза тази вечер. Тогава се мъчеше да чуе резултата от мача по крикет и не беше внимавал особено.
	— Не знам.
	Мария се ухили.
	— Правят противен секс. Ужасен, скучен секс. Но тя се смее, защото бившият й мъж не смее да прави секс с красивата си приятелка в собствената си къща, за да не би това да я разстрои, ако разбере. — Усмихна му се мило, доволна от смущението му.
	— Много си лоша.
	— О, мога да бъда и по-лоша.
	— Не се съмнявам.
	— Тогава хайде. Да се промъкнем в стаята ти. Ще бъдем много бързи и после си тръгвам. Все едно пак сме тийнейджъри. Е, все едно ти се връщаш години назад. За мен не беше чак толкова отдавна. — Тя обви ръце около кръста му, пъхна длани в задните му джобове и го придърпа към тялото си.
	Той си погледна часовника. Нямаше гаранции, че Сара е заспала.
	— Предлагам да идем до вас.
	— Двамата ми братовчеди са в апартамента ми. И чичо ми Лука. Истинска лудница е. С бигос.
	— Бигос?
	— Това е… варено зеле.
	— Е, това вече ме отказа.
	— Мак… — Гласът й се снижи до дрезгаво мъркане. — Мак… харесвам твоята къща. — Зарови пръсти в косата му. — Харесвам стаята ти. Леглото ти…
	Той се опита да удържи фронта.
	— Сигурно мога да преживея миризмата на зеле.
	Тя присви очи и се усмихна като котка.
	— Знаеш ли какво още значи думата? В превод?
	— Не си нося английско — полския речник.
	— „Проблем“ — прошепна тя, докосвайки с устни ухото му. — Голям проблем.
	Сара сигурно вече спеше. Даже и да не беше заспала, какво толкова? И без това повечето вечери си стоеше в стаята.
	Бяха й преместили там малкия телевизор, защото тя не искаше да гледа каквото гледаха те. Или може би просто не искаше да стои при тях.
	Мария леко се дръпна. Погледна надолу, после вдигна очи.
	— Няма как да не отбележа, че явно съм ти липсвала — измърка тя.
	Наташа сигурно беше при Конър, каза си той, докато дърпаше за ръка ухилената Мария, за да влезе по-бързо. А Мария беше жена, която много често си променяше настроенията. В съзнанието му изскочи някаква стара поговорка, докато се мъчеше да заглуши съвестта си, която го предупреждаваше да не прави това, което се канеше да направи. Нещо свързано с коне и подаръци.


	— В къщата свети. Мак сигурно вече се е прибрал — отбеляза Наташа, сякаш не знаеше какво друго да каже. Сара забеляза, че е стиснала устни в тънка линия. Извади ключа от стартера и се пресегна да вземе чантата си от задната седалка, при което се разнесе сладко ухание на скъп парфюм. — Искаш ли да ти помогна за сака?
	Сякаш беше дете.
	— Не — отвърна Сара. — Благодаря.
	Не искаше да се раздели със сака. На моменти тази вечер й се струваше, че само като го стиска, може да оцелее.
	— Утре ще трябва да вземеш автобуса — продължи Наташа, докато заключваше колата. — По-рано днес Мак ми писа, че има ангажимент рано сутринта, а аз имам важна среща. Ще се оправиш ли?
	— Да.
	— Ще се погрижим дядо ти да получи нова пижама и всичко останало. Нямам нищо против да ги платя, Сара.
	Тя отвори входната врата и се обърна да я погледне, докато я затваряше подире им.
	Отново беше с онова съчувствено изражение на лицето си, което вероятно използваше и за клиентите си. В къщата беше топло и Сара си свали палтото.
	— Не става дума за доверие, Сара. Наистина. Ако ти нямах доверие, нямаше да те приема в дома си. Просто мисля, че ще е по-добре, ако идем заедно на пазар в събота следобед. Ще си подготвя документите сутринта и ще те взема направо от конюшнята. Ще идем в който магазин поискаш. Може да идем с такси до „Селфриджес“, ако искаш. Какво ще кажеш?
	Сара сви рамене. Даже и без да поглежда към Наташа, знаеше, че е раздразнена.
	— Виж, вече е късно. Най-добре си лягай, а утре ще поговорим пак.
	И двете се обърнаха, когато чуха трополене в кухнята. Наташа си свали шала и тръгна натам.
	— Мак? Тъкмо обяснявах на Сара…
	Закова се на място, докато висока руса жена, облечена само в мъжка тениска и боксерки, пристъпи в коридора, понесла две чаши вино. Имаше коса като от реклама на шампоан, невероятно мека и лъскава, а потъмнелите й от слънцето крака сякаш бяха безкрайни. Ноктите на краката й бяха като малки розови мидички.
	— Ти сигурно си Наташа. — Тя се усмихна, хвана някак чашите с една ръка и протегна другата напред. — Аз съм Мария.
	Усмивката й бе широка, но не и дружелюбна. Имаше нещо подигравателно в нея. Сара стоеше зад Наташа, запленена от сцената, докато протегнатата ръка си оставаше самотно стърчаща напред.
	Наташа явно бе изгубила дар слово.
	— Мак толкова ми е разказвал за теб — каза високата жена и отново прибра ръка до тялото си, без видимо да се засегне. — Щях да направя чай, но нямате соево мляко, нали? Кравето мляко е ужасно вредно за кожата. — Очите й се задържаха върху лицето на Наташа неприлично дълго. — Моля да ме извините. Трябва да се връщам горе. Чакат ме… — Широко усмихната, тя мина край Наташа, а голите й гърди под тениската се полюшваха нахално и след нея се разнесе някакво тръпчиво ухание.
	Наташа не помръдна.
	Сара бе наблюдавала цялата сцена с леко отворена уста. Наташа беше силно пребледняла, кокалчетата на пръстите й бяха побелели, докато стискаха дръжката на куфарчето. Изглеждаше също като Сара, когато беше на път да се разплаче, а не искаше да го прави.
	След известно време Сара пристъпи предпазливо към нея.
	— Искаш ли да направя чай? — Някой трябваше да направи нещо. Беше ужасно да гледаш как човек минава през подобно нещо. — Аз харесвам обикновеното мляко — неуверено добави тя.
	Но изглежда, че Наташа напълно бе забравила за присъствието й. После вдигна очи, погледът й се проясни и тя се насили да се усмихне.
	— Много мило… Не, благодаря, Сара. — Явно не знаеше какво да направи.
	Сара прегърна сака си. Искаше й се да се скрие в стаята си, но ако се качеше сега горе, можеше да се изтълкува сякаш взема страна, а не беше съвсем сигурна какво смята за станалото току-що.
	— Знаеш ли… — Наташа вдигна ръка към бузата си. Кръвта явно се връщаше в лицето й, което сега беше порозовяло. — Знаеш ли… мисля, че може…
	Чуха отварянето на врата и смях от горния етаж. После Мак хукна надолу по стълбите, стиснал парапета. Беше с дънки и гол до кръста.
	— Таш — спря на половината стълби. — Съжалявам. Мислех, че ти си… Мислех, че Сара е…
	Наташа само го изгледа втренчено. Сара си помисли колко уморена изглеждаше в момента.
	— Много стилно, Мак — каза тихо тя. Остана още миг на мястото си, кимна, сякаш мислено се съгласяваше с нещо, после се обърна на пети, излезе от къщата и затвори вратата след себе си.


>	Петнадесета глава

E>
	Онова, което конят прави под натиск… го прави без разбиране. При такова отношение и конят, и човекът по-скоро биха направили нещо грозно, отколкото нещо красиво.
@	Ксенофонт, „За ездаческото изкуство“
E$

	Сара лежеше в леглото си, вдигнала колене към гърдите си и обвила ръце около тях. Пухената завивка леко обгръщаше свитото й тяло, създаваше меко гнездо, пашкул, който тя се преструваше, че никога няма да напусне. Чаршафите от египетски памук още ухаеха леко на спрея, който чистачката използваше при гладенето им; в него имаше лавандула и розмарин. Завесите от тежка сива коприна, подплатени с тюл, пропускаха мека светлина, която я предпазваше от твърде грубо събуждане. Но докато стаята със старинния дървен скрин, голямото венецианско огледало и малкия стъклен полилей просветляваше, Сара усещаше как вътрешно потъва в мрак.
	Загледа се в стената и се фокусира върху дишането си. Ако не мислиш за него, въздухът просто влиза и излиза от тялото ти, независимо от всичко. Без значение какво правиш, дали тичаш, яздиш, спиш, той просто влиза и излиза, върши си работата, поддържа те жив. Ако се замислиш твърде много, това се превръща в пасивно занимание. Просто нещо, което изпълва дробовете ти. Секва, когато те обземат лоши мисли, когато стомахът ти се свива от страх.
	Вече нямаше как да го избегне. Той щеше да е там в петък, винаги беше там. Щеше да е там и през уикенда. Нямаше да го залъже с парите, които едва бе събрала досега. Затвори очи, помъчи се да отблъсне тези мисли, просто да вдишва и да издишва.
	Папа сигурно вече беше буден; той винаги ставаше рано. Дали и той зяпаше стената? Дали чакаше дневната светлина да открие снимките на коня, на внучката му, която обичаше? Дали си представяше как язди други коне, които бе познавал, обзети от пълна концентрация, докато танцуват по огромната арена? Или беше упоен, в полусънно състояние, с отпусната уста, докато дежурните сестри го миеха делово с гъба и му говореха така, сякаш е не само твърде стар, за да ги разбира, но и леко глупав? Сара притисна по-силно коленете си и потръпна.
	Предната вечер Папа беше стиснал ръката й в треперещите си пръсти. Кожата му бе изтъняла като хартия, предишното му ухание сега бе заменено от острия мирис на дезинфектант. Вече не беше себе си. Всеки път, когато го видеше, независимо какво казваха за подобряването на състоянието му, той бе малко по-дистанциран, малко по-отчаян, сякаш онова, което го правеше Папа, Капитана, съпруга, когото Нана бе обожавала, полека изчезваше с всеки следващ дъх. Понякога й се струваше, че разбира много точно как се чувства той.


	На разстояние две мили, Наташа се събуди от шума на течаща вода в банята на съседа си и се замисли сънено за егоизма на хората, които смятаха, че е допустимо да си пуснат телевизора с максимално усилен звук даже и в шест и петнайсет сутринта. И защо изобщо някой би слушал телевизора, докато е във ваната? Не можеха ли поне там да стоят в тишина?
	Новинарска емисия. Шест и половина. Дори чуваше колко е часът през тънките като картон стени. Надигна се бавно, усети първите предупредителни сигнали за сериозно главоболие и за момент се помъчи да се сети къде се намира, докато някакво натрапчиво усещане за нещо полузабравено вече намекваше за по-сериозни проблеми. Сякаш някакъв тъмен облак пълзеше към нея. Ето какво беше — непозната завивка. Дамската й чанта, метната на облегалката на стола. Бежов мокет. Почти празна бутилка червено вино.
	Предишната нощ се върна с пълна яснота в съзнанието й и тя се облегна отново на хотелските възглавници и затвори очи. Онази жена я бе погледнала, сякаш тя беше незначителна. Смехът в очите й намекваше за разкрити тайни, за осмивано минало. Как беше могъл да го направи? Тя избърса очи. От друга страна, защо не? За какво бе всичко, ако не за окончателната им раздяла? Какво можеше да очаква от него? В главата й изникнаха толкова много сцени: Мак, когато бяха заедно, заобиколен от жени, които явно не я смятаха за особена пречка. Целият му вид: на мъж, който омагьосва жените, винаги едно стъпало по-нагоре от нея в скалата на привлекателността, и жените го знаеха. Бяха се постарали и тя да научи. Отначало си мислеше, че няма значение, защото той озаряваше с целия си чар само нея, тогава се бе чувствала харесвана, нужна, желана. Понякога шеговито му казваше, докато бяха на някое парти, да иде и да флиртува с другите, а по-късно, когато погледите им се срещнеха отдалеч, в неговия се четеше, че другите изобщо не могат да се сравняват с нея.
	После, след всеки аборт, увереността й в нейната собствена женственост се бе смалявала. Улавяше се как тихомълком сравнява себе си с плодовитостта на всяка друга жена и сравнението не беше в нейна полза. Всички други й се струваха зрели, процъфтяващи. Млади. Започнала бе да се чувства стара, пресъхнала вътрешно. В това време той стоеше и очароваше всички около себе си, вероятно вече планираше нова връзка с по-млада и по-красива партньорка. Която щеше да му роди деца. Как можеше да очаква от него да стои до нея? Той се ядосваше, когато му кажеше подобно нещо. Накрая й бе по-лесно просто да не казва нищо. Конър бе първият мъж, който я бе накарал да се почувства така, сякаш Мак е имал късмет да е с нея.
	Мак не беше неин. Беше много вероятно никога да не е бил. Всичко отново се бе размило заради съжителството им, заради изкуствената близост, която им бе наложена от обстоятелствата.
	Наташа тежко се надигна от леглото, отиде в банята и пусна водата във ваната. После се върна в стаята и включи телевизора. И усили звука.


	Сара се бе научила да стъпва толкова тихо, че би засрамила дори и индиански ловец. През последните няколко седмици често се случваше да се появи неочаквано зад него на стълбите или до рамото му в кухнята. Сякаш бе решила да е възможно най-незабележима, да не се набива на очи, да не предизвиква никакъв шум в къщата. Обикновено лекото проскърцване на стълбите под стъпките на тийнейджър не би го събудило. Но Мак вече беше буден от часове.
	Предната вечер Мария си бе тръгнала малко преди единайсет, близо половин час след като Наташа бе тръгнала с колата си. Нямаше смисъл да я последва: нямаше представа къде отива, нито какво ще й каже, ако я намери.
	Мария бе изсумтяла презрително, когато той се върна горе, седна тежко на леглото и отказа чашата, която тя му подаде.
	— За виното ли е ядосана? Ще й купя друга бутилка. И без това е обикновено вино от супермаркета. — Тя отпи глътка. — В Полша е много невъзпитано да си толкова негостоприемен.
	Ясно му беше, че Мария разбира, че не става дума за виното, и само за миг изпита силна омраза към нея. Беше се държала преднамерено жестоко и това й бе харесало.
	— Мисля, че е най-добре да си вървиш — каза само той.
	— Защо те е грижа изобщо? — възкликна тя, докато си обуваше дънките с изкусително поклащане на ханша. — Дори не си я виждал от година. Ще се разведете след няколко седмици. Така ми каза.
	Не можеше да й отговори. Защото не искаше да наранява чувствата на Наташа ли? Или защото, когато се бе върнал в къщата, отначало си бе помислил, с глупав оптимизъм, че някак може да се разделят като приятели? Че след като преминат през цялата бъркотия и драма на развода, тази забавна, саркастична и невероятно интелигентна жена може пак да е част от живота му? Или защото видът на пребледнялото й лице, сковано от шок и болка, укорът в блесналите й от гняв очи, всичко това щеше да го държи буден до ранни зори?
	Стана, наплиска лицето си със студена вода, нахлузи дънките и слезе долу. Сара беше в кухнята с прилежно изгладена училищна униформа, заета да си прави сандвич.
	— Извинявай — мрачно каза той. — Трябваше да ти приготвя обяда.
	Потърка наболата си брада и се зачуди дали има време да се обръсне.
	— Обикновено Наташа го прави — отвърна тя.
	— Знам. Явно не разсъждавах трезво снощи. В конюшнята ли отиваш? — Той погледна към часовника. — Нямаш много време.
	— Ще се оправя.
	— Бих те закарал, но имам…
	— Няма нужда — прекъсна го тя.
	— Искаш ли ябълка за Бу? — Той взе една от купата с плодове и я подхвърли към нея, като очакваше тя да протегне ръка и да я хване. Беше им станало нещо като навик. Но тя се дръпна и остави ябълката да падне на каменния под.
	Той я вдигна и се загледа в скования й слабичък гръб, в изпънатите предизвикателно рамене.
	— Сърдита ли си ми?
	— Не е моя работа — каза тя и прибра опакованите сандвичи в раницата си.
	Мак хвана чайника и го напълни с вода.
	— Съжалявам за снощи.
	— Не мисля, че трябва да се извиняваш на мен. — Сара си облече палтото.
	— Не знаех, че тя ще се връща — оправда се той.
	— Но къщата е нейна.
	— Наша е.
	— Все едно. — Сара сви рамене. — Както вече казах, не е моя работа.
	Той си направи кафе, изненадан колко зле се почувства от думите на това четиринайсетгодишно момиче. Знаеше, че Наташа ще е ядосана. Но не бе очаквал това.
	— Може ли да ми дадеш малко пари? — Сара стоеше зад гърба му, готова да излезе.
	— Разбира се — отвърна той, доволен, че може да направи нещо, каквото и да е, само да изличи това безчестие. — Колко ти трябват? — Бръкна в джоба си.
	— Петдесет? — осмели се да поиска тя.
	Той порови сред банкнотите в ръката си.
	— Ето — подаде й сребърна монета.
	— Петдесет пенса ли?
	— Ти петдесет лири ли искаше? Много смешно. Виж, имам работа тази сутрин. Ще изтегля пари от банкомата следобед. Мога да ти дам десетачка. Почерпи се. Иди да хапнеш хамбургер с приятелките си след училище.
	Тя не изглеждаше толкова доволна, колкото се бе надявал да я види. Но щеше да е по-добре, ако не се тревожеше какво да приготвя за вечеря и ако Сара я нямаше наоколо.
	Трябваше да говори с Наташа. Но не знаеше какво, по дяволите, да й каже, когато я види.


	Всяка папка с документи по определено дело, която получаваше един адвокат — освен онези, които касаеха държавни дела — беше завързана с розова панделка. Този анахронизъм не бе само въпрос на подреждане или някакъв отживял времето си метод на архивиране. Панделката си имаше цел; тя символизираше способността на адвоката да се разграничи емоционално от делото. Адвокатите специално бяха обучавани да са независими, да запазват обективност. Когато панделката отново биваше завързана, делото се връщаше в архива. Адвокатът оставяше настрани фактите по делото.
	При все това в някои случаи, мислеше си Наташа, седнала срещу Майкъл Харингтън, беше по-лесно да си обективен, отколкото в други. Имаха среща в неговия офис, за да обсъдят развода на Пърси, който предстоеше да влезе в съдебна зала.
	— Изглеждаш уморена, Наташа — отбеляза той и повика стажанта си. — Надявам се, че детайлите около това дело не те държат будна нощем.
	— Нищо подобно.
	— Мисля, че трябва да поговорим с госпожа Пърси утре сутрин. Виждам, че и още чакаме заключенията на съдебните счетоводители. Ще ги донесеш ли на срещата? Искам също окончателно да определим кой от нас с кой свидетел ще се занимае.
	Той я гледаше втренчено и тя не бе сигурна колко дълго се е взирала в документите пред себе си.
	— Наташа? Добре ли си?
	— Да.
	— Ще можеш ли да дойдеш?
	Тя погледна дневника си; денят й вече бе ужасно натоварен.
	— Ще намеря време.
	— Добре. Чудесно. Изглежда, това е всичко за днес. — Той стана и тя се зае да прибира папките си. — Не, не. Нямах предвид да си тръгваш веднага. Имаш ли няколко минутки? За едно бързо питие?
	Тя се замисли за предната вечер.
	— Чай ще ми дойде добре — каза тя и седна обратно на мястото си. — Благодаря.
	— Чудесно.
	Стажантката отново подаде глава през вратата.
	— Бет, би ли ни направила два чая, моля? Захар? Без захар и двата. Благодаря ти.
	Внезапно той смени темата. Заговори за порасналите си деца, за новооткритата си страст към яхтите. Обсъдиха познат и на двамата адвокат, който скоро беше замесен в скандал с правителствени пари.
	— Всъщност — продължи Майкъл — от известно време искам да поговоря с теб. Опитваме се да реструктурираме нещата тук, да променим баланса в кантората. И вероятно ще имаме свободно място.
	Тя изчака.
	— С интерес наблюдавам кариерата ти. Харесах работата ти в делото „Ричмънд срещу Търнър“, както и онова, което направи по случая с отвличането на тризнаците. Много от младшите адвокати, с които съм говорил, споменават името ти, при това само с добри отзиви.
	— Благодаря.
	— Ако се отвори свободно място, би ли проявила интерес?
	Наташа се изненада. Докато беше в университета, „Харингтън Левинсън“ беше смятана за пример за модерна и прогресивна кантора с брилянтна репутация. Сега Майкъл Харингтън, основателят й, лично й предлагаше работа.
	— Много съм поласкана — каза тя. Стажантката му се появи с чая. Изкачаха, докато вратата се затвори подире й. — Трябва да спомена, че има вероятност да бъда поканена за съдружник в настоящата ми кантора.
	— Не мисля, че това ще е най-добрият ход за теб. Знаеш ли, че много юридически съветници избират да преминат към пълноправна адвокатска практика? — попита той. — Пътят е отъпкан. И ние с радост ще те вземем на изпитателен срок. Може да се озовеш пред висшия съд само след две години.
	Наташа се опита да осмисли какво казва той, какви са последиците. Щеше да остави зад гърба си хаоса на ежедневната си работа като юридически съветник и да заеме по-дистанцираната позиция на адвокат. Нямаше да има това непрекъснато ангажиране с ежедневието на клиентите, което се случваше сега. След Али Ахмади вече не беше сигурна дали това имаше значение.
	— Майкъл, това е голяма крачка — отвърна тя, мислейки си за Конър. — Трябва да го обмисля внимателно.
	Той написа нещо на листче и й го подаде.
	— Телефонните ми номера. Не се опитвай да се свържеш с мен през офиса — секретарките ме пазят зорко, — но непременно ми се обади. По всякакви въпроси, които може да те интересуват относно структурата вътре в кантората, парите, стажантските програми, офисите, каквото и да било.
	— Искаш ли да представя препоръки?
	— Знам всичко, което трябва, за теб. — Той се усмихна. — Къде отиваш оттук? Друга консултация?
	Тя се загледа в розовата панделка, насилвайки се да приеме какво символизираше тя.
	— Нещо такова — каза накрая и остави чашата и чинийката си на бюрото. — Ще ти се обадя, Майкъл. Благодаря ти. Ще обмисля предложението ти много сериозно.


	Нищо не отличаваше къщата от другите модерни, плоски фасади с мрачни тъмнокафяви тухли и единствено звънците на входа подсказваха, че тези малки сгради са разделени на дори по-малки апартаменти. Но на тротоара, подмятана тъжно от вятъра, смачканата и окаляна полицейска лента, сбутана под живия плет, разказваше своя история. Контрастните й цветове подсказваха за сериозността на случилото се зад онази затворена врата.
	Наташа стоеше на тротоара, загледана нагоре в пустите и закрити с тюлени перденца прозорци. Къде ли беше сега тази „продавачка, двайсет и шест годишна“? Дали беше вътре, вперила взор иззад пердетата, или още беше в болница? Дали не се страхуваше да се върне у дома? Дали се бе питала какъв развой на нещата е довел този младеж до прага й?
	Какво бе накарало Али Ахмади да избере точно този адрес? Как онова епично пътуване от другия край на света бе приключило с тези шест ниски стъпала към точно тази входна врата? И как един малък пропуск от нейна страна, както и от страна на някого другиго, можеше да доведе до толкова катастрофален резултат?
	Някаква старица мина край нея, теглейки карирана пазарска количка. Наташа отстъпи настрани и се усмихна любезно, но жената само я погледна със зачервените си сълзящи очи и продължи самотния си път.
	Усети как в гърлото й се загнездва топка. Може би не беше дошла тук за някакви следи. Може би просто искаше да предложи мълчаливо извинение. „Трябваше да го проверя — каза тя мислено на жената. — Ако бях потърсила името на града, ако бях сметнала разстоянието, което твърдеше, че е изминал, може би щях да те спася. Ако не бях направила нищо, за да спася него, може би щях да спася теб.“
	Прекъсна я звънът на телефона й.
	— Забрави ли за срещата в четири и петнайсет? Мислех, че вече ще си тук — обади се Бен.
	— Отложи я — нареди тя. Стоеше до колата си и гледаше как две млади момичета бутат бебешки колички на другия тротоар. И двете говореха по мобилните си телефони, явно забравили и за бебетата, и една за друга.
	— Какво?
	— Отмени часа. Няма да идвам в офиса до края на деня.
	Последва дълго мълчание.
	— Какво да кажа на Линда? Добре ли си?
	— Да. Всъщност не се чувствам много добре. Ще се прибера у дома. Кажи й, че много съжалявам. Премести срещата за по-късно през седмицата. Стивън Харт ще ме разбере.
	Едва след като затвори, си спомни, че прибирането у дома вече не беше вариант.


	Джесика Арнолд беше имала двайсет и три гаджета, четиринайсет от момчетата бяха колкото нея, четири бяха в по-горния клас, а останалите не бяха от училището, а от Сандаун и околните комплекси. Настоящите й гаджета бяха по-възрастни мъже, които чакаха пред вратите на училището в ниски, тунинговани коли, които потегляха с рев и гърмяща силна музика надолу по улицата веднага щом се качеше в тях. Беше спала с повечето от тях — и това не бе празна хвалба, както повечето от нещата, които се приказваха за момичетата с „опит“ от випуска им, а беше подробно описано в надраскани в тоалетните тиради, личеше си по празните блистери хапчета, които изпадаха от раницата й, както и по лицата на мъжете в колите. Не бяха от онези, които биха се задоволили с дълга целувка на пейката в парка. Джесика показваше пурпурните петна по шията си като медал за заслуги. Трябваше да се държи така, сякаш сама го бе избрала, сякаш точно това искаше, иначе щеше да е просто една долна развратница.
	Ако Джесика бе в единия край на скалата на сексуалната активност сред десетокласниците в училището на Сара, то тя бе в другия му край, заедно с Деби Дърмът, която носеше очила с дебели стъкла и скоби на зъбите, и Салима, която трябваше да носи бурка извън училище и никога не говореше с момчетата, какво оставаше да ги целува. Сара не беше грозна, просто не се интересуваше от тях.
	Момчетата, които познаваше, нямаше да искат да слушат за Бу и бавния му напредък от движенията на базовата дресировка към по-сложните фигури на висшата езда. Нямаше да искат да дойдат с нея в двора и да я изпратят после с автобуса до дома. Щяха да мърморят, че в двора мирише, щяха да викат и да притеснят конете или да пушат близо до сламата. Не можеха да разберат живота й.
	Никога не бе споделяла това с Папа, но понякога, в мъчителните мигове късно нощем, когато се чувстваше изтощена и тялото й копнееше по нещо незнайно и отдавна изгубено, тя си представяше, че е в „Льо Кадр Ноар“. Щеше да бъде най-брилянтният ездач, когото някога са имали. И там щеше да се появи красив млад капитан в черна униформа със златни еполети. Той също щеше да е отличен ездач и да разбира всичко, за което тя копнее. Нямаше да кара облепена със стикери и незастрахована кола из комплекса, нито да се хвали с броя на задържанията си за хулигански прояви или откраднати коли, нито щеше да я целува с мазни устни, миришещ на кебап или чили сос. Вместо това си представяше един целомъдрен романс със споделена любов към конете и огромни пропуски в осведомеността й относно същината, за които хапчетата от чантата на Джесика и надрасканите в тоалетната писания само загатваха.
	Винаги бе вярвала, че това е бъдещето й; беше абсолютно сигурна и за бъдещето на Бу. Но сега имаше общо седем лири и петнайсет пенса от продажбата на дисковете си и другите неща, както и десетте лири от Мак, а сертификатът за облигациите можеше да бъде осребрен едва след три седмици, и то само с подписа на дядо й.
	Явно пропуските в осведомеността й щяха да бъдат попълнени по-скоро, отколкото си мислеше.
	— Трябва да говоря с теб.
	— Носиш ли ми парите?
	— Точно за това искам да говорим.
	— Говори.
	Тя кимна към мъжете, които стояха в другия край на двора.
	— Не и пред тях.
	Той прибираше четките си за сресване на коня, които бяха толкова блестящи и чисти, сякаш никога не бяха докосвали прахоляк по тялото на кон. Пъхна и последната в калъфа и я погледна със сериозен вид.
	— Какво искаш, цирково момиче?
	Тя снижи глас, омота презрамката на раницата си около лявата китка.
	— Исках да знам — тихо попита тя — колко… колко пари ще ми опростиш, ако… ако…
	Отначало той не отговори. Не се усмихна. Не показа изненада или удоволствие. Нито пък, както се бе надявала скришно, избухна в гръмък смях и не каза, че само се е шегувал и за какъв идиот го смята.
	Само кимна леко, сякаш потвърждаваше нещо на себе си, после я погледна и се обърна с гръб. Отиде при приятелите си, които се мотаеха около мангала, а студът превръщаше дъха им в облачета пара, така че отдалеч не си личеше кой пуши и кой просто диша студения въздух. Сал размахваше ръце и им казваше нещо, което тя не можеше да чуе. Те само вдигнаха рамене, потупаха се по джобовете за ключове и цигари, метнаха излишните хартийки в огъня. Ралф я изгледа отдалеч, сякаш премисляше преценката си за нея. Може би просто ревнуваше, защото бе привлякла вниманието на Сал, но Сара подозираше, че просто вече е различен човек за него. Не беше внучката на Капитана, приятел, с когото да споделя лудешки приключения, а просто стока за продан без никаква стойност. Не я погледна, когато излизаше.
	Тя отиде при Бу и влезе в отделението му, оправи му килимчето, допря глава до топлата му кожа, за да почерпи малко утеха. Едрата му глава се завъртя да я погледне, да разбере какво прави, и тя погали лицето му, проследи с пръсти силните кости под меката му кожа.
	Виждаше Сал през отворената врата да крачи бодро, стиснал цигара между палеца и показалеца си. Той отдаде чест, викна нещо на малтийски и мъжете изчезнаха през портите. След като и последната кола потегли, той затвори тежките порти и сложи веригата около дръжките. Вече беше тъмно и Шеба подтичваше нервно наоколо, може би чакаше Каубоя Джон да се върне.
	После той тръгна към отделението на Бу, подсвирквайки си, сякаш нямаше никакви грижи на този свят.
	— Е — опита се да прозвучи уверено, когато го видя да застава до вратата. Опитваше се да подражава на момичетата от Сандаун, онези, които крещяха след момчетата с моторите. Сурови. Безразлични. Сякаш нищо не можеше да ги нарани. — Как ще действаме?
	Той сякаш изобщо не я чу. Дръпна силно от цигарата си, после влезе в отделението и затвори вратата. Бу вече не й обръщаше внимание, а се бе върнал към сеното си и дъвчеше ритмично зад гърба й. Единствената светлина се процеждаше откъм уличната лампа пред двора. Трудно различаваше лицето му, макар да забеляза, че тя самата е осветена от лампата в призрачно оранжево.
	— Свали си блузата.
	Каза го толкова небрежно; сякаш я бе помолил да заключи портите.
	— Какво?
	— Свали си блузата. Искам да те видя. — Отново дръпна от цигарата, без да откъсва очи от нейните.
	Тя го зяпна. „Не _сега_ — помисли си. — Не съм готова за това сега. Само исках да разбера какво предлагаш.“
	— Но…
	— Ако не искаш да уредим нещата… — Той понечи да се обърне с безизразно лице. — Само си играеш детски игрички. Накара ме да си помисля, че можеш да си сериозна.
	Измъкна цигарата от устните си с два пръста и я метна на бетонния под. Тя просветна за малко, преди да угасне от влагата. Тогава видя студеното му и жестоко изражение и мислите й препуснаха бясно.
	Още преди да осъзнае какво прави, беше свалила блузата през главата си. Беше дебел пуловер. Без пухкавата му мека вълна сега усети как студеният въздух я обгръща, а течението, което ставаше през отворената врата, проникваше с ледените си пръсти там, където преди малко имаше само топлина и мекота.
	Той се обърна. Не виждаше очите му, но ги усети върху себе си да оглеждат всеки дребен детайл, преди да я оцени колко струва. Явно не тя определяше това. Чувстваше се пронизана от погледа му, сякаш той можеше да види под кожата й до самата сурова плът отдолу. „Скоро ще свърши — казваше си тя мислено и се стараеше да стои с изправени рамене, в леко предизвикателна поза. — И после вече няма да му дължа нищо. И всичко ще се оправи.“
	— И сутиена.
	Каза го бавно, но беше заповед. С гласа на човек, който винаги получава онова, което поиска.
	Тя провери дали е чула правилно.
	— Но какво искаш…? — възкликна тя. — Не си казвал, че…
	— Да не би да ми казваш какво да правя? Диктуваш условията? — Гласът му стана суров.
	Сара вече трепереше, ръцете над лактите й бяха настръхнали.
	Затвори очи. Сърцето й биеше толкова оглушително, че едва го чуваше.
	— Свали го.
	Преглътна с мъка, после се пресегна зад гърба си, стиснала здраво зъби, за да не трепери брадичката й — от страх или от студ, не беше съвсем сигурна. Без да отваря очи, тя свали сутиена. Беше евтин, от тънка материя, малко голям за нея. Папа си купуваше чорапи в магазина по същото време и тя толкова се бе притеснила, че той ще забележи покупката й, че бе хукнала към касата, без да го мери. Сега мъжът го взе от ръката й и го пусна настрани. Беше гола от кръста нагоре. Усещаше студения въздух по кожата си и зърната на гърдите й настръхнаха. Чу как той рязко си пое въздух, после пристъпи към нея и тя осъзна, че пропада в пропаст. За която дори не бе подозирала, че съществува.
	Не можеше да отвори очите си, нито да диша дори. Стоеше като статуя, предмет, едно нищо, отдели се от тялото си, така че вече не беше тя, Сара, тази, която стоеше разголена в конюшнята, докато наблизо се чуваше как новият кон на Сал цвили под съседната арка, а кучето лае навън и някой говори на улицата. Не беше тя, докато горещата и суха ръка на този мъж се плъзгаше по студената й кожа, докато топлият му дъх пареше лицето й, докато устните му шепнеха гнусни и чужди думи в ухото й. В ноздрите й нахлу непознат и чужд аромат, твърдият му колан се впи болезнено в ханша й, когато я притисна към студената каменна стена. Истинският свят изчезна и останаха само онези думи и настоятелното му, безмилостно докосване, което тя не можеше да спре. Това не беше тя. Не беше. Какво се бе случило със Сара? Това вече не беше нейният живот, нейното семейство, нейното бъдеще. Тя нямаше думата за каквото и да било. Тогава какво значение имаше, че този мъж сега я притежава, опипва я сантиметър по сантиметър с горещите си, ненаситни пръсти? Тя беше хипнотизирана, отсъстваща, едно нищо.
	Не беше тя, чиято ръка сега той стисна здраво и издърпа от треперещото й тяло към себе си, докато тя стискаше зъби и преглъщаше задавено страха си. „Само това дребно нещо — повтаряше си тя отново и отново мислено. — Едничко незначително нещо и после всичко ще свърши.“ Чу звука от разкопчаване на цип, тежкото му дишане, което вече бе накъсано и дрезгаво. Чу думите, вяло се запита дали е истина и усети с върха на пръстите си грубия плат на дънките, а после нещо меко и топло, но кораво. Нещо, което инстинктивно разбираше, че не бива да докосва.
	Не можа да се сдържи. Дръпна рязко ръката си, но силните му пръсти се сключиха здраво около китката й и я принудиха отново да докосне онази топла плът, като вече липсваше всякаква преструвка за убеждаване и дори настояване. Това беше заповед. Но това отключи нещо в нея, освободи я. От гърлото й се изтръгна вик и тя го заблъска, заудря го, крещеше: „Махни се! Махни се от мен!“ и в същото време Бу подскочи настрани, а копитата му блъснаха в страничната преграда. Тя грабна раницата си, вече бе извън обсега му, далеч, далеч от влажния склад, и тичаше към портите, отвори ги с рязко дръпване, изскочи на тротоара и хукна към ярките светлини на оживената главна улица, като в движение обличаше пуловера си презглава.


	— Чудех се дали ще те намеря тук. — Конър стоеше пред нея, стиснал халба бира. — Ричард искаше да говори с теб следобед. Трябваше да те извиня пред него. — След като тя не проговори, той добави: — Линда се тревожи за теб.
	Тя се облегна назад в сепарето.
	— Линда твърде много се интересува от чуждия живот. Както сам виждаш, съвсем добре съм.
	Конър огледа празните чаши пред нея. Свали си палтото и се разположи отсреща. Беше краят на работния ден и барът започваше да се пълни с посетители. Той отпи от бирата си.
	— Звъннах у вас. Но твоята… млада гостенка ми каза, че току-що се е прибрала и не знае къде си.
	Тя отпи нова глътка. Ако изпиеш достатъчно бяло вино, то добива вкуса на кисел гроздов сок.
	— Вече не живея там.
	Той я зяпна.
	— Добре, Наташа. Какво става?
	— О, значи сега се интересуваш?
	— Виж, разбирам, че се случва нещо с теб. Не си пропускала среща от пет години, а изведнъж си вземаш свободен следобед без никаква явна причина.
	Той не добави, че при това е пияна. Нямаше нужда.
	— Гениално, Холмс. — Говореше тихо и премерено. Осъзнаваше, че всъщност много харесва шардонето, колкото и да не беше модерно напоследък. Защо не го бе разбрала по-рано? — Отидох до дома на онази жена, която беше нападната от Али Ахмади.
	— Защо, по дяволите, си го направила?
	— Не знам.
	— Мислех, че си оставила всичко това зад гърба си. Защо, за бога, още се тревожиш?
	Тя примигна.
	— Защото още ме тревожи. Не спирам да мисля за нея. И за него. — За двете му тънки кафяви ръце, вдигнати в молба. Или около врата на жената.
	— Това е нелепо, Наташа. Ти не си… не се държиш рационално.
	— О, това е, защото съм пияна.
	— Добре. Ще те кача на едно такси и ще те закарам вкъщи. Хайде, адвокат. — Той я хвана за ръка, но тя се дръпна.
	— Няма да се прибирам у дома.
	— Защо?
	— Защото съм отседнала в хотел.
	Той я изгледа, сякаш е неексплодирала граната.
	— Отседнала си в хотел?
	— „Холидей Ин“.
	— Може ли да попитам защо?
	„Не — искаше й се да викне. — Не, защото се самоизключи от живота ми много отдавна, още при първия признак на проблем. Не, защото ме игнорираше и ме караше да се чувствам като нищожество седмици наред. Не, защото се държеше така, сякаш моето щастие не те засяга.“
	— Беше по-лесно.
	Чу неизказания му въпрос. Не успяваше да го види съвсем ясно от другата страна на масата. Защо не си тръгваше?
	— Просто беше по-лесно, ясно? Ти беше прав. У дома стана твърде сложно. Направих грешка, че изобщо си помислих, че мога да се справя. Доволен ли си сега?
	Той не каза нищо. Тя преглътна задавено и се опита да се фокусира върху чашите пред себе си, но те сякаш се полюшваха напред. Намръщи им се и те доста покорно се строиха в редичка.
	Най-накрая се предаде и го погледна. Погледът му беше мил, а изражението на лицето — тъжно.
	— О, скъпа. Съжалявам. — Стана и заобиколи масата, седна до нея и въздъхна. — Съжалявам — повтори отново.
	— Няма нищо. Беше нелепо дори да се опитам. Сигурно съм била откачила.
	— Е, да, това си е така. — Той обгърна раменете й с ръка и я притегли към себе си. Тя се облегна малко неохотно на рамото му, леко се разнежи в ръцете му.
	— Съжалявам — шепнеше той в косата й. — Аз съм един ревнив глупак. Но никога не съм искал да си нещастна.
	— Лъжец.
	— Добре де. Не исках да си щастлива с него. Но не съм искал… това.
	— Добре съм.
	— Очевидно. Но аз не съм. И сам съм си виновен. — Наведе се, повдигна лицето й към своето. — Ела при мен.
	— Какво?
	— Чу ме.
	Тя се измъкна от прегръдката му.
	— Конър — каза тя, — не знам. Животът ми е пълна каша. Изпаднах в такава дълбока дупка и не знам как ще успея да се измъкна от нея.
	— Аз знам как. — Той отметна косата от челото й. — Ела мри мен.
	— Казах ти, че трябва да…
	— Остани. — Той замълча за миг. — Живей при мен, ако искаш.
	Тя не помръдна, не беше сигурна, че го е чула правилно.
	— Нека Мак се оправя с цялата бъркотия — продължи Конър. — Той те забърка в тази каша. А ти ела… ела да живееш с мен.
	— Не е нужно да го правиш.
	— Знам. Но повярвай ми, не съм мислил за нищо друго през изминалите няколко седмици. Докато си представях как двамата се храните заедно, говорите си, правите… — той потърка лице — … само бог знае какво. Не ми казвай, ако сте го правили, между другото, защото не искам да знам. Но това ме накара да се замисля. Нека просто да го направим.
	— „Да го направим“ — повтори тя. — Какъв романтик си само.
	Беше го казал. Беше й предложил това, което искаше месеци наред, дори и да не го беше признавала сама пред себе си. Може би заради шока от предната вечер или изминалите седмици, но сега тя не знаеше как да отговори.
	— Това е голяма крачка, Конър. И двамата сме…
	— … много объркани. Подхождаме си.
	— Прозвуча толкова хубаво.
	— Сериозно, Наташа. — Той се поколеба. — Обичам те.
	Тя изпразни чашата си.
	— Не знам. Малко е внезапно.
	— Предпочиташ да останеш в „Холидей Ин“. Винаги съм подозирал, че харесваш онова кръгово кръстовище.
	Сега заговори твърде бързо, смехът му бе пресилен.
	Тя изпита внезапен прилив на нежност и се пресегна към ръката му.
	— Ще дойда тази вечер — съгласи се тя. Облегна се на него, остави се да я прегърне. Затвори очи, докато той облегна брадичка на рамото й, забравил за погледите от съседните маси. — Но нека да я караме полека.


>	Шестнадесета глава

E>
	Когато се озове близо до врага, той трябва да държи коня си под контрол. Така… ще може да нанесе най-големи поражения на противника, без да претърпи твърде големи загуби от своя страна.
@	Ксенофонт, „За ездаческото изкуство“
E$

	Петнайсет пъти се бе опитал да я чуе между понеделник вечер и тази сутрин и всеки път разговорът директно се прехвърляше на гласова поща. От офиса й твърдяха, че е „в съда“. Но понеже вече не питаха кой се обажда, Мак подозираше, че ги е инструктирала да не го свързват. Вече бе престанал да оставя съобщения, само нейното име и своето. Отдавна бе забравил какво иска да й каже.
	Сипа си ново кафе, проклинайки кафеварката на Наташа, от която винаги разливаше малко, независимо колко се стараеше да внимава. Внезапно си спомни красивата италианска кафемашина, която бяха получили като сватбен подарък, една лъскава „Гаджа“, която сега стоеше на склад някъде в Западен Лондон. Стори му се глупаво, че толкова бе настоявал да вземе онова, което смяташе, че му се полага по право, макар това да означаваше, че никой няма да го използва. Закле се мислено да й върне кафемашината. Не беше я използвал от година. Нямаше как да му липсва. Вече бе дал няколко подобни клетви в изминалите няколко дни.
	Сара спеше горе. Беше си отишла направо в стаята, когато се прибра в понеделник вечер, отказа да хапне нещо и не искаше да говори. Беше толкова уклончива, избягваше да го погледне в очите, криеше се в стаята си и Мак подозираше, че все още го наказва. Странно колко лоялна беше станала изведнъж към Наташа. Искаше да потропа на вратата й, да й обясни всичко и да й напомни, че всъщност именно Наташа му бе изневерила първа. Но още докато си го мислеше, осъзна колко нелепо би било да тормози едно четиринайсетгодишно момиче, за да оправдае собствените си действия.
	Предния ден тя бе казала, че е болна, и бе останала затворена в стаята си. Беше раздразнителна и странно бледа. Не се бе наложило да го убеждава дълго да й позволи да пропусне училище.
	В шест и двайсет, близо трийсет и шест часа след като Наташа си бе тръгнала, Мак чу пъхането на ключ във входната врата. Тя затвори тихо, събу си обувките на килимчето пред вратата и мина по коридора боса. Беше с костюма, с който бе излязла, но с тениска под сакото. Сигурно беше негова, горчиво си помисли Мак.
	Двамата се изгледаха.
	— Предстои ми голямо дело — каза тя. — Дойдох само да се преоблека и да си взема зарядното за телефона.
	Лицето й беше бледо, без грим, косата — леко разрошена от съня. Изглеждаше изтощена.
	— Звънях ти. Много пъти.
	Тя размаха телефона си.
	— Няма батерия. Както казах, трябва ми зарядното. — Тръгна нагоре.
	— Наташа, моля те, остани за пет минути. Наистина трябва да поговорим.
	— Днес нямам време. Трябва да съм в офиса до час.
	— Но двамата трябва да поговорим. Ще се прибереш ли довечера?
	Тя спря по средата на стълбите.
	— Ще закъснея. И когато се прибера, ще трябва да поработя по задачите си.
	— Още ли си ми ядосана? За Мария?
	Тя поклати неубедително глава.
	Той взе стъпалата по две наведнъж и я подмина, така че сега стоеше над нея и я гледаше отгоре.
	— О, стига — каза той. — Ти също си имаш приятел. Господи.
	— Но никога не съм го канила да идва тук и да те унижава — отвърна тя. — Виж, не искам да навлизаме в това сега…
	— Не. Никога не си искала. Но след като и двамата сме тук, с какво те унизява присъствието на Мария? Двамата с теб не сме заедно. Ти винаги открито си признавала, че имаш приятел. Сега просто се случи така, че я срещна. Виж, не казвам, че не беше нетактично, но беше случайна грешка. Мислех, че си излязла. Не бих я поканил да влезе, ако…
	Тя не искаше да го погледне.
	— Таш?
	Когато най-сетне вдигна очи, те бяха студени. Изглеждаше примирена.
	— Не мога да продължавам така, Мак. Ясно? Ти печелиш. Остани в къщата, докато се продаде. Кани когото си поискаш тук. Вече не ме интересува.
	— Какво не те интересува вече?
	— Мисля, че ще е най-добре за всички, ако прекратим този маскарад незабавно.
	Мак разпери ръце на стълбите, така че тя не можеше да мине.
	— Стой, стой. Какво? Просто си тръгваш ли? И как точно ще стане това? Какво ще правим със Сара? Знаеш, че не мога сам да се грижа за нея.
	— Ще си тръгна веднага щом уредим къде да бъде настанена. И бездруго щеше да се наложи да се разделим с нея след няколко седмици. Просто изтегляме датата по-рано.
	— Не може ли да останеш още малко? Една-две седмици?
	Тя изрече думите, сякаш ги беше репетирала:
	— Знаеш не по-зле от мен, че дядо й няма да се оправи. Тя трябва да иде при стабилно семейство, което може да се погрижи за нея. При хора, които няма да я използват за буфер помежду си, понеже явно са неспособни да се разберат като възрастни и зрели личности.
	— Така ли гледаш на нещата?
	— Да не искаш да ме убедиш, че за теб е било нещо различно? — Тя се качи още едно стъпало нагоре, така че той трябваше да се дръпне, за да не се докоснат. Осъзнала това си предимство, Наташа направи още една крачка нагоре.
	— Ами конят?
	— Вярваш или не, Мак, конят не е начело в списъка ми с приоритети в момента.
	— Значи просто ще я изоставиш?
	— Да не си посмял — гневно изрече тя. — Не смей да я използваш. Това е между мен и теб. Независимо как се държим пред нея или пред когото и да било, от нас няма как да излезе щастливо семейство, Мак, и ти го знаеш. — Кокалчетата й бяха побелели от стискането на парапета.
	Не съм мислила за нищо друго през последните трийсет и шест часа. Не биваше да й предлагаме дом, след като изобщо нямаме такъв. Беше нечестно да се преструваме, че е иначе.
	— Така си мислиш ти.
	— Защото е така. Време е да бъдем честни — пред нея и пред себе си. Сега, моля да ме извиниш, но наистина трябва да се преоблека.
	Мина покрай него и се качи нагоре.
	— Таш.
	Не му обърна внимание.
	— Таш, не слагай край на всичко така. — Той протегна ръка към нея. — Стига, направих грешка.
	Тя се извърна към него с цяла палитра от чувства, изписани на лицето й — гняв, негодувание, тъга.
	— Какъв трябва да е краят, Мак?
	— Не знам. Мразя цялата ситуация. Мразя, когато се държиш така… Мислех, че двамата с теб…
	— Какво? Че ще си махнем за сбогом с топли чувства и ще поемем към залеза?
	— Не искам…
	— Разводът винаги е грозен, Мак. Знаеш ли какво? Понякога има моменти, когато хората не те харесват. Понякога знаменитият чар на Мак просто не действа. И…
	— Таш…
	Тя въздъхна дълбоко, разтърсващо.
	— И аз… просто не мога повече да бъда с теб.
	Навън спря някаква кола с твърде шумно звучаща музика за този ранен час. Стояха само на сантиметри един от друг на стълбите, никой от двамата не помръдваше. Мак знаеше, че трябва да слезе долу, но просто не можеше да помръдне крак. Долавяше слаб парфюм, ухание, което вече не разпознаваше като нейно. Виждаше как ръката й продължава да стиска парапета, сякаш не можеше без опората му.
	— Знаеш ли какво е най-лошото в цялата ситуация? — Той се стегна за следващата словесна атака. — Знаеш ли какво наистина не мога да понеса?
	Той не каза нищо.
	— Това е като… Чувствам се както преди да си тръгнеш оттук.
	Гласът й секна. След това тя бавно се качи в стаята си.


	На горния етаж Сара рязко се дръпна от парапета и изтича в стаята си. В ушите й отекваха думите на Наташа. Всичко се разпадаше. Наташа си тръгваше и щеше да се наложи и тя да замине. _Не биваше да й предлагаме дом._ Не можеше да чуе всичко, което казваха, но беше чула това. Загледа се в отражението си в огледалото. Беше с най-големия си и дебел пуловер, с вълнен клин под дънките. Сега обаче усети, че замръзва. Дали в училището щеше да я чака Рут, с черните торби с нещата й на задната седалка, за да я отведе някъде другаде? Даже нямаха смелостта да поговорят с нея.
	Сара седна на пода до леглото и притисна юмруци към очите си, за да не заплаче. През целия предишен ден и през изминалата нощ беше усещала ръцете на Сал върху кожата си, беше чувала отново противните му думи в ушите си. Беше се търкала до болка със скъпите сапуни на Наташа, след което се бе намазала обилно с кремовете й, мъчейки се да заличи миризмата му, невидимите следи, оставени от устните му. Потръпваше при мисълта кой можеше да намери сутиена й, захвърлен в отделението на Бу. Неизвестно защо мисълта, че той просто се търкаля там в сламата, я разстройваше повече от всичко.
	В съседната стая се чуваше как Наташа отваря и затваря чекмеджета, леко потраква с вратичките на вградения гардероб.
	Трябваше да каже на Папа. Щеше да пропусне часовете сутринта и след като мине през двора, ще му каже, че трябва да се върне у дома — длъжен беше да се прибере. Тя щеше да се грижи за него, независимо какво казваха лекарите. Това беше единственият начин. Ако Сал знаеше, че Папа се е върнал, щеше да я остави на мира.
	Наташа почука на вратата й.
	— Сара?
	Тя се качи на леглото, помъчи се да изглежда спокойна.
	— Здрасти — обади се тихо.
	Лицето на Наташа беше подпухнало, кожата й — пребледняла от липсата на сън.
	— Само исках да ти кажа, че съм много заета в момента и може да закъснея малко довечера, но дали не бихме могли да поговорим по-късно?
	Тя кимна. _Да поговорим. Няколко думи, преди да те хвърля обратно на боклука._
	Наташа я гледаше изпитателно.
	— Наред ли е всичко?
	— Да — отвърна Сара.
	— Добре. Ами, както казах, ще си поговорим довечера тримата. И ми звънни, ако имаш проблем. Имаш ми мобилния телефон.
	Когато тя излезе, Сара чу нещо да удря входната врата. Десет минути по-късно, когато тихо се промъкна долу, видя, че е обувката на Мак.


	Джипът на Сал стоеше пред двора, лъскав, тежък като обида, гледка, от която стомахът й се сви и тя сви ръце отпред, сякаш да се предпази. Пое си дълбоко въздух, вдигна яката на палтото си, после мина през телената врата.
	Сал беше в далечния край на двора и си говореше с Ралф и другите му приятелчета, докато всички си топлеха ръцете на мангала и пиеха кафе от пластмасови чашки. Ралф я забеляза и се престори на зает да гали един от конете на Сал. Надяваше се, че това не означава, че не е нахранил Бу вместо нея вчера. Не беше идвала тук, защото бе решила, че е по-добре да остави страстите да се охладят през изминалите двайсет и четири часа.
	Това не беше единственото й основание, но може би напразно се бе тревожила; Сал не я погледна дори, макар че сигурно я бе чул да влиза през вратите. Мислено се молеше или да не я е забелязал, или просто да е решил, че е най-добре да се преструват, че онази вечер изобщо не се е случвала. Може би дори беше засрамен от действията си, макар дълбоко в себе си да се съмняваше, че Сал изобщо някога се е срамувал от нещо.
	Отключи склада си и смени училищните обувки с ботушите за езда, като през цялото време беше наострила уши към тихия разговор в другия край на двора. „Моля те, само не идвай насам.“ Забърза с разкопчаването на палтото си, за да се преоблече и да излезе оттук, преди той да влезе. Приготви сутрешната дажба на Бу в кофата, напълни една мрежа със сено и я метна през рамо, след което закрачи пъргаво към отделението му, решена да стои настрана от всички.
	Само след секунда забеляза, че вратата му е отворена. Пусна мрежата.
	Бу го нямаше. Вратата на отделението му зееше отворена, сламата беше изцапана с тор. Погледна към двора. Защо го е преместил в друго отделение?
	Мина по редицата, провери другите. Най-различни глави надникнаха над преградите — пъстри, шарени, кестеняви. Не и Бу. Нещо я стисна за гърлото и в гърдите й се надигна паника. Тръгна бързо и направо затича към скупчените заедно мъже, забравила в тревогата си всякакви чувства към Сал.
	— Къде е Бу? — мъчеше се да говори спокойно.
	— Кой Бу? — Сал дори не се обърна.
	— Буу-хуу — измърмори един от приятелите му и се ухили неприятно.
	— Къде е той? Преместил ли си го?
	— Да няма някоя котка, хваната в капан наоколо? Чувам някакъв писклив глас. — Сал присви пръсти до ухото си. — Някакво мяучене.
	Сара заобиколи мъжете, така че да го принуди да я погледне. Дишаше забързано, паниката пълзеше по тялото й като студената пот, която внезапно я бе обляла цялата.
	— Къде е? Къде си го пратил? Сал, не е смешно.
	— Да не би аз да се смея?
	Тя сграбчи ръкава на палтото му. Той се дръпна рязко и се отскубна от нея.
	— Къде е конят ми? — настояваше Сара.
	— Твоят кон ли?
	— Да, моят.
	— Продадох моя кон, ако него имаш предвид.
	Тя поклати глава леко, намръщи се.
	— Продадох моя кон. Ти нямаш кон.
	— За какво говориш?
	Той бръкна в джоба си, извади малка, подвързана с кожа тетрадка и й я подаде да погледне.
	— Наем за осем седмици, това ми дължеше. Осем седмици. Плюс сено и зърно. Според условията на договора ни, ако не си плащала наема осем седмици, конят ти става мой. Продадох го, за да си уредим сметките.
	Уличните звуци, които долитаха в двора, рязко се смениха от звънене в ушите й. Земята под краката й се люшна опасно, като палуба в бурно море. Сара чакаше финалната реплика, чакаше го да отрече онова, което лицето му казваше, че е истина.
	— Продадох коня ти, Сара, щом явно не схващаш.
	— Ти… не може да го продадеш! Нямаш право! Какъв договор? За какво говориш?
	Той леко наклони глава.
	— Всички имат копие от договора за наем. Твоето е в склада ти. Сигурно не си го видяла. Действам в пълно съответствие с правата си като собственик на двора. — Очите му бяха студени и черни като кална вода. Гледаха през нея, сякаш е нищо. Тя погледна към Ралф, който подритваше дребно камъче. Истина беше. Виждаше го по смутеното му лице.
	Тя се обърна отново към Сал, мислите й препускаха.
	— Чуй ме — примоли се тя, — съжалявам за парите. Съжалявам за всичко. Ще ги намеря. Ще намеря пари до утре. Само ми го върни. Ще направя… всичко ще направя. — Вече не я интересуваше дали другите ще я чуят. Щеше да направи каквото поиска Сал. Щеше да открадне от семейство Маколи. Каквото и да е.
	— Не разбираш ли? — Гласът на Сал вече бе груб, неприятен. — Продадох го, Сара. Даже и да поискам да си го върна, не мога.
	— На кого? На кого го продаде? Къде е? — Вече го стискаше здраво с двете си ръце.
	Той се измъкна от хватката й.
	— Не е мой проблем. Предлагам ти следващия път да си изпълняваш финансовите задължения. — Сал бръкна в сакото си. — О, да. Не получих добра цена за него. Заради лошия му характер. Като на собственика. — Обърна се към приятелите си, изчака смеха им. — Ето какво остана, след като приспаднах дълга ти. — Пред невярващия й поглед той отброи пет банкноти по двайсет лири и й ги подаде. — Вече сме квит, цирково момиче. Намери си друго пони за номерата.
	По леките усмивки на лицата на мъжете наоколо разбра, че и те са наясно също като нея, че той никога няма да й каже къде е Бу. Беше му се опълчила и той й бе отмъстил.
	Краката й омекнаха. Залитна към склада си и седна на една бала сено. Впери поглед в треперещите си ръце и от гърлото й се изтръгна стон. В ъгъла на склада, в мрачината зад вратата, зловещо се белееше напечатан лист хартия с предполагаемите условия на договора й. Сигурно го бе сложил там вчера.
	Отпусна глава върху коленете си и ги прегърна здраво, представяйки си коня си, уплашен, натоварен в някакъв камион, натъпкан в някой подлез, с разширени очи и стреснато вдигнал глава. На хиляди мили оттук. Зъбите й тракаха. Вдигна глава и през пролуката на вратата видя мъжете да си приказват, да се смеят на нещо. „Буу-хуу“, присмехулно подхвърли един. Някой метна цигара на земята и я смачка с ботуш. Ралф се озърна за миг към склада й, вероятно я видя свита на топка вътре в сенките. После и той се извърна от нея.


	— Отлична работа — похвали я Харингтън на излизане от Четвърта съдебна зала. — Страхотно се справи с онзи свидетел. Имаш лек подход. Положихме добро начало.
	Наташа подаде папките си на Бен и си махна перуката. Още кипеше от адреналин и беше започнала да я сърби. Махна двете фиби от косата си и ги пъхна в джоба.
	— Утре няма да е толкова просто — каза тя.
	Бен прехвърли няколко папки в ръцете си, после й подаде една.
	— Това са докладите на счетоводителите, които чакахме. Не вярвам вътре да има нещо ново, но никога не се знае.
	— Ще ги прегледам довечера.
	Конър се появи в коридора. Намигна й и тя изчака, докато Бен и Харингтън се заприказват, преди да иде при него.
	— Как мина? — попита Конър и я целуна по бузата.
	— Не беше зле. Харингтън направо разби на пух и прах финансовите им претенции.
	— Затова му се плаща. Искаш ли първо да минеш през офиса?
	Тя погледна към Бен.
	— Не, имам всички необходими документи. Да вървим.
	Той я улови под ръка, което бе необичайно собственически жест от негова страна.
	— Остава ли уговорката за довечера?
	Наташа внезапно си представи Мак на стълбите. _Ти си имаш приятел_ — беше казал той. — _Защо Мария те притеснява?_
	— Не мога да остана — каза тя. Облече си палтото. — Казах на Сара, че ще поговорим за бъдещето й. Но една дълга вана и чаша вино в апартамента ти ще ми дойдат добре.
	Той спря.
	— Ами може да получиш вино, но ще трябва да почакаш за ваната.
	Тя се озадачи.
	— Поканих момчетата. Искам да се запознаете.
	— Тази вечер ли? — не можа да скрие слисването си.
	— Достатъчно чакахме. Говорил съм с майка им. Мислех, че ще се зарадваш.
	— Но… — Тя въздъхна. — По средата на голямо дело съм, Конър. Бих предпочела да ги срещна, когато не съм толкова… разсеяна.
	Той не се впечатли.
	— Няма нужда да правиш нищо, скъпа, просто се усмихвай и бъди себе си. Ще бъде достатъчно, че си при нас. За бога, дори можеш да си вземеш вана. Ние ще се забавляваме в хола. Ще се преструваме, че си част от мебелите.
	Тя леко се усмихна.
	— Ще ти дадем малко време, преди да те накараме да паднеш на колене и да се правиш на конче.
	Думите малко я подразниха, но той се усмихваше доволно, явно вече си представяше как четиримата се забавляват в хола му. Замисли се за Сара, за разговора, който трябваше да проведат, и какво щеше да означава това за бъдещето й. Но Конър вече я водеше към вратата.
	— При това аз ще готвя, което е голям късмет за теб. Как ти се струват рибени хапки с филийка бял хляб и много кетчуп?


	Не можеше да види какво пише отпред на автобуса. Седеше вече близо час на спирката, поглеждаше червените автобуси, които пристигаха с ръмжене, съскаха със спирачки и изсипваха пътниците си на тротоара, преди да погълнат следващата партида и да потеглят нататък, пронизали нощта с фаровете си. Сара не виждаше нищо. Очите й бяха замъглени от сълзи, пръстите и на ръцете и на краката й бяха безчувствени от студа. Беше като парализирана, не можеше да реши кой автобус да хване, даже и да успееше да види за къде е.
	Всичко беше изгубено. Папа нямаше да се върне. Бу го нямаше. Вече нямаше нито дом, нито семейство. Седеше на студената пластмасова седалка, сгушена в палтото си, и не обръщаше внимание на безразличните погледи на онези, които идваха, чакаха известно време и после продължаваха по собствения си път.
	Той произнесе името й два пъти, преди тя да го чуе. Беше заключена в болката си, безчувствена.
	— Сара?
	Ралф стоеше пред нея с цигара в крайчето на устата си.
	— Добре ли си?
	Тя не можеше да продума. Зачуди се защо въобще пита.
	Той се сви в ъгъла на заслона, така че да е скрит от телата на другите чакащи на спирката.
	— Съжалявам, да знаеш. Нямам нищо общо с това.
	Сара все така не можеше да говори. Не знаеше дали изобщо някога ще си отвори устата.
	— Стана вчера. Сал каза, че му дължиш цял куп пари. Сара, опитах се, но знаеш го какъв е… Каквото и да си направила, здравата си го ядосала.
	Понякога пращаха коне в чужбина, беше чувала за това, натъпкани в камиони, без вода и храна. Някои бяха толкова слаби и немощни, че се държаха на крака само заради опората на другите до тях. Едничка сълза се търкулна по бузата й.
	— Все едно. — Той се изплю шумно на тротоара, навличайки си зловещ поглед от една нигерийка наблизо. — Ако ти кажа нещо, не бива да му казваш, нали?
	Сара бавно вдигна глава.
	— Защото, ако ти знаеш нещо, той ще разбере, че аз съм ти казал, нали? Така че няма да си приказвам с теб в двора или на улицата, или където и да било. Ще се държа, сякаш не те познавам, ясно?
	Тя кимна. Някакво пламъче плахо проблесна в мислите й.
	Той я погледна, озърна се зад себе си и дръпна дълбоко от цигарата. Когато издиша, беше трудно да се различи дали е пушек, или горещият му дъх в студената вечер.
	— Конят ти е долу в Степни. Зад моргата за коли. При циганите. Сал ще се състезава със сивата кобила срещу него вдругиден, срещу него и кафявия кон.
	— Но Бу не може да тегли двуколка. Никога не е бил впряган в живота си.
	Ралф доби смутен вид.
	— Вече е. Сал го впрегна в двуколката си и го закара там преди закуска. — Той сви рамене. — Коня си го бива. Не е бърз колкото сивата кобила, но изобщо не е ритал или нещо такова.
	Заради всички онези тренировки на дълга юзда, разсеяно си отбеляза Сара. Сигурно е бил готов да изпълни всяка команда на Сал.
	— Къде ще се състезават?
	— На обичайното място. До детелината на магистралата. Към шест и половина.
	— Какво мога да направя? — попита тя. — Как да си го върна?
	— Не е моя работа, сестро. Вече ти казах твърде много. — Той понечи да си тръгне, но тя сграбчи ръката му.
	— Ралф. Моля те. Помогни ми. — Мислите й препускаха. — Моля те.
	Той поклати глава.
	— Не мога да се оправя сама — каза тя. Още обмисляше всичко. Седеше, стиснала ръката си в юмрук в джоба, а Ралф стоеше и пушеше, и се правеше, че тя не го държи.
	— Трябва да вървя, Сара — каза той накрая. — Имам си задачи.
	— Чуй ме — каза тя, — нека се срещнем някъде. Не близо до мястото за състезанието, не някъде, където Сал може да те види. Да се видим зад мебелната фабрика. Ела с юздата и седлото на Бу. — Тя бръкна в джоба си, извади оттам ключовете за двора и ги бутна в ръката му. — Ето. Можеш да ги вземеш, преди Сал да се появи там.
	— За какво са ти?
	— За да го яздя.
	— Какво? Просто ще идеш и ще му сложиш седлото ли? И ще го яхнеш? Моля ви, господине, може ли да ми върнете коня?
	— Просто ела на срещата, Ралф.
	— Не. Какво ще спечеля? Ако Сал разбере, че имам нещо общо, ще ме смаже от бой.
	Тя не пусна ръката му, но снижи глас, за да не я чуят другите чакащи на спирката.
	— Златна кредитна карта.
	Той се изсмя.
	— Да бе, как ли не.
	— И пинкода. Обещавам ти, Ралф, ще ти ги донеса. Има много пари. Можеш да изтеглиш адски много, преди да я блокират. Може би дори хиляди.
	Той огледа внимателно лицето й, после дръпна ръката си.
	— Дано не си играеш игрички с мен.
	— Обещай ми, че ще дойдеш — настоя тя. — Без седло и юзда няма сделка.
	Ралф отново хвърли поглед през рамо, после плю на дланта си и я протегна към нея.
	— Петък сутрин до фабриката за мебели. Ако не си там до седем, аз изчезвам.


	Лиам бодна с вилицата си и сбърчи нос.
	— Изглежда като боклук — измърмори той.
	— Не е вярно — спокойно възрази Конър. — Джоузеф, не ритай така крака на масата, скъпи. Ще събориш чашите на всички.
	— И има вкус на боклук — настоя Лиам. Хвърли поглед към Наташа.
	— Просто сос песто. Майка ви каза, че много често го ядете.
	— Не ми харесва този песто сос — обади се Джоузеф и рязко бутна чинията си. Само бързата реакция на Наташа предотврати изливането на сока му в собствената й чиния с паста.
	Момчетата не бяха пожелали да ядат рибените хапки на татко си. Искали на пица. Вече бяха в ресторанта близо час и двамата с Конър не бяха разменили и дума, освен да поръчат.
	— Джоузеф, би ли се изправил на стола, моля те? Знам, че не седиш така у дома.
	— Но тук не е у дома.
	— Ресторант е — каза Конър, — затова е още по-важно да седиш прилично.
	— Но тези столове не ми харесват. Правят ми дупето хлъзгаво.
	Наташа видя как Конър повдига сина си на стола до него за четиринайсети път и се удиви на изражението му на примирено търпение. Вечерята с неговите синове беше като да вардиш риби в басейна, докато преговаряш с военачалниците на две воюващи балкански държави. Всеки път, когато успееха да решат нещо, започваше нова война, независимо дали за чесновите питки, салфетките, или за стола, който явно бе твърде хлъзгав за дупето на малък човек. Всичко това бе насочено към баща им. Момчетата нито й обръщаха внимание, нито се опитваха да я въвлекат в разговора.
	Дали майка им ги беше подготвила така? Дали не ги беше инструктирала да съберат информация за приятелката на татко? Ами ако Наташа бе обявена за омразен човек още преди да я бяха срещнали?
	Усети погледа на Лиам върху себе си и се насили да се усмихне и да не мисли, че би могла да прекара това време в подготовка на утрешното дело.
	— Добре — подхвана тя, след като избърса устни със салфетката. — Харесваш ли „Локомотивчето Томас“? Моят племенник го обожава.
	— Не — презрително отвърна Лиам. — Това е за бебета.
	— Но аз съм виждала да продават много готини комплекти с влакове с образа на Томас и героите от филма даже и за големи.
	Двете момчета я изгледаха безизразно.
	— Какво обичате, тогава? — попита смело тя. — Какви хобита имате?
	— Обичате да карате колела, нали, момчета? — намеси се Конър. — И да играете компютърни игри.
	— Джоузеф ми счупи плейстейшъна — оплака се Лиам, — а мама каза, че нямаме толкова пари, че да го дадем на поправка.
	— Не съм го чупил — възрази Джоузеф и добави мрачно под нос: — Тъпак.
	— Мама казва, че нямаме пари. Нямаме никакви пари за забавни неща.
	— Е, това не е вярно — изтъкна Конър. — Майка ви получава много пари от мен. И ако не ви стигат за нещо, искам да ми кажете. Знаете, че винаги правя каквото мога.
	— Мама казва, че ни даваш само абсолютния минимум.
	— Искам „Нинтендо“ — обади се Лиам. — Всички в училище имат.
	— Сигурен съм, че не е точно така. — Гласът на Конър вече бе напрегнат.
	— Вярно е.
	— На моите племенници не им позволяват да играят на компютърни игри — осмели се да се намеси Наташа. — И пак се забавляват страхотно.
	— Ами, защото са глупави.
	Тя само въздъхна и бодна от пастата си.
	— Хайде, момчета. Разкажете на Наташа за някои от забавните неща, които правим заедно. Понякога ходим с колелата до Ричмънд парк, нали така? Обичаме да караме колела.
	— Не — заяви Джоузеф. — Ти ми се развика, че не съм карал достатъчно бързо.
	— Не съм ти викал, Джо. Просто исках да те виждам по-добре.
	— Но твоите гуми са много големи, а моите са малки.
	— Харесваме и кънките на лед — продължи Конър.
	— Ти каза, че било пладнешки обир — обади се Лиам.
	— Наистина смятам, че е доста скъпо. — Конър я погледна с молба. — Но все пак си прекарахме добре, нали?
	— Двамата с мама все приказвате за пари — тъжно отбеляза Джоузеф.
	Наташа отдавна бе изгубила и малкото си апетит. Сгъна салфетката си и я остави до чинията.
	— Момчета — каза тя и се пресегна за сакото си, — много ми беше приятно да се запознаем, но се опасявам, че е време да вървя.
	— Вече? — Конър сложи длан върху ръката й.
	— Почти осем е, а знаеш, че ми предстои голям ден.
	— Мислех — не се отказваше той, — че може да ни сложиш на първо място тази вечер. Предвид специалния повод.
	— Конър…
	— Ще ги заведа у дома след половин час. Не е толкова много, за бога.
	— Виж. — Тя снижи глас. — Постави се на мястото на Сара. Тя е хлапе и съвсем скоро ще се наложи да се премести в четвърто поред жилище само за няколко месеца. Ще бъда с теб и ще виждам синовете ти много пъти занапред. — Тя се пресегна и тайничко докосна ръката му, като през цялото време усещаше погледите на момчета върху себе си. — Може би дори е по-добре тази първа среща да е по-кратка. Ще опозная синовете ти, Конър, но първо трябва да оправя тази каша. Аз я взех в дома си. Не мога просто да я изоставя.
	— Разбира се. — Тонът му беше остър. Той отново се зае с храната си, докато тя си вземаше чантата от облегалката на стола, после добави небрежно: — Мак там ли ще е?
	— Нямам представа — отвърна тя.
	— Разбира се, че нямаш — изрече мрачно той.


	Много преди да стане фотограф, Мак си бе изработил стратегия в живота, която, ако не предсказваше бъдещата му кариера, то със сигурност намекваше за вроден афинитет към нея. Когато се озовеше в неудобна или твърде емоционална ситуация, когато не искаше да се занимава със случващото се пред него, той мислено изключваше звука в главата си и гледаше на сцената от дистанция, сякаш композираше картина. През тези лещи силните чувства се свеждаха до красива композиция, брилянтно съчетание на линия и светлина. На двайсет и три така бе гледал на тялото на баща си в ковчега му; познатото му лице бе твърде сковано и студено, сякаш отдавна е било изоставено. Беше поставил всичко в рамка и през очите на безстрастен наблюдател бе отбелязал как смъртта е отпуснала мускулите и изтрила трупаното с години напрежение, заедно със следите от изражението по лицето му. Спомни си как бе гледал Наташа да лежи в леглото след втория спонтанен аборт, свита под завивката в ембрионална поза, която напомняше за загубата й. Вече се бе извърнала от него, беше се затворила в себе си. Той бе усещал ехото от нейната празнота, докато не беше станало непоносимо и вместо това се бе фокусирал върху играта на светлината по гънките на завивката, върху нежните кичури от косата й и леката мъглявина на ранното утро.
	И сега го правеше, докато гледаше двете жени, седнали пред него. По-възрастната бе приседнала чинно на ръба на дивана, в деловия си костюм, и обясняваше на по-младата защо тя самата ще напусне къщата на сутринта и повече няма да се върне и защо момичето ще се наложи да се премести да живее в друг, по-подходящ дом.
	Сара не се развика, не се молеше и не искаше обяснения, както се бе опасявал. Просто наблюдаваше, докато Наташа говореше и кимаше, без да задава въпроси. Вероятно бе очаквала това от момента, в който бе дошла. Може би той просто се бе самозалъгвал с надеждата, че може да се разберат.
	Вниманието му бе изцяло привлечено от Наташа. Сега, докато седеше на бледия диван с идеално изправен гръб, сякаш някаква буря бе преминала над нея и подире й беше останало небе, което, ако не безбрежно синьо, поне беше спокойно; небе, под което можеш да видиш много надалеч оттам, където си застанал. Тя вече бе оставила всичко зад гърба си, помисли си той.
	Каквото и да беше направил онази вечер, то сякаш я бе освободило. Тази мисъл бе последвана от неочаквана болка и той осъзна, че макар да стоеше встрани, именно той бе най-емоционалният в сегашната ситуация: само той преглъщаше сълзите си.
	— Ще измислим нещо, Сара — чу се да казва, когато в стаята се възцари тишина. — А ще плащам наема за коня ти, ако трябва. Няма просто така да те оставим.
	Най-накрая Наташа се изправи.
	— Добре — каза тя и за пръв път го погледна право в очите. — Всичко е ясно. Всеки знае какво ще се случва. Имате ли нещо против да се кача и да си събера багажа?
	Трийсет и пет годишна жена, малко по-ниска от средния ръст, с минимален грим и коса, която не бе сресвана от сутринта. Не беше модел или стилист, нито образец на класическа красота. Мак я гледаше как си тръгва. Сара дипломатично впери поглед в чантата й.
	— Добре ли си? — попита я Мак. Чуваше се как Наташа потропва с токчета, докато вади нещата си от гардероба.
	— Добре съм — спокойно отвърна Сара. — Всъщност малко съм гладна.
	Той се плесна демонстративно по челото, насили се да се усмихне.
	— Вечеря. Знаех си, че съм забравил нещо. Отивам да я приготвя. Идваш ли?
	— След минутка — отвърна тя.
	Сякаш се бе досетила, че му е нужно да остане сам за малко. Или поне така си помисли той в този момент. По-късно се оказа, че е било нещо много различно.


>	Седемнадесета глава

E>
	В моменти на опасност господарят изцяло разчита за живота си на коня.
@	Ксенофонт, „За ездаческото изкуство“
E$

	Сара стоеше зад паркирания транспортен ван, на стотина метра от пресечната точка на двата надлеза, без да забелязва малките облачета пара, които се разнасяха пред лицето й. Беше минал близо половин час, достатъчно дълго, за да изгуби чувствителността в замръзналите си стъпала в студеното утро и якето й да подгизне от постоянния ситен дъждец. Стоеше под уличните лампи на този пуст участък от пътя, където голите поля полека преминаваха в градски пейзаж, под плетеницата на пилоните, които трасираха неумолимия марш на урбанизацията.
	Почти бе изгубила надежда, когато най-сетне видя да пристигат първите камиони. Леко пристъпи от крак на крак в опит да намести по-удобно тежестта на раницата на раменете си, без да откъсва поглед от вановете, които разтоварваха пътниците си на страничния път. Даже и оттук можеше да види приятелите на Малтиеца Сал да пляскат с ръце в студа, да се смеят и да си разменят цигари, както и други зяпачи, които се бяха качили с тях. Надбягването явно щеше да е голямо, най-голямото, което беше виждала. Страничният път под надлеза бързо се пълнеше с редица коли, малка тълпа се изсипа от тях, атмосферата бе приповдигната, пълна с очакване, въпреки ранния час и мрачния пейзаж наоколо. Краят на надбягването щеше да бъде тук, както и началото на нейното. Докато гледаше мъжете и колите им, Сара усети, че трепери. Бръкна в джоба си и напипа твърдите очертания на кредитната карта.
	Беше седем без двайсет и пет.
	Пробва се да свие пръсти в ботушите си и се зачуди дали е възможно човек да тича, след като не си усеща краката. Мъжете стояха на малки групички, някои вдигнали ярки чадъри, и бъбреха спокойно, сякаш се бяха събрали просто да разменят последните новини. Беше питала Ралф три пъти дали е сигурен и той всеки път се заклеваше, че е така. Но можеше ли да му се довери? Дали приятелството му с нея щеше да надделее над преклонението му пред Малтиеца Сал? Дали не беше капан? Все си припомняше как се бе извърнал от нея в двора. Ралф живееше по собствените си правила: особени и себични. Непостоянни. Но трябваше да му се довери: нямаше друг избор.
	Стомахът й изкъркори. Наближаваше седем без двайсет. Трябваше отдавна да са тук. Сигурно нещо се беше променило в плана. Това можеше да е различно състезание. „Бу няма да се появи“, помисли си тя и сърцето й се сви. Не можеше и да си представи какво щеше да прави, ако не се появеше; нямаше резервен план. Всички мостове бяха изгорени, всичко бе свършило в мига, в който бе напуснала къщата на Маколи. За миг се замисли за Мак и Наташа, които сигурно вече бяха станали. Колко ли време щеше да им трябва да разберат какво е направила?
	Някаква кола мина край нея много бавно, а шофьорът я изгледа любопитно през бавно движещите се чистачки на предното стъкло, докато тя се преструваше, че търси нещо в джоба си и е просто обикновен човек, вървящ по пътя си в съвсем обикновен ден.
	Деветнайсет минути до седем.
	Чу познат глас да долита до нея по вятъра.
	— В онези поля има повече зелено, отколкото в джобовете ви, момчета. Залагайте, ако държите на думата си. — Каубоя Джон вървеше към средата на редицата от ванове с обичайната си опърпана шапка, която сега блестеше под дъжда, протегнал ръка да поздрави останалите. Оттук виждаше само огънчето на цигарата му.
	— Да не си дошъл направо от летището? Явно часовата разлика замъглява ума ти, Каубой Джон.
	— Ти не се тревожи за ума ми. А за краката на оня кон. Виждал съм трикраки кучета да тичат по-бързо от него. — Последва смях. — Почнаха ли вече? Сал ми прати съобщение. Пишеше, че ще почвате в шест и половина. Трябваше да съм си в леглото сега, но целият ми организъм е объркан от часовата разлика.
	— Започнали са край „Олд Екс“. Всеки момент ще се появят.
	Сара рязко вдигна глава при звука на клаксон и бурни възклицания.
	Сякаш по даден сигнал шумът от трафика заглъхна, вече нямаше коли, не се чуваше и глухото ръмжене на камиони по надлеза. Като че ли изпаднаха в някакъв вакуум; мъжете се смълчаха, сякаш чакаха потвърждение на онова, което очите им виждаха, и после хукнаха напред, нагоре по мокрия страничен път, за да видят по-добре. Отначало имаше само една малка точка, после ясно очертан силует — ето го, тичаше в тръс надолу по пътя, който се спускаше от надлеза, хванат натясно между прътите на бледосиня двуколка, вдигнал тревожно глава, докато дебеловрат мъж с побеляла коса дърпаше силно юздите от мястото си зад гърба му. Сивата кобила на Малтиеца Сал, малко по-далеч, тичаше елегантно, а самият Сал се наведе и подвикна някаква обида, докато минаваше.
	Сара не можеше да откъсне очи от коня си, от едрото му мускулесто тяло, хванато в капана на двата пръта, от копитата му, които се виждаха размазано поради бързината, с която премина край нея. Беше с наочници, заради които изглеждаше сляп, уязвим, сякаш е нечий заложник. Слязоха от магистралата по отбивката, за кратко скрити зад надлеза, а после направиха широка дъга и се появиха отново, препускайки към малката тълпа, докато трафикът по магистралата отново се понесе над главите им. Мъжете, които стояха наоколо, тръгнаха към страничния път, за да ги посрещнат, и Сара се скри зад белия ван, затаила дъх. Видя как двата коня слязоха по страничния път и спряха зад масивните бетонни колони, при което последваха одобрителни викове, възклицания, трясък от затръшнати ядно врати и възмутени гласове. Бу се завъртя, не беше сигурен дали трябва да спре, но последва толкова рязко дръпване на главата му, че той едва не падна назад на хълбок.
	Сара чу гласа на Каубоя Джон:
	— Какво, мътните го взели, прави _той_ тук?
	Ами ако се провали? Ако всичко се обърка? Усети как въздухът от дробовете й се надига към гърлото, където засяда, а после излиза навън в продължителна, трепереща въздишка. _Мисли. Преценявай._ Беше прекарала безброй безсънни часове в четене на съветите на Ксенофонт към кавалеристите и сега в главата й изплува едно изречение: „Да огледаш позицията на врага предварително и от възможно най-голяма дистанция, винаги е полезно“.
	Премести се леко зад белия ван, без да откъсва очи от коня си. „Тук съм, Бу“, говореше му тя мислено, докато се приготвяше за действие.


	Мак чу как душът в банята на Наташа потече шумно, погледна си часовника и потръпна, когато подозрението му за безбожно ранния час се потвърди. Остана в леглото си за момент, макар смътно да усещаше, че има нещо за правене. После значимостта на тази сутрин се избистри в съзнанието му и го разсъни. Тя напускаше. Това беше краят. Всичко свършваше.
	Седна рязко в леглото си. В другия край на коридора още се чуваше струята на душа, а слабото бръмчене на вентилатора беше далечен, пресекващ звук. Тя щеше да иска да си тръгне колкото е възможно по-безпроблемно.
	— Ще се върна и ще се оправя с къщата и вещите тук, преди да стане време да се местим — беше му казала тя предната вечер, след като Сара си бе легнала. — Преместване. Оценители. Каквото е нужно. Мога да говоря и със социалната работничка, ако не искаш да го правиш ти. Но от сега нататък няма да живея тук.
	Дори не беше го погледнала, докато говореше, привидно заета с някакви книги на етажерката.
	— Няма нужда да го правиш, Таш — тихо каза той.
	Но тя бе махнала с ръка.
	— Имам много важно дело, Мак. Най-сериозното в кариерата ми досега. Трябва да се фокусирам. — Нямаше гняв, нито негодувание. Това бе онази Наташа, която той мразеше: затворена в себе си, недосегаема. Чието хладно и учтиво изражение говореше за всички неща, които явно бе сбъркал в брака си.
	Чу звънеца на входната врата, пронизителен и нахален. Пощальонът? В този час? Наташа нямаше да го чуе заради течащата вода. Мак въздъхна, облече тениска и слезе по стълбите.
	Конър стоеше пред вратата. Мак огледа елегантния костюм, прилежно обръснатото му лице и осъзна, не за първи път, колко силно мрази този човек.
	— Мак — с равен глас поздрави Конър.
	— Конър. — Не искаше да го улеснява. Стоеше и чакаше.
	— Дойдох да взема Наташа.
	Да я вземе. Сякаш беше вещ, дадена назаем. Мак се поколеба, после отстъпи крачка назад и го пусна в коридора с усещането за нарастващ гняв при всяка следваща стъпка навътре. Конър влезе, сякаш беше дошъл да завладее къщата, зави наляво към всекидневната и седна на дивана с абсолютната увереност, породена от установена близост, след което отвори вестника си.
	Мак прехапа устни.
	— Извини ме, но няма да остана да си побъбрим — каза той. — Ще кажа на жена ми, че си тук.
	Качи се по стълбите, разкъсван от гняв заради случващото се. Този мъж седеше на дивана, който Мак бе избрал и платил, и чакаше, за да отведе жена му. Но преди да даде глас на собственическите си чувства, в главата му изникна образът на Мария, полуоблечена, стиснала две чаши вино. И подлата й наслада от болката на Наташа.
	Душът бе спрял да тече. Той почука на вратата на спалнята и изчака. След като не последва отговор, почука отново, после предпазливо отвори вратата.
	— Таш?
	Първо видя отражението й. Тя стоеше пред огледалото, с кърпа, увита около тялото, а по голите й рамене имаше пръски от мократа й коса. Потръпна, когато той влезе, и ръката й инстинктивно се вдигна към гърлото. Този защитен жест бе поредният укор.
	— Почуках.
	Навсякъде из стаята имаше полуотворени чанти. Само след минутки щеше да си тръгне, помисли си той.
	— Съжалявам. Бях се отнесла. В такъв случай…
	— Конър е тук.
	Очите й леко се разшириха.
	— Не го очаквах.
	— Ами долу е, дошъл да те вземе. — Прозвуча леко саркастично.
	— О — възкликна тя. Взе халата си от леглото и се уви с него. Наведе се и започна да търка косата си с кърпата. — Кажи му… — подхвана тя. — Всъщност няма значение.
	Той прокара пръсти по ръба на един отворен куфар. Не разпознаваше почти нищо от сгънатите вътре дрехи.
	— Значи, това е — каза той. — Просто си тръгваш.
	— Да. Както го направи ти — отвърна тя и се изправи, за да се среше. — Сара будна ли е?
	— Не съм проверявал.
	— След всичко, което стана снощи, забравих да спомена, че имаше някакъв формуляр за подпис. За училищна екскурзия.
	— Ще го подпиша.
	Тя сложи костюма си на леглото и доближи първо една риза, после — друга, до тъмносиньото сако. Когато бяха женени, винаги го питаше какво мисли за комбинацията и най-често после сменяше избора си. През първите няколко години от брака им беше нещо като лична закачка.
	Мак скръсти ръце.
	— Е, къде да ти препращам пощата?
	— Няма нужда. Ще минавам на няколко дни. Просто ми се обади, ако има нещо за обсъждане. Какво ще направим със Социални грижи? Искаш ли да им звънна, когато изляза от съда следобед?
	— Не — отвърна той. — Първо ще говоря със Сара. Ще решим кога би било… — Не можеше да каже „най-добре“. Нищо не можеше да е такова за нея. — Таш…
	Тя стоеше с гръб към него.
	— Какво?
	— Мразя това — каза той. — Знам, че нещата много се усложниха, но не виждам защо всичко трябва да свършва така.
	— Вече сме водили този разговор, Мак.
	— Не, не сме. Живяхме заедно близо два месеца и не сме провели и един смислен разговор. Не сме говорили за онова, което се случи между нас, нито какво, по дяволите…
	Той се обърна рязко. На прага стоеше Конър.
	— Реших, че може да ти е нужна помощ за куфарите.
	Беше си сложил афтършейв, забеляза Мак. Кой, за бога, използваше афтършейв толкова рано сутрин?
	— Тези на леглото ли да взема, Наташа?
	Тя тъкмо щеше да отговори, но Мак я прекъсна:
	— Ако не възразяваш — каза той и застана пред Конър, — предпочитам да изчакаш долу.
	Последва кратка, но напрегната тишина.
	— Дойдох за багажа на Наташа.
	— Каниш се да влезеш в спалнята ми — бавно изрече Мак — и аз те моля да не го правиш.
	— Не мисля, че фактически погледнато…
	Мак се нахвърли срещу него:
	— Виж какво, приятел — каза той и ясно чу враждебността в гласа си, — аз притежавам тази къща, половината от нея. Любезно те моля да излезеш от спалнята ми — нашата спалня — и да почакаш долу, за да довърша личния си разговор с жената, която, теоретично поне, още е моя съпруга. Ако не си против?
	Наташа бе спряла да се сресва. Погледна от единия към другия, после дискретно кимна на Конър.
	— Ще сваля седалките на колата — каза Конър и излезе, демонстративно подрънквайки с ключовете в ръка.
	В стаята се възцари пълна тишина. Дори вентилаторът в банята се изключи.
	Мак усети как пулсът му полека се забавя.
	— Е, това е, значи. — Опита се да се усмихне, но излезе крива усмивка. Почувства се глупаво.
	Изражението по лицето на Наташа беше неразгадаемо.
	— Да — каза тя напрегнато. Отново се зае с вещите си.
	— Трябва да вървя, Мак, ако не възразяваш. Но ми се обади довечера, след като двамата със Сара измислите графика за всичко.
	Взе костюма си и се скри в банята.


	В състезанието имаше два коня, които бягаха в тръс — кобилата на Сал и Бу. Ралф й бе казал, че не очакват Бу да спечели; много пари бяха заложени срещу него въпреки добрия му вид и съвсем естествено, той бе финиширал последен.
	От мястото си зад микробуса Сара видя как жокеят скочи от двуколката, сграбчи юздата и го изрита здраво в хълбока. Бу подскочи настрани, извил глава назад от болка. Възмутен стон се изтръгна от гърлото й и краката й я понесоха натам, без да го съзнава. После тя се сепна, наведе се, стисна здраво очи и си наложи да се фокусира, да не действа прибързано. На стотина метра от нея един от приятелите на Сал държеше запотената кобила за юздата, докато прикриваше с длани огънчето на запалката си и се опитваше да го доближи до цигарата си.
	— Мътните те взели, Сал, странни витамини даваш на този кон — изръмжа той и пъхна запалката обратно в джоба си.
	— Моят кон не се препъна там горе.
	— Уплаши се от вятъра. От онази страна здравата духаше.
	— Както ти казах и преди малко, Тери, момчето ми, това състезание приключи.
	Бу леко подскачаше сега, притеснен от тежестта на двуколката, уплашен да не получи поредния ритник, затова мъжът го завърза здраво за страничното огледало на пикапа си, изръмжа му грубо и вдигна заплашително ръка, преди да се отдалечи. Сара го простреля с невидими куршуми в тила и мислено го изрита също толкова силно, колкото той бе ритнал Бу. Никога не бе изпитвала по-силна ярост. Насили се да диша дълбоко и забеляза Каубоя Джон, недалеч оттам, да разговаря напрегнато със Сал. Гледаше към Бу и от шапката му капеше вода, докато клатеше глава. Сал сви рамене и запали нова цигара. Джон сложи ръка на рамото му, опита се да го дръпне настрани от другите, но тъкмо когато се обърна, Сал отново се присъедини към кръга от мъже, които брояха парите.
	Сега Сара беше спокойна. Наблюдаваше сцената с хладнокръвието на ловец, със стратегическото мислене на Ксенофонт, като през цялото време се придвижваше полека напред под прикритието на паркираните коли и масивните бетонни колони на пресичащите се надлези. Вече беше само на няколко метра от Бу, достатъчно близо, за да види потта по шията му, мократа му от дъжда кожа, достатъчно близо, за да прецени колко въжета го привързваха към малката двуколка. „Не ми се обаждай“, предупреди го тя мислено. Мъжете спореха до сивата кобила, като Сам шумно твърдеше, че тя е спечелила надбягването, а един друг мъж, който твърдеше, че Бу е негов, оспорваше това. Конят на Сал бил излязъл от равномерния тръс и беше объркал стъпката два или дори три пъти, настояваше той. Трябвало да бъде дисквалифициран. Думите му бяха посрещнати с негодувание, но и също толкова одобрение от други гласове.
	— Трябва да се махаме оттук — викна някой с тежък ирландски акцент. — Да се прибираме. Ченгетата скоро ще се появят.
	Сара се бе промъкнала от другата страна на Бу и сега конят се напрягаше да види кой е до него, впримчен от юздата, заслепен от наочниците. Тя му изшътка тихичко, погали с длан потръпващия му хълбок и забеляза как ушите му се поклащат напред и назад в знак, че я е познал. Тя погледна към мъжете и извади прътите от юздата, след като ловките й пръсти бързо се справиха със закопчалките.
	Гласовете стихнаха за момент и тя се дръпна рязко зад пилона, като сърцето й биеше до пръсване. А после всички отново се развикаха и този път спореха ожесточено. Тя надникна предпазливо, видя да се разменят пари, ядни спорове и пляскане на длани и разбра, че това е шансът й: никой нямаше да погледне настрани, докато се броят парите.
	Оставаха й секунди. Пръстите й трепереха, докато развързваше въжетата, адреналинът я оглушаваше и притъпяваше гръмовния шум на трафика над главите им. _Ще те измъкна оттук, Бу._ Три въжета. Две. Само едно. Мърмореше си тихо под нос. _Хайде._
	Точно когато се мъчеше с последното въже и пръстите й се хлъзгаха по мократа кожа, чу възклицанието, от което се страхуваше:
	— Ей! Ти!
	Едрият мъж, онзи с врат, по-дебел от главата му, вървеше към нея. Идваше с големи крачки, настръхнал заплашително.
	— Ей! Какво си мислиш, че правиш?
	Бу леко подскачаше настрани, заразен от тревогата й, и тя му изшътка да стои мирен.
	— Хайде — мърмореше тя на въжето, докато и другите мъже погледнаха през рамо и решиха, че става нещо там, че момичето явно не е с тях. Сара забеляза объркването на Джон, зърна и лицето на Сал, шокирано, след като мигом я разпозна. — Хайде.
	Мъжът се затича. Последното въже не поддаваше. Тя го задърпа, дишаше тежко и накъсано. Но точно когато мъжът вече беше само на метри от тях, прътите на двуколката паднаха с трясък на земята. Бу беше свободен. Тя сграбчи кичур от гривата му, откачи въжето от юздата и се метна на гърба му, пришпорена от страха. Извика му да тръгва, стисна го здраво с крака и едрият кон скочи напред по страничния път, сякаш беше чакал точно този миг, мускулите му се свиваха и разгъваха с такава мощ, че се наложи тя да сплете пръсти в гривата му, за да не падне.
	Настана хаос. Чуха се викове, рев на запалени мотори, но тя само се прилепи до шията му и с паника в гласа продължи да го подканва да побърза.
	— Напред! — крещеше Сара и стискаше здраво дясната юзда, твърде дългите юзди за водача на двуколката вече се мотаеха в краката на коня. Тя го насочи към отбивката, тесния страничен път, който водеше нагоре към надлеза, и ето че след три-четири скока тя вече беше горе и чуваше свистенето на гуми и писъка на клаксони, докато прекосяваше двойното платно на главния път.
	Препускаше по надлеза, високо над града, минаваше между колите, без да обръща никакво внимание на шофьорите, които извиваха рязко волани, за да я избегнат. Не виждаше нищо, освен далечните поля напред, не чуваше друго, освен препускащата във вените й кръв, и не усещаше друго, освен че със сигурност я преследват. Знаеше къде да иде: беше премисляла това много пъти през нощта, планирала бе бягството им. И ето че вече наближаваше. Виждаше изхода вляво, задръстен от спрели в трафика коли, само на няколкостотин метра от нея, и знаеше, че ако стигне до него и тръгне надолу към индустриалната зона, те никога няма да я хванат.
	И точно тогава една малка синя кола рязко отби към банкета, след като шофьорът й твърде късно бе решил да се престрои в друга лента, в пълно неведение за препускащия отзад кон. Тя се смрази и се помъчи да забави Бу, след като колата отпред и плътните колони в двете ленти напълно блокираха пътя й. Погледна към разделителната мантинела на магистралата. Не можеше да я прескочи, без да налети право върху насрещно движещите се коли. Нямаше изход. Надникна под лакътя си и видя назад червения джип на Сал да си проправя път сред колите, надул клаксон. Ако останеше на надлеза, той щеше да я хване. Сара преглътна мъчително, вкусвайки металната горчилка на страха.
	Огледа колата, докато препускаше към нея, молейки я мислено да се махне от пътя й. Нямаше никакъв избор. „Прости ми, Папа“, помисли си тя, сграбчи по-здраво гривата на Бу и го пришпори напред, право към задния капак на автомобила.
	Бу, объркан какво точно се иска от него, се поколеба, но тя само го стисна по-здраво с крака в отговор, подвикна му окуражително и внезапно той се издигна нагоре, а мускулестият му гръб се разтегли под нея, докато прескачаше колата. И тя беше Ксенофонт, чуваше грохота на битката долу, цялото й тяло, цялото й същество се доверяваше на куража на животното, което яздеше. Беше всемогъща, защитена, надарена. Беше ярост и слава, жадуваше единствено оцеляване. Светът застина. От гърдите й се изтръгна мълчалив вик. Очите й бяха затворени, а после се отвориха и видяха единствено небе и завиващите коли долу, последва силен удар при приземяването им и двамата бяха отново на пътя. Конят залитна леко на хлъзгавата настилка и тя за малко да падне от гърба му, но трескаво се вкопчи в твърде дългите юзди, в гривата, в каквото и да е, само и само да се задържи горе.
	Конят препускаше по пътя, краката му сякаш се сливаха в бесния галоп, а Сара изрева от усилието, пресегна се с лявата си ръка, сграбчи юздата и се изтегли здраво нагоре. Двамата се измъкнаха и най-накрая завиха по една странична уличка, която водеше към канала, а грохотът на трафика и слисаният писък на клаксоните бавно заглъхнаха в далечината.


	— Кой е първият ви свидетел?
	Наташа набързо изпрати ново съобщение на Бен, в което го молеше да провери дали е взел правилния набор от документи за делото и напомняше, че трябва да я чака пред съда след трийсет минути. Беше в едно кафене с Конър.
	— Детският психолог. Един от нашите. Ще стреснем съпруга с намек, че може да успеем да подкрепим обвиненията в тормоз, докато Харингтън и юридическият съветник обработват госпожа Пърси извън залата, за да я накарат да се съгласи да му даде право на достъп в замяна на по-добро финансово споразумение.
	_Не съм пълен идиот_, отговори Бен.
	_Нека аз да преценя_, отвърна тя.
	— Съпругата ще получи каквото иска — горчиво отбеляза Конър. — Няма да се налага повече и пръста си да помръдне, а един достоен баща ще бъде очернен. Никога не съм предполагал, че може да използваш подмолни средства.
	Тя го сбута с лакът.
	— Само по този начин ще успея да задържа детето при майката. Стига, Конър, това е развод. И ти би постъпил по същия начин на мое място. — Тя присви очи и се огледа в огледалото на стената отсреща. — Косата ми добре ли е? Харингтън смята, че може да има журналисти пред съда.
	— Добре си.
	Не можеше да си позволи и най-малката грешка. Беше важно не просто да спечели делото, но и да го използва като идеален пример за Майкъл Харингтън. Предложението му си стоеше в съзнанието й, винаги беше там, като малка награда за самата нея, когато се отчайваше от цялата бъркотия в живота си. Толкова ли лошо щеше да е да прескочи границата? Определено щеше да е по-добре да се махне от този ежедневен контакт с клиентите си. Сети се за Али Ахмади. Ако се прехвърлеше в „Харингтън Левинсън“ нямаше да има опасност да повтори такава грешка.
	Не беше споменала на Конър за офертата. Не искаше дори и пред себе си да признава мотивите си за това.
	Той леко я побутна с обувка по крака.
	— Нямам нищо спешно тази сутрин, така че след като те оставя пред съда, ще закарам багажа ти вкъщи.
	Това я изненада.
	— Сигурен ли си?
	— Да. Не съм казал, че ще го разопаковам обаче. Не очаквай от мен веднага да се превърна в съпруг домошар.
	— Благодаря, Конър.
	— За нищо, скъпа. Както казах, нямам никакви ангажименти в следващия час.
	— Имах предвид, че ме покани да остана.
	Той се загледа в краката си, после я погледна малко странно.
	— Защо го казваш? Не си ми гост. — Той се намръщи. — Да не искаш да кажеш, че това е само временно? Че запълвам някаква празнина за момента?
	— Не ставай глупав. Но честно казано, не знам колко дълго ще остана. Не съм имала възможност да обмисля нищо. Просто не съм сигурна, че трябва да се хвърлям…
	— … от трън, та на глог.
	— Не съм го казала. Но ти сам изтъкна, че и двамата сме много объркани сега, както деликатно се изрази.
	— Казах, че си подхождаме в объркването си. Цитирайте точно фактите, адвокат.
	Наташа забеляза, че вече е неин ред на опашката за кафе.
	— О, извинете. Безкофеиново нискомаслено лате, моля.
	— Иначе казано, „Защо изобщо го пия?“ — подхвърли Конър. Момичето на касата се усмихна вяло, сякаш чуваше подобни остроумия стотици пъти на ден. — За мен двойно макиато.
	— Нека да приключа с това дело, Конър. Не мога да мисля за нищо друго в момента.
	Тя изчака той да отговори, но след като това не стана, бръкна в чантата си с престорено небрежен вид.
	— Аз ще платя — предложи тя. — Поне това мога да направя, след като си пропусна закуската заради мен. Какво ще кажеш за един мъфин?
	И тогава погледна в портмонето си.


	Не можеше да го види. Спря се на двора пред мебелната фабрика и после мина зад ъгъла, където камионите за доставка скриваха парка от хорските очи, дъхът й излизаше на малки облачета пара, а дъждът се стичаше по лицето й и се налагаше да бърше очи, за да вижда по-ясно. Хлъзна се надолу по тялото на коня. Бу беше потен, разтърсен от събитията на изминалите два дни, мръзнеше под силния дъжд и се наложи здраво да дръпне юздата, за да го накара да върви след нея.
	— Ралф? — подвикна тя.
	Никакъв отговор. Пред нея бяха пустите прозорци на крилото с офисите, а гласът й глъхнеше под шума на дъжда. Големите врати на фабриката още бяха затворени. До началото на работния ден имаше поне половин час.
	Сара пристъпи напред и надникна зад един паркиран микробус.
	— Ралф?
	Нищо.
	Тя избърса отново дъжда от лицето си, увереността й полека помръкваше, след като адреналинът от последните часове се разсейваше в кръвта й.
	Нямаше да дойде. Разбира се, че не. Много наивно от нейна страна да си помисли друго. Дори можеше да е казал на Сал къде са си уговорили среща. За миг замръзна на място, отбелязвайки си мислено, че ако приятелите на Сал се появяха зад гърба й, щеше да се озове в капан.
	С усилие на волята потисна надигащата се паника, помъчи се да мисли стратегически. Можеше ли да се справи без седлото? И с тази глупава юзда с наочници? Отговорът беше очевиден: нямаше никакъв избор. Не можеше да рискува да се мотае тук и някой да я намери. Хвана юздата в лявата си ръка, готова да скочи отново на гърба на Бу.
	— Няма защо да викаш, цирково момиче. — Ралф излезе от сянката на една врата и бавно закрачи към нея, нахлупил качулка ниско над челото си. — По дяволите — възкликна той, загледан в коня.
	Тя изтича към него, докато теглеше недоволния Бу подире си.
	— Донесе ли го? — попита нетърпеливо.
	Той протегна ръка.
	— Първо картата.
	— Няма да те излъжа, Ралф. — Бръкна в джоба си и измъкна пачка банкноти.
	— Къде е картата?
	— Не можах да я взема, но ето ти двайсет лири.
	— Я се разкарай. Да не ме мислиш за глупак?
	— Петдесет.
	— Мога да продам седлото за повече. Сто и петдесет.
	— Сто. Само толкова имам.
	Той отново протегна длан. Тя преброи банкнотите и му ги даде. Парите на Сал. Радваше се да се отърве от тях.
	— Къде е седлото?
	Той посочи към входа, зает да брои парите. Сара го помоли да задържи Бу, докато му слагаше седлото, докато пристегне добре каишките, все така задъхана. После смъкна юздата с наочниците, метна я в празното поле отвъд оградата и сложи на Бу неговата.
	— Едно ще ти кажа, момиче. — Ралф натъпка пачката в джоба на дънките си. — Определено си куражлийка.
	Тя постави крак в стремето и скочи на гърба на коня. Бу направи няколко крачки назад, нетърпелив да тръгне отново.
	— Къде ще го отведеш? Сал е по петите ти, да знаеш. Няма смисъл да пробваш около Степни или Уайтчапъл. Май е най-добре да пробваш на южния бряг на реката.
	— Няма да е наоколо. Слушай, Ралф, искам да направиш едно последно нещо за мен.
	— О, не. — Той поклати глава. — Достатъчно направих вече, цирково момиче.
	— Иди в болница „Света Тереза“. Кажи на дядо ми… кажи му, че двамата с Бу сме отишли на нашата ваканция. Той ще се сети какво казвам. Кажи му, че ще му се обадя.
	— И защо да правя каквото и да било за теб? По дяволите, накара ме да стана в шест и петнайсет тази сутрин. Това си е направо незаконно.
	— Моля те, Ралф. Много е важно.
	Той потупа джоба си и тръгна с бавна крачка по пътя.
	— Може и да отида — подхвърли той, а твърде големите маратонки шляпаха хлабаво на дванайсетгодишните му крака, — но съм зает човек…


	— Не мога да говоря сега, Наташа. Тъкмо излизам от къщи. — Мак пусна чантата си с екипировка на пода в коридора.
	— Кредитната ми карта, Мак, виж дали е на малката масичка в хола, където снощи си бях оставила чантата?
	Мак прехапа устни, за да не отвърне нещо грубо: тя беше напуснала дома и не можеше да очаква от него да обикаля и да търси разни неща, изпаднали от чантата й. Все пак надникна през вратата.
	— Не — отвърна той. — Няма нищо на масата.
	Кратко мълчание. В слушалката на телефона се чуваше леко подрънкване на чаши, приглушени разговори.
	— По дяволите — изруга Наташа.
	Мак повдигна вежди. Наташа рядко ругаеше.
	— Проблем ли има?
	— Тя там ли е?
	— Не. Надникнах само. Сигурно е излязла, преди да станем.
	— Взела е кредитната ми карта.
	— Какво?
	— Чу ме.
	Той вдигна очи към тавана.
	— Пак си я нарочила. Сигурно си я прибрала някъде.
	— Не, Мак. Току-що си отворих портмонето и видях, че една от кредитните ми карти липсва.
	— И си сигурна, че е тя?
	— Ами едва ли си ти, нали? Казвам ти, Мак, взела е проклетата ми карта.
	— Но нали не знае пинкода?
	Отново чу приглушен разговор от другата страна на телефона, после Наташа отново заговори:
	— По дяволите. Трябва да отида в съда. Не мога да закъснявам. Мак, би ли…
	— Ще я взема от училище след часовете. Ще поговоря с нея.
	— Не знам дали да блокирам картата.
	— Не го прави засега. Няма как да похарчи много в училищния стол. Нека първо говоря с нея. Сигурен съм, че има някакво невинно обяснение.
	— Невинно обяснение ли? За кражбата на картата ми?
	— Виж, не знаем със сигурност, че е била тя. Нека да говоря с нея, става ли? Нали ми беше казала, че иска да купи разни неща за дядо си?
	Този път мълчанието продължи по-дълго.
	— Да, така е, но това не прави кражбата приемлива. — Той отново понечи да възрази, но тя го прекъсна: — Знаеш ли какво, Мак? Тези деца може и да са имали тежък живот, но невинаги те са жертвите.
	Той затвори телефона и остана в коридора. Отначало се подразни от думите на Наташа, така че се наложи да прехапе устни, за да не й отвърне инстинктивно. Не си спомняше да е била толкова цинична спрямо клиентите си. Не я харесваше такава.
	Тъкмо щеше да се наведе да си вземе чантата, но се сети за странното спокойствие на Сара предната вечер и как бе предпочела да остане в хола, докато той бе отишъл да приготви вечерята. Тогава си бе помислил, че проявява такт. Още вярваше, че е така.
	Постоя още миг на място, после бавно се качи обратно по стълбите и отвори вратата към стаята на Сара.
	Няма как да влезеш в стаята на тийнейджърка, без да се почувстваш като нагъл натрапник. Мак се усети, че подсъзнателно е пъхнал ръце в джобовете, за да не би случайно да докосне нещо. Не беше сигурен какво търси, просто искаше да се увери, че нещата са такива, каквито трябва. Че познава това момиче все пак. Отвори гардероба и въздъхна облекчено. Вътре бяха дрехите й, дънките, обувките. Леглото й бе спретнато оправено. Точно преди да излезе, отново се обърна.
	Снимката на дядо й я нямаше. Както и старогръцката книга за ездата, която четеше. Загледа се в празното място на нощното шкафче, където бяха стояли и двете, после отиде до банята. Нямаше четка за зъби. Нито за коса. Нито сапун. Но върху радиатора на парното беше преметната училищната й униформа. Единственият комплект дрехи, с който разполагаше.
	Мак изтича долу и грабна слушалката на телефона.
	— Таш? — обади се той, но после изруга тихо. — Да, знам, че е в съда. Можете ли да ме свържете с нея? Спешно е. Кажете й, че… че имаме проблем.


>	Осемнадесета глава

E>
	Мисля, че ако стана ездач, ще имам криле.
@	Ксенофонт, „За ездаческото изкуство“
E$

	Дъждът беше спрял. Сара яздеше бързо по безкрайните затревени странични пътища към доковете, към летището, докато тялото на Бу постепенно изсветляваше с изсъхването. Беше се успокоил, доволен от познатото усещане за Сара върху гърба му, от гласа й, но нейното сърце още биеше неспокойно в гърдите й и вратът вече я болеше от непрекъснатото извръщане назад.
	Тук беше по-просторно, небето се беше ширнало безкрайно сиво над главите им, без да го закриват високи сгради. Двамата с Бу можеха да се движат по-бързо, но бяха изложени на показ и съзнанието, че може да ги видят отдалеч, я караше да се придържа към края на пътя, където лесно можеше да смени посоката и да избяга, ако се наложи. Огледа се за преминаващи коли и пресече асфалтирания път под екота на копитата в пустия пейзаж наоколо. Когато отново бяха на тревата, тя отново препусна в лек галоп, прескачайки отводнителните канавки.
	Сивите облаци се разсеяха и внезапно далеч напред вече се виждаше летището. Беше се замислила за лондонските мостове, но подозираше, че ще има много движение по тях — едно момиче на кон би привлякло внимание — затова се запъти на изток, през безкрайните социалистически на вид жилищни комплекси на Нюхам и Бектън, прекоси равния терен на Северен Улидж, оставяйки далеч зад гърба си бляскавите високи небостъргачи на Канари Уорф.
	Часът пик вече беше към края си и безкрайният поток от коли, неумолимият автомобилен наплив към Сити не бе толкова голям. Още преминаваше някоя и друга кола, вероятно поела по някакъв пряк път към тунела „Блакуол“ или Айл ъф Догс, но пътниците не й обръщаха никакво внимание — нито мъжът, който ядеше сандвич, нито момчето, което играеше на видеоигра под звуците на силна музика. Сара беше с дълго непромокаемо яке и бе вдигнала качулката му, така че лицето й бе скрито. В този район никой не спираше, ако не му се налагаше; с множество складове и евтини хотели, приклещени между широките платна на пътя, това бе място, през което само се минава, населено от пътуващи мениджъри от средния ешелон и търговци.
	Бу вече бе уморен и тя го накара да забави до ходом, за да си почине, докато се оглеждаше за пътни знаци. Някакъв запуснат на вид бар стърчеше самотно насред празен парцел с изсъхнала трева и няколко къщи наоколо. Малко по-далеч се виждаха редица новопостроени жилищни блокове — вече не ги наричаха домове, не и в новите комплекси — а зад тях прозираха мътните води на Темза, които на места проблясваха в сребристи ивици там, където слънцето се прокрадваше през облаците. А надолу, по изровения асфалтов път, с бетонни сгради и от двете му страни, се стигаше до фериботния терминал. Сара забави, погледна през рамо и насочи коня си натам.


	— Господин Елзуърт, бихте ли казали пред съда цялото си име?
	— Питър Греъм Елзуърт.
	— Благодаря. А ще кажете ли пред съда каква е професията ви?
	— Ръководя клиника за психотерапия и консултации, която е специализирана в грижите за деца, особено такива, преживели някаква травма.
	— Вие практикувате от над трийсет години и сте считан за един от най-големите експерти в тази сфера, нали така?
	Елзуърт леко изпъна рамене.
	— Имам редица публикации в няколко специализирани академични издания, които са рецензирани от мои колеги.
	Наташа си погледна бележките. Зад гърба й госпожа Пърси нервно потропваше с луксозната си обувка, като от време на време едва чуто въздишаше от отегчение и безсилие.
	— Господин Елзуърт, бихте ли казали, че децата са склонни да преживяват травмите по един и същи начин?
	— Не. Те ги преживяват по много различни начини, също като възрастните.
	— Значи няма стандартна реакция при травматично събитие.
	— Точно така.
	— Тогава може ли да се каже, че някои деца може да реагират открито на травматично събитие — например да плачат, да споделят с приятели или възрастни — докато други, които са преживели също толкова неприятни случки, може да не демонстрират никаква видима реакция?
	Елзуърт се замисли за момент.
	— Това би зависило от развитието на детето и отношенията му с околните, както и от естеството на травматичното събитие, разбира се.
	— Ако детето смята например че разкриването за нещо лошо, което му се е случило, може да разстрои някого от родителите му, може ли да предпочете да го запази в тайна? — Перуката й, която още беше нова, започваше да я сърби. Помъчи се да потисне желанието си да се почеше по тила.
	— Това показва опитът ми.
	Господин Пърси я гледаше втренчено. Висок, едър мъж, с големи бузи и тен на лицето, който намекваше за три дълги ваканции годишно, той притежаваше пронизващ поглед, който при други обстоятелства доста би притеснил Наташа. Лесно можеше да си представи защо госпожа Пърси беше толкова изнервена и неуравновесена.
	— Според вашия опит, в случай, в който са замесени родителите и да речем, те са в конфликт помежду си, едно дете може ли да скрие доказателството за някаква травма, ако чувства, че това може да доведе до по-нататъшно задълбочаване на конфликта?
	— Това е добре познат психологически феномен. Детето се опитва да защити родителя, ако смята, че като проговори, ще му причини допълнителни проблеми.
	— Даже и ако същият родител е причинителят на травмата?
	— Възразявам. — Адвокатът на господин Пърси скочи на крака. — Ваша чест, вече беше установено, че няма доказателства, че господин Пърси някога е тормозил детето си, и да се продължава с тези въпроси, при това с толкова емоционална реч, е дълбоко подвеждащо.
	Наташа се обърна към съдията.
	— Ваша чест, просто искам да докажа, че в подобни случаи липсата на явно материално или физическо доказателство, както и вербални показания от страна на детето, не означава, че няма нанесена травма.
	Адвокатът на господин Пърси, едър мъж на име Симпсън, звучно изпухтя и каза:
	— Така може да се изтъкне и че жена, която твърди, че е тормозена от партньора си, няма нужда да покаже синини и следи от наранявания. Само че в този случай, дори и самото дете не твърди, че е имало какъвто и да било тормоз.
	Той беше от старата школа адвокати, за които беше под достойнството им да се изправят в съда срещу пледиращ съветник; все още съществуваха изненадващо много предразсъдъци срещу юристи като нея.
	— Ваша чест, ако ми позволите да продължа, ще се постарая да докажа, че децата са изключителен случай точно по тази причина. Те са много по-склонни да прикрият травмата, за да защитят хората около себе си.
	Съдията не вдигна глава.
	— Продължете, госпожо Маколи.
	Тя се бе навела над бележките си отново, когато Бен се протегна над скамейката и бутна малко листче в ръката й. _Обади се на Мак спешно_, пишеше на него. Изненадана, тя се обърна към него:
	— Какво иска той? — прошепна Наташа.
	— Не знам. Просто каза, че е изключително важно да му се обадиш.
	Не можеше да го направи сега.
	— Госпожо Маколи? Бихте ли желали да продължите?
	— Да, Ваша чест. — Тя скришом махна на Бен. — Господин Елзуърт, бихте ли… възможно ли е според вас едно дете, което се страхува от единия си родител, да скрие възможни проблеми във връзката от другия родител?
	— Ваша чест…
	— Ще позволя въпроса, господин Симпсън. Госпожо Маколи, постарайте се да се придържате към темата.
	Елзуърт погледна към съдията.
	— Естествено, всичко зависи от възрастта на детето и обстоятелствата, но, да, възможно е.
	— Възраст и обстоятелства. Какво имате предвид?
	— Ами сред младите ни клиенти, които съм консултирал, често колкото по-малко е детето, толкова по-малко ефикасно прикрива травматични събития. Травмата се манифестира — дори и ако не са в състояние да изразят гласно преживяното — в различно поведение: подмокряне в леглото, обсесивно-компулсивни разстройства, дори и нетипична агресия.
	— А на каква възраст бихте казали, че детето е способно да скрие травмата си… ефикасно? Така че да не демонстрира никой от симптомите, които току-що изредихте?
	— Зависи от детето, но съм виждал деца не по-големи от седем или осем години, които са били изненадващо ефикасни в прикриването на случилото се с тях.
	— Дълбоко травматични събития?
	— В някои случаи — да.
	— Значи, не е изключено това да бъде постигнато от десетгодишно дете.
	— Категорично не.
	— Господин Елзуърт, чували ли сте за синдрома на родителско отчуждение?
	— Да.
	— Това е… цитирам: „разстройство, при което децата са обсебени от непрекъснато неодобрение и/или критикуване на родител. С други думи, охулване, което е незаслужено и/или преувеличено“. Според вас това точна дефиниция ли е?
	— Не съм експерт, но, да, звучи ми като точна дефиниция.
	— Господин Елзуърт, вие сте, както казвате, ценен от колегите си академичен учен, чиято работа е публикувана във водещи психологични издания от години. Вярвате ли в клиничното съществуване на синдрома на родителско отчуждение?
	— Не. Но не съм сигурен дали е подходящо…
	— Добре, ще го представя по друг начин. Можете ли да ми кажете колко деца сте консултирали?
	— Общо? В цялата си практика? През годините, ами вероятно хиляди. Може би повече от две хиляди.
	— Някой от младите ви клиенти някога демонстрирал ли е това, което вие разбирате под синдром на родителско отчуждение?
	— Консултирал съм много деца, които са били повлияни да гледат с недоверие на единия родител и дори са развили враждебно отношение към родител, което е траело няколко години. Лекувал съм много деца, дълбоко травмирани от развода на родителите си. Но не мога да кажа, че смятам такова психологическо състояние за доказателство за синдрома. Мисля, че това би било преувеличено.
	Наташа замълча за миг, докато думите му бъдат осмислени.
	— Господин Елзуърт, известно ли ви е колко са фалшиво докладваните примери за физическо или сексуално насилие на деца в случаи на развод?
	— Знам, че има множество скорошни публикации по този повод.
	— Това рецензирани публикации ли са? От уважавани учени? Бихте ли ни дали представа относно последните заключения за това колко подобни твърдения се оказват фалшиви?
	— Мисля, че последният доклад, от две хиляди и пета година, показваше, че процентът на фалшиви оплаквания в подобни случаи е много малък. Вярвам, че при анализ на показанията през същата година е изяснено, че процентът на фалшиви обвинения в контекста на дела за попечителство над дете е между един и седем цяло и шест процента.
	— Между един и седем цяло и шест процента. — Наташа кимна, сякаш за да го запомни по-добре. — Значи над деветдесет процента са валидните обвинения в тормоз. Това съответства ли на собствения ви опит в практиката?
	Мъжът замълча.
	— Според моя опит, госпожо Маколи, тормозът над деца е значително недооценен — както по време на процеса на развод и определяне на попечителството, така и извън съда.
	Наташа забеляза доволната усмивка на Майкъл Харингтън. Тя самата едва прикри своята.
	— Нямам повече въпроси, Ваша чест.


	От северната страна на реката терминалът на ферибота в Улидж беше празен. На палубата на „Ърнест Бевин“ имаше само празни и тъжни пейки, след като костюмираните пътници вече бяха слезли няколко минути по-рано от другата страна, за да хванат влака за Докландс. Щом стигна до брега, Сара се поколеба, но после поведе Бу по дългата рампа, качиха се на товарната палуба и се разположиха възможно най-далеч от кокпита. Бу се озърна наоколо и леко се намести на омазаната с машинно масло палуба, когато машините започнаха да вибрират под краката им, но иначе явно не се притесни особено от този странен вид транспорт. Нямаше камиони, нито коли на борда, само тя, Бу и празната палуба. Сара отново погледна през рамо, искаше й се фериботът вече да потегли и се молеше да не види онзи пикап. Знаеше, че има много малък шанс да са я проследили, но страхът се бе загнездил в нея до мозъка на костите й. Затова виждаше въпросния пикап навсякъде, като някакъв призрак, да изниква иззад ъглите, да паркира пред нея. Вечно дебнеща заплаха.
	Както стоеше, стиснала юздата на Бу, от кабината се появи кондукторът. Висок и леко прегърбен мъж с прошарена брада, той постоя за малко на място, сякаш да се увери, че наистина я вижда, после бавно тръгна напред. Сара стисна по-здраво юздата и се приготви за спор. Но мъжът се усмихна, когато се приближи.
	— Това е първият кон, който виждам тук от трийсет години — каза той. Стоеше неподвижно на няколко крачки от Бу и клатеше глава. — Баща ми работеше на фериботите през трийсетте и четиридесетте години. Той помнеше времената, когато почти всички превози са били с коне. Може ли да го пипна?
	Сара изпита такова голямо облекчение, че краката й омекнаха, затова само кимна мълчаливо.
	— Прекрасно момче си ти, нали? — Мъжът прокара длан по дългата шия на Бу. — Красиво животно. Конете в горния край, а хората тук отпред, така беше преди. — Той посочи. — Разбира се, това беше преди този вид фериботи. — Сега посочи големия мост в жълто и бяло, чиито масивни опори стояха от двете страни на кораба. — Той е чудесен, нали? Много възпитан.
	— Да — отвърна тихо Сара. — Така е.
	— Как се казва?
	Тя се поколеба.
	— Баучър — отговори най-сетне и добави, без да се замисля: — Наречен е на прочут френски кавалерист.
	— Велико име, значи? — Мъжът потърка леко челото на Бу. — Велико име за великолепен кон. Имам картичка в кабината с впрегатните коне на борда. Отпреди много години. Стой тук и ще ти я покажа, щом потеглим.
	— Колко? — изтърси рязко тя. — За него, имам предвид. Колко трябва да платя?
	Мъжът се изненада.
	— Нищо не се плаща тук, скъпа. О, не. Никой не е плащал и пени за този ферибот от хиляда осемстотин осемдесет и девета. Горе-долу по това време почнах тук… — засмя се той.
	Тръгна тромаво към кабината си и се скри вътре.
	Фериботът започна да вибрира, после плавно се отдели от северния бряг на Темза и се понесе по мътната, вихреща се вода. Сара стоеше сама на откритата палуба, близо до коня си, и се беше вторачила в пустия бряг на реката с извисили се високо кранове, в блесналите куполи на бариерата на Темза и сините и сребристи складове на захарната рафинерия „Тейт“, вдишвайки дълбоко влажния въздух.
	Беше гладна. През последните дванайсет часа и през ум не можеше да й мине, че в свития й на топка стомах може да влезе нещо. Свали раницата от гърба си, отвори я и намери бисквитка. Отчупи парче и го подаде на Бу, който толкова настоятелно продължи да я побутва с кадифените си устни, че тя накрая се предаде и му подаде още.
	Стоеше с коня си — насред реката, като в някаква странна, непозната земя, призрачен сън, от който не се беше събудила напълно. Или пък не беше толкова странно, а просто още един кон в цяла редица, която се простираше повече от век назад във времето. С отдалечаването от брега умът й се проясняваше, сякаш се измъкваше от някаква тъмна сянка. Страшният пикап беше останал на северния бряг заедно с всичките бъркотия, тревога и страх, които я бяха задушавали месеци наред. Сега нещата бяха съвсем прости. Усети, че се усмихва и напряга мускули, които изглеждаха атрофирали през изминалите няколко седмици.
	— Ето — каза тя и подаде на Бу още едно парче бисквитка. — Време е да тръгваме.


	Бен й подаде нова бележка: _Звънял е на Линда четири пъти_.
	Наташа я погледна, докато нагласяше перуката си, мъчейки се да вкара фибата в мрежата над косата си. Пледиращите съветници едва отскоро се ползваха с привилегията да носят перука; тя беше против, но старшите партньори в кантората бяха настояли да бъде с такава. Казваха, че така опонентите й ще я приемат по-сериозно. Подозираше, че просто искат да вдигнат таксите за клиентите и перуката щеше да им даде оправдание.
	— Обади му се — прошепна тя, като му подаде изключения си мобилен телефон. — Номерът му е в указателя. Кажи му, че не мога да говоря с него преди почивката.
	— Тя каза, че бил много притеснен. Нещо свързано със… заминаването на Сара.
	В другия край на залата Симпсън се опитваше да разнищи показанията на Елзуърт. Нямаше да му е лесно, отбеляза си Наташа. Човекът бе сред най-добрите в сферата си, както си личеше по тарифата му за явяването като експертен свидетел в съда.
	— Кажи му, че ще уточним датата й на заминаване, след като говори с нея за картата ми. И му кажи също, че не мога да отговарям на обажданията му, така че няма смисъл да звъни повече.
	Върна се към бележките си и се опита да си събере мислите.
	— Хванахте го, нали? — Госпожа Пърси се пресегна през банката и тънките й пръсти се свиха болезнено около китката й. — Всичко, което казахте, доказва, че е била тормозена от него. — Очите й бяха разширени, личеше си напрежението в тях въпреки умелия грим.
	Наташа забеляза, че съдията ги наблюдава и не изглежда никак доволен.
	— Ще го обсъдим навън. Но да, мина добре — прошепна тя и се наведе напред, за да чува по-добре Симпсън.
	След няколко минути Бен отново се появи. _Не заминава, заминала_ — пишеше в бележката. — _Изчезнала_.
	Тя надраска в отговор: _??? Къде?_
	_Не знае. От твоето семейство ли е?_
	Наташа отпусна глава върху ръцете си.
	— Госпожо Маколи — чу се глас от предната част на залата, — добре ли сте?
	Тя оправи леко перуката си.
	— Добре съм, Ваша чест.
	— Искате ли да излезем в кратка почивка?
	Тя помисли бързо.
	— Ако Ваша чест позволи, бих искала да се погрижа за неотложен проблем, който се появи неочаквано.
	Съдията се обърна към Симпсън, който я гледаше с едва прикрита ярост, сякаш го е планирала така.
	— Много добре. Ще прекъснем за десет минути.
	Мак вдигна телефона сякаш още преди да е звъннал.
	— Няма я — каза той. — Махнала се е с половината си багаж.
	— Звъня ли в училището?
	— Исках да спечеля малко време. Звъннах и им казах, че е болна. Реших, че ако се окаже, че е там, просто ще кажа, че е грешка.
	— Но тя не е там.
	— Няма я, Таш. Няма ги снимките, четката за зъби, всичко.
	— Вероятно е в конюшнята. Или при дядо си.
	— Звъннах в болницата. Днес не е имал посетители. Сигурни са. Сега отивам към конюшнята.
	— Тя няма да остави коня — уверено заяви Наташа. — Помисли само, Мак. Не би зарязала коня, нито би заминала далеч от дядо си. Той значи за нея повече от всичко.
	— Надявам се да си права. Не ми харесва това. — Мак звучеше притеснен, което бе необичайно за него.
	Наташа внезапно се сети за Сара и колко мълчаливо и странно примирено бе приела всичко предната вечер. Още тогава си знаеше, че нещо не е наред. Но беше толкова благодарна, че момичето бе приело предстоящата промяна, без да прави сцени, че не се бе осмелила да подлага на съмнение мотивите му.
	— Трябва да се връщам в залата. Звънни ми, когато стигнеш при конете. В нея е картата ми, нали помниш? Може да е отишла да купи на дядо си нова пижама за моя сметка, както предположи по-рано ти.


	Каубоят се беше облегнал на една ръждива кола и говореше с някакво момче, когато Мак се появи и се помъчи да отвори вратата, без да обръща много внимание на немската овчарка, която изръмжа предупредително. Погледна към железопътната арка; отделението на коня бе с отворена врата. Явно беше празно.
	— Хм… господин… хм… Джон? Аз съм Мак, помниш ли ме? Приятелят на Сара.
	Каубоят натика саморъчно свита цигара в устата си и пое протегнатата ръка на Мак. Беше стиснал устни.
	— О, помня те, естествено — подхвърли той.
	— Търся Сара.
	— Ти и всички останали — каза старецът — оттук до Тилбъри. Проклет да съм, ако знам какво, по дяволите, е ставало тук, докато ме нямаше.
	Момчето погледна от Джон към Мак и обратно и се обади:
	— Както казах вече, Джон, рядко съм се вясвал насам.
	— Никаква полза няма от теб.
	— Не се меся в нищо. Знаеш ме.
	— Сара идвала ли е тук? — попита Мак.
	— Видях я само за секунда. Изобщо не ми е казвала какво е ставало тук. Кашата е голяма, това е сигурно. — Каубоя Джон тъжно поклати глава.
	— Чакай, ти си я видял? Днес?
	— О, видях я. В седем сутринта. Последно я видях да прелита над надлеза, сякаш проклетият й кон има крила. Как не се преби, само Господ и тя си знаят.
	— Излязла е да поязди?
	— Да язди? — Каубоя Джон го изгледа, сякаш си е изгубил ума. — Ти не знаеш ли?
	— Какво да знам?
	— Цяла сутрин обикалям да я търся. Няма я. Изчезна с коня, преди някой да разбере какво изобщо става.
	— Къде е отишла?
	— Ами, ако знаех това, сега щеше да е тук! — Каубоя Джон цъкна ядно с език.
	Момчето запали цигара, свело глава над пламъчето на запалката си.
	Мак отиде до склада на Сара.
	— Имаш ли ключ за тук?
	— Вече не съм собственик на това място. Дадох…
	— Аз имам — обади се момчето. — Тя ми го даде, за да храня коня й, когато я няма — обясни то.
	— Ти си…
	— Дийн.
	— Ралф — поправи го Каубоя Джон и бодна момчето с дългите си кафяви пръсти. — Казва се Ралф.
	Момчето порови в джоба си и измъкна огромна връзка ключове. Внимателно ги прехвърли, докато накрая извади един, който пъхна в катинара. Мак бутна вратата навътре. Складът беше празен. Нямаше седло на стойката, нито юзда, само едно плетено въже и няколко четки в една кутия.
	— Джон? Да не искаш да кажеш, че е избягала с коня?
	Каубоя Джон вдигна очи към тавана и побутна стоящия до него Ралф.
	— Бързо схваща, нали? — отбеляза той. — Да, взела е проклетия кон и ми е оставила една голяма миризлива купчина на негово място. Има разни хора, които са много, много ядосани. Имам чувството, че са ставали всякакви незнайни за мен неща. — Той изгледа гневно Ралф. — Но като начало, трябва да измисля как да кажа на Капитана в болницата, че нямам никаква представа къде е скъпоценната му внучка.
	Мак затвори очи и остана така известно време. Въздъхна тежко.
	— Важи и за двама ни — каза той.


	Слънцето бе в най-високата си точка, която, предвид сезона, не беше особено високо. Беше се извъртяло, така че сега беше отпред и се налагаше да присвива очи под козирката на шапката си, докато мислено изчисляваше колко далеч може да стигне, преди да мръкне. Преди Бу да се измори твърде много.
	Един трениран кон можеше да измине петдесет, може би шейсет мили на ден. Така беше чела. Но такива животни стигаха до това ниво бавно, след като мускулите им постепенно се каляваха, а гърбовете и хълбоците им заякваха от редовни тренировки на езда нагоре-надолу по различен терен. Подковите им се проверяваха редовно и краката им бяха добре защитени.
	Бу не можеше да разчита на такива предимства. Сара му говореше, докато преминаваха през предградията в бърз тръс, следвайки табелите за Дартфорд. Усещаше как подскоците му вече не бяха толкова енергични, а в помръдването на ушите и уверената стъпка се четеше надеждата, че тя ще го помоли да забави. _Не още_ — мислено му каза, след което леко стисна крака и нежно го подкани от седлото. — _Още не._
	Тук беше по-натоварено и гледката на момиче на кон привличаше любопитни погледи, някое и друго подвикване от шофьорите на преминаващи микробуси или от децата, струпани на опашка пред магазина за чипс в обедната си почивка. Но тя държеше главата си сведена, общуваше единствено с коня си. Обикновено ги отминаваше, преди да осъзнаят напълно какво виждат очите им.
	Намери тиха уличка, където да се осмели да използва банкомат. Слезе от коня, поведе го по тротоара, извади картата на Наташа от джоба си и набра номера, който знаеше наизуст. Беше се отпечатал болезнено в съзнанието й. Машината избръмча леко и после сякаш безкрайно дълго обработваше заявката й. Сърцето й заби оглушително. Може би вече знаеха. Наташа сигурно бе разбрала какво е направила, узнала е за предателството й. Беше мислила да им остави бележка, да им обясни, но не можеше да намери думите, умът й бе замъглен от страх, шок и мисълта за непоносима загуба. А и не можеше да рискува някой да разбере къде отива.
	Най-накрая на екрана се появиха цифри. Колко пари искаше? Десет, двайсет, петдесет, сто или двеста и петдесет лири? След седмиците, в които пестеше всяко пени и се притесняваше за всяка лира, тези цифри направо я замаяха. Не искаше да краде, но съзнаваше, че след като Мак и Наташа разберат, че тя е взела картата, ще я блокират. Нямаше да има повече пари.
	Това можеше да е единственият й шанс.
	Сара си пое дълбоко въздух и набра цифрите на клавиатурата.


	Мак я чакаше пред съдебната зала, когато Наташа излезе в обедна почивка. Беше с гръб към нея и рязко се извърна, когато чу гласа й.
	— Някакви новини?
	— Взела е коня.
	Видя как Наташа осъзнава казаното от него постепенно: първо забеляза абсолютната й неспособност да регистрира чутото, а после и неверието, което сам бе изпитал. Последва смутена усмивка заради самата нелепост на идеята.
	— Какво имаш предвид под „взела е коня“?
	— Имам предвид, че е избягала с коня.
	— Но къде би могла да иде с _кон_?
	Очите й се плъзнаха встрани от него и се спряха върху Каубоя Джон, който крачеше към тях и си тананикаше под нос. Беше се забавил на стълбите.
	— Не разбирам защо просто не се обади по телефона — задъхано каза той и стисна Мак за рамото. От него се носеше миризма на стара кожа и мокро куче.
	Мак отстъпи крачка назад и побутна възрастния мъж напред.
	— Наташа, това е… Каубоя Джон. Той е собственик на конюшнята, където Сара държеше коня си.
	— Бившият собственик. По дяволите! Ако аз държах нещата в ръцете си, нямаше сега да сме в тази каша. — Каубоя Джон се здрависа с нея за кратко, после се наведе с ръце на коленете и се закашля в кърпичката си.
	Наташа потръпна, а ръката й остана протегната между тях. Малка групичка хора ги наблюдаваха любопитно. Надолу по коридора някаква слаба и скъпо облечена блондинка бе млъкнала шокирано насред разговора си.
	— И какво ще правим?
	— Да я намерим като начало. Предлагам да се разделим и да разпитаме наоколо. Едно момиче на такъв кон със сигурност би предизвикало внимание.
	— Но ти каза, че си я търсил цяла сутрин и не си чул нищо. Джон я е видял край полята — обясни Мак.
	Джон докосна периферията на шапката си, а зачервените му очи се отклониха встрани.
	— Ще кажа само, че със сигурност знаеше къде отива. Беше с раница на гърба и препусна с всичка сила.
	— Планирала го е. Трябва да се обадим в полицията, Таш.
	Джон категорично поклати глава.
	— Няма защо да замесваме онези нехранимайковци. Точно това я забърка в цялата каша. Освен това — полицията? Не, не, не, не. Момичето не е направило нищо лошо. Забъркала се е в нещо, да, но не е направила нищо наистина лошо…
	Мак и Наташа се спогледаха. Никой от двамата не каза нищо. Мак изчакваше, подразнен от сдържаността й. После й напомни:
	— Ти каза, че сме задължени от закона да докладваме, че е изчезнала.
	Наташа се загледа нататък по коридора и примигна няколко пъти.
	— Таш?
	— Виж, не искам още да я обявяваме за изчезнала. Предния път се появи сама, нали? — Наташа се обърна към Джон. — Ти я познаваш. Къде може да е отишла?
	— Единственото място, където е ходила, е при дядо й.
	— Тогава да вървим там — предложи Мак. — Ще поговорим със стареца. Да видим дали той няма някаква представа. Таш? — Тя само го изгледа. — Какво?
	— Не мога да тръгна, Мак. По средата на делото съм.
	— Таш, Сара е _изчезнала_.
	— Ясно ми е, но го е правила и преди. А аз не мога да зарязвам всичко всеки път, когато й хрумне да изчезне за няколко часа.
	— Според мен надали планира да се върне скоро. — Каубоя Джон свали шапката си и се почеса по темето.
	— Не мога да зарежа делото. — Тя махна към края на коридора, където русата жена сега се бе загърнала в кашмирения си шал като жертва на катастрофа. — Това е най-сериозният случай в кариерата ми. Знаеш го. — Не можа да издържи на погледа му, сведе очи и леко се изчерви. Стомахът й се сви от гняв. — Не мога просто да захвърля всичко, Мак.
	— Тогава ме извини, че те притесних — сопна се той. — Ще ти звънна при Конър, когато се появи, става ли?
	— Мак! — ядоса се тя, но той вече се бе обърнал с гръб.
	Вероятно това бе най-голямото му разочарование от нея.
	— _Мак!_
	Той чуваше Каубоя Джон да пуфти и пъшка подире му.
	— О, по дяволите, пак ли ще ме караш да минавам по онези проклети стълби?


	„Колкото по-широк е гръдният кош, толкова по-красив и силен е… така вратът ще предпазва ездача, а очите ще виждат какво има пред краката.“
	Не помнеше Папа да я е прегръщал, не и като Нана, сякаш за нея беше нещо естествено като дишането. Когато се прибираше от училище, отиваше до стола на баба си и тя я грабваше в прегръдките си, сгушваше я до домашния си халат, топлият и сладък аромат изпълваше ноздрите на Сара, а меките гърди на Нана сякаш бяха създадени, за да се облегнеш на тях, като неизчерпаем източник на любов и закрила. Когато пожелаваше лека нощ на Сара, тя винаги я задържаше малко по-дълго, после сама се укоряваше за това.
	След като Нана бе починала, Сара, която тъгуваше ужасно, понякога се облягаше на Папа и той я прегръщаше през рамо, и я потупваше леко. Но това сякаш не му идваше отвътре и тя винаги имаше усещането, че той изпитваше облекчение, когато тя успееше да се стегне. Сара бе усещала липсата на човешки контакт като болка дълго преди да разбере какво точно й липсва.
	Преди около година дядо й седеше до масата в кухнята, когато тя се прибра по-рано от конюшнята. Попита го какво чете. Книгата дотолкова й беше позната, че никога не бе проявявала любопитство към нея. И тогава дядо й, след като внимателно я бе оставил на плота, й разказа за мъжа с душата на поет и бойния опит на генерал, един от първите, които започнали да пропагандират партньорство с коня, което не се основава на жестокост или сила. Прочете й няколко откъса. Думите, ако се изключеше архаичното звучене на превода, сякаш бяха взети от съвременен учебник по езда: _Следователно, когато го накараш да се държи по начина, който му е присъщ по природа, когато най-много иска да покаже красотата си, тогава го караш да изглежда, сякаш изпитва удоволствие да го яздят, и му придаваш благороден, силен и привлекателен вид_.
	Тя се бе преместила малко по-близо до него на диванчето.
	— Затова винаги ти повтарям, че никога не бива да се ядосваш на коня. Трябва да се отнасяш към него с любезност, с уважение. Всичко е написано тук. Това е бащата на ездата. — Той потупа книгата.
	— Сигурно много е обичал конете — обади се Сара.
	— Не. — Папа поклати глава убедено.
	— Но той казва…
	— Не говори за любов — каза той. — Нито веднъж не се споменава думата „любов“ в цялата книга. Той не е сантиментален. Всичко, което прави, цялата нежност, която показва, е, защото разбира, че така изваждаш наяве най-доброто в животното. Така и човекът, и конят постигат най-много. Няма никакви целувки и лиготии. — Той направи гримаса и Сара се разсмя. — Няма излишни емоции. Той знае, че най-доброто и за коня, и за човека е просто да се разбират един друг и да се уважават.
	— Не разбирам.
	— Конят не иска да е послушно кученце, скъпа. Не иска да го красят с панделки, да му пеят, както правят онези глупави момичета в конюшнята. Конят е опасен, могъщ. Но може да бъде благосклонен. Трябва да дадеш на коня причина да изпълнява командите ти, да те закриля, като разбереш какво той иска сам да направи, и тогава постигаш нещо красиво.
	Той я наблюдаваше изпитателно, за да се увери, че тя го разбира. Но тя се бе почувствала разочарована. Искаше й се да вярва, че Бу я обича. Да я следва из двора не защото може да носи нещо за хапване, а просто защото иска да е с нея. Не искаше да мисли за него като средство за постигане на някаква цел.
	Дядо й я потупа по ръката.
	— Онова, което Ксенофонт иска, е по-добро. Той иска уважение, най-добрата грижа, постоянство, справедливост, милост. Дали конят щеше да е по-щастлив, ако говореше за любов? Не.
	Сара бе твърдо решена да не се съгласява.
	— Нали виждаш, че има любов в онова, което прави — беше казал дядо й с лека усмивка в очите. — Има любов в действията, в онова, което… предлага. Само защото не говори за това, не значи, че я няма във всяка дума. Тя е там, Сара. Във всяко малко действие. — Папа леко тупна по масата.
	Сега тя го виждаше, макар тогава да не го бе разбрала. Това бе неговият начин да й каже колко много я обича.


	Бяха си починали малко встрани от Ситингборн, когато Сара беше позволила на Бу да пасе от тучната зеленина в полето, отпускайки го на дълга юзда, а и тя самата най-сетне бе огладняла достатъчно, че да посегне към един от сандвичите, които си бе приготвила. Седеше на пустия път, върху найлонова торбичка, за да не се измокри от тревата, и наблюдаваше как конят вдига глава, когато се разсейваше от далечно грачене на сврака или от внезапната поява на сърничка в един храсталак наблизо.
	Сара се бе придвижвала бързо на открито, препускаше покрай изорани поля, следваше черните пътища, когато можеше, и стоеше на банкета на асфалтирания път, за да пази краката на Бу. И през цялото време гледаше магистралата да е от дясната й страна, да чува далечния й грохот, защото така беше сигурна, че няма да се загуби. Бу се бе оживил от зеления простор. Беше подскочил няколко пъти, когато за първи път го остави да препусне по дълъг прав участък от пътя, и тогава бе вирнал едрата си глава от вълнение, а опашката му се вдигна високо. Сара неволно се засмя и го насърчи да продължи, макар да знаеше, че трябва да запази силите му за дългите часове занапред.
	Кога е бил толкова свободен? Кога пред погледа му е имало единствено далечен хоризонт, а под копитата му — мека земя? Ами тя била ли е свободна? В продължение на няколко вълшебни мили тя си позволи да забрави, че бяга, и се съсредоточи само върху удоволствието да е свързана с това великолепно животно, да споделя насладата му от природата наоколо, да усеща радостта от това как една по-могъща сила е готова да й се подчини. Летяха по края на полето, прескачаха ниски плетове и канавки, пълни с кална вода. Бу, заразен от настроението й, препусна още по-бързо, отказваше да забави, когато пресичаха малки пътища, и вместо това ги прескачаше, наострил уши, докато дългите му крака се носеха като вятъра.
	_Мисля, че ако стана ездач, ще имам криле._
	Сара имаше крила също като Ксенофонт. Тя насърчаваше коня да тича по-бързо, не можеше да си поеме дъх, сълзите се събираха в ъгълчетата на очите й и после потичаха хоризонтално по лицето й заради вятъра. Той захапа юздата, протегна тялото си и хукна да бяга, както правеха конете от сътворението досега — от страх, за удоволствие, за прослава на делото си. И тя го остави. Нямаше значение къде отива. Сърцето й бе препълнено до пръсване. Това беше имал предвид Папа, не безкрайните часове, прекарани в усъвършенстване на една стъпка на краката му, нито малките кръгове, движението ходом и внимателното преценяване какво може да бъде изпълнено по-добре. Едно изречение, казано от Папа, постоянно изникваше в главата й, сякаш в ритъма на глухия тропот на копитата.
	— Така ще избягаш — беше й казал Папа.
	_Така ще избягаш._


	— Второ посещение този следобед. Той много ще се зарадва. — Сестрата тъкмо затваряше вратата на стаята, когато те стигнаха там. Тя се поколеба. — Трябва да ви предупредя, че не се чувстваше много добре през последните няколко дни. Днес ще дойде консултиращият лекар, но подозираме, че е имал нов удар. Може да ви е малко трудно да го разбирате.
	Мак забеляза слисването върху лицето на Джон. Той вече бе настоял за дълга почивка за цигара на паркинга отвън, за да се подготви за предстоящото изпитание.
	— Второ посещение ли е? — попита Мак. — Внучката му ли е била тук?
	— Внучка ли? — учуди се сестрата. — Не… едно момче. Явно го познаваше. Мило дете.
	Каубоя Джон сякаш не чуваше какво се говори. Леко тръсна глава, сякаш да се стегне, след което влязоха в стаята.
	Главата на Капитана беше отпусната назад на възглавницата, а устата му бе леко отворена. Само за няколко дни изглеждаше остарял с още десет години.
	Застанаха от двете страни на леглото, внимателно се настаниха на столовете, за да не го събудят. Мак барабанеше с пръсти по коленете си, чудейки се защо изобщо са тук. Джон погледна към стареца, после се вторачи запленен в снимките на Сара и Бу, в избелелите стари коледни украси по стените.
	— Харесват ми снимките — обади се той. — Хубаво е да ги вижда тук.
	Останаха така известно време, никой от двамата не искаше да събуди стареца и да му съобщи страховитата новина, че и двамата са се провалили по възможно най-ужасния начин. Капитана дишаше съвсем слабо, сякаш всяко поемане на дъх беше усилие, допълнително натоварване за едно тяло, което бе твърде уморено от съществуването. Лявата му ръка, някога толкова силна, лежеше отпусната и кокалеста върху гърдите му, едва покрити с чаршафа. Страните му бяха хлътнали, кожата — суха и почти прозрачна, а моравите вени — болезнено изпъкнали. На нощното шкафче до него имаше пластмасова чаша, пълна наполовина с чай с мляко, а над затворения капак стърчеше твърда сламка.
	Мак наруши тишината.
	— Не можем да му кажем, Джон — прошепна той.
	— Не е редно да крием от него. Тя е най-близкият му човек на света. Изчезнала е и той има право да ни помогне да я намерим.
	И как би могъл да го направи? Това искаше да попита Мак. Как можеше тази новина да постигне друго, освен да го съсипе напълно? Облегна лакти на коленете си и сведе глава. Предпочиташе да е където и да било другаде в момента. Искаше да е навън и да обикаля улиците, да разпитва хората. Или по-добре да иде в полицията, да си признае за провала като кандидат-родител и да тръгне да разпитва приятелите й. Едно момиче на кон не можеше просто да се изпари.
	— Хей… здрасти, Капитане…
	Мак вдигна очи. Каубоя Джон се усмихваше.
	— Как си, стари мързелане? Не ти ли писна вече да лежиш тук?
	Капитана бавно извърна глава към него. Това явно изискваше огромно усилие.
	— Искаш ли нещо? — Джон се наведе напред. — Глътка вода? Нещо по-силно? Имам малко „Джим Бийм“ в джоба си. — Той се ухили.
	Капитана примигна. Може би в знак, че е чул шегата. Или беше просто примигване.
	— Чух, че не си бил много добре.
	Старецът го гледаше вторачено.
	Мак усещаше, че дори и Джон се колебаеше: обърна се към Мак, после отново към стария човек на леглото.
	— Капитане, аз… имам да ти казвам нещо — преглътна сухо. — Трябва да ти кажа, че твоята Сара направи нещо откачено.
	Старецът го гледаше все така втренчено, без да мига с бледосините си очи.
	— Взе, че избяга с онзи твой кон. И… може да се окаже, че като си тръгна сега оттук, ще я заваря в двора да ме чака. Но ми се струва, че… — Той си пое дълбоко въздух. — Мисля, че го е взела и е отишла някъде.
	Зад гърба му Сара се смееше на черно-бялата снимка, облегнала глава върху шията на коня, с кичур коса, паднал пред лицето й.
	— Не искахме да те тревожим — обади се и Мак. — И трябва да кажа също, че тя си беше много добре при нас. Наистина. Щастлива, доколкото е възможно без теб, и определено не ни е давала повод за тревога. Но тази сутрин отидох в стаята й и видях, че я няма онази твоя книга, както и една раница, а като погледнах в банята…
	— Мак… — прекъсна го Джон.
	— … четката й за зъби я нямаше. И може да се окаже, както каза преди малко Джон, че сега е в двора и ни се присмива, но се питах дали няма някое местенце, където може да иде, дали…
	— Мак, млъкни, по дяволите.
	Той го направи.
	Джон кимна към стареца.
	— Опитва се да проговори — каза той и се наведе ниско, по-близо, свали си шапката и приближи ухо до устните на болния. Погледът му срещна очите на Мак.
	— _На?_ — учудено каза Джон.
	Мак на свой ред се наведе и се напрегна да чуе глухия шепот въпреки жуженето на машините и бъбренето на сестрите в коридора. После се изправи.
	— _Знам_ — повтори той чутото.
	Старецът, осъзна сега той, изобщо не беше изненадан от новината им. Нямаше никаква тревога по лицето му. Мак и Джон се спогледаха.
	— Казва, че знае, така ли?


>	Деветнадесета глава

E>
	Непокорният кон е не само безполезен, но и често се превръща в предател.
@	Ксенофонт, „За ездаческото изкуство“
E$

	Дъждът заваля в ранния следобед. Отначало бяха само няколко случайни капки, но размерът им, както и бързо напредващият черен облак, който надвисваше над главата й, предупреждаваше за порой. Сякаш дневната светлина угасна само за минути, без никакъв плавен преход към вечерта, без лъчите на залеза, просто светло в един момент и после, сякаш само след броени минути, пълен мрак с пороен и силен дъжд.
	Шофьорът изви волана и спря пред нея. Тя дръпна Бу назад, уплашена, но мъжът се подаде през прозореца:
	— Проклет идиот! Трябва да носиш светлоотражатели — кресна той. — Можеше да ви прегазя.
	Гласът й, когато най-сетне успя да проговори, беше дрезгав, стреснат:
	— Съжалявам — каза тя. — Аз… забравих.
	— Тогава излез на главния път — подвикна мъжът, докато стоповете на колата му мигаха, — където могат да те видят хората.
	Вече беше тъмно. Дъждът се лееше безмилостно от час и Бу, чийто прилив на енергия отдавна бе изчерпан от дългото пътуване, вървеше и подтичваше тромаво, навел глава, доколкото тя бе склонна да му позволи, а гривата му бе залепена за шията. Сара се опитваше да го окуражава, но и тя страдаше. Раницата, която смяташе, че е напълнила само с крайно нужни вещи, тежеше ужасно на раменете й от поне десет мили насам, а седалищните части я боляха толкова много, че тя периодично се наместваше, мъчейки се напразно да намери по-удобна позиция. Седлото й бе потъмняло от влагата и въпреки непромокаемото яке, дънките й бяха подгизнали. Знаеше, че ако се наложеше да язди още дълго, грубият и мокър плат щеше да протрие студената й кожа. И все пак вече виждаше уличните лампи на града отпред. Скоро щяха да си починат, мислено каза тя на коня.
	Когато стигна до магистралата, шумът от трафика бе оглушителен. Придържаше се към ръба, без да обръща внимание на фаровете на колите, на умопомрачителния рев на двигателите, проправяше си път между камионите, които се бяха подредили на специално уширения за целта банкет, спрели в края на скоростния път. Минаваше край кабинки, чиито спуснати завески криеха спящите вътре шофьори, а в други малки телевизори примигваха и осветяваха вътрешността, която всеки се бе опитал да направи уютна за себе си и бе украсил с лъскави гирлянди. Видя чешки, полски камиони, снимки на семействата и плакати с голи жени, саморъчно направени табели с предупреждение: „Този камион се проверява редовно“ и „Нелегалните имигранти ще бъдат арестувани“. Един или двама шофьори я видяха, докато минаваше; някой й подвикна нещо, което тя не чу.
	Бу беше твърде уморен, за да се притесни от каквото и да било. Движеше се неритмично, краката му едва издържаха вече. И тогава я забеляза — огромна табела над главния път. Сара се изправи малко на седлото, стегна юздата. И когато се изкачиха на билото на хълма, видя фериботите със светнали прозорци, стояха в пристанището, а издигнати рампи водеха пътниците към тях.
	Още две мили. Усети пробуждането на леко вълнение дълбоко в себе си. Погали с длан шията на изтощения си кон, молейки го да продължи още малко.
	— Можеш да се справиш — прошепна му тя. — Само ни закарай дотам. И ти обещавам, че никога повече няма да те оставя.


	— Бихте ли казали името си пред съда, моля?
	— Констанс Девлин.
	— Моля ви да кажете и каква е професията ви.
	— Учител в училище „Нортбридж“. Класен ръководител съм на четвърти клас и заемам тази длъжност от единайсет години. — Тя замълча, пийна глътка вода и вдигна поглед към малкото прозорче, по което ромолеше дъжд.
	— Госпожице Девлин, от колко време познавате Луси Пърси?
	— Ами училището е малко. Познавам я, откакто започна в подготвителната година и бях нейна учителка през изминалата година. Освен това давам частни уроци по езици, а Луси посещава такива близо две години.
	— Бихте ли говорили по-силно? — обади се съдията. — Едва ви чувам.
	Жената се изчерви. Наташа й се усмихна в опит да я успокои. Извън съдебната зала Констанс Девлин бе необичайно притеснен свидетел. Не беше никак доволна, че я забъркват в това, както бе казала няколко пъти на Наташа. Не било нейна работа. Никога не била стъпвала в съдебна зала. И била сигурна, че училищното ръководство не одобрява това, че е замесена в дело за развод. Наташа веднага бе преценила що за човек е: стара мома, която се чувства уверена само в своята среда, където бе заобиколена от възпитани млади момичета, в изолираната и откъсната от света атмосфера на ексклузивно частно училище. Със сигурност бе посветена на работата си и вероятно бе готова да се разплаче, ако в учителската стая решат да предложат различен вид бисквити за чая.
	— Бих желала да ми зададете възможно най-малко въпроси. — Треперещите й пръсти противоречаха на премерения и спокоен тон, с който говореше.
	— Бихте ли казали, че познавате добре ученичките си, госпожице Девлин? — Наташа се постара тонът й да е възможно най-дружелюбен.
	— Да. Вероятно по-добре от повечето учители. — Тя погледна съдията, нервно стиснала кърпичка между пухкавите си пръсти. — Нашите класове са много малки. Училището е… много добро.
	— И през времето, в което я познавате, как бихте описали Луси Пърси?
	Констанс Девлин замълча.
	— Ами тя не е от момичетата, които са твърде експресивни. Даже и през първата година беше доста стеснителна. Но винаги е била щастливо дете. Умна е. Отлично борави с числа, а и грамотността й е доста над средното ниво. — Усмихна се леко, замислена за детето. После усмивката й помръкна. — Макар че през последната година… изостана леко.
	— Изостана ли?
	— Оценките й се понижиха. Трудно се справя в училище.
	— Характерът й промени ли се?
	— Тя стана — по мое мнение — изключително затворена.
	Бен влезе в залата и тихо приседна зад гърба й. Наташа очакваше да й подаде нова бележка, но вместо това той й подаде папка с училищни доклади и мислите й се отклониха. Мак сигурно вече беше в болницата. Ако беше намерил Сара там, дали щеше да й се обади?
	— Тук пише, госпожице Девлин, че Луси е отсъствала доста.
	— Имаше няколко такива дни, да.
	— Средно по петнайсет дни от всеки срок. Със знанието на родителите й?
	— Аз… предполагам, че е така. Обикновено разговаряме с госпожа Пърси.
	— Обикновено разговаряте с госпожа Пърси. — Наташа изчака това да се запечата в главите на всички. В другия край на скамейката забеляза как господин Пърси оживено шепне нещо на адвоката си. — И какви причини изтъкна госпожа Пърси за отсъствията на дъщеря си?
	— Не беше нещо специално. Казваше, че Луси не се чувства добре. Или че има главоболие. Няколко пъти не посочи конкретна причина.
	— Училищното ръководство не беше ли притеснено от тези отсъствия?
	— Бяхме леко загрижени заради броя им. Както и… заради промяната в поведението на Луси.
	— Че е станала затворено дете и изостава в уроците?
	— Да.
	— Госпожице Девлин, от колко години сте учителка?
	По-възрастната жена сега дишаше спокойно, дори гласът й стана по-уверен и силен.
	— Двайсет и четири години. — Тя обходи с поглед залата, докато отговаряше.
	Наташа й се усмихна окуражително.
	— Според вашия опит, ако има промяна в поведението на едно дете, както и в академичното му представяне, съчетана с чести отсъствия, какво бихте заключили?
	— Възразявам. — Симпсън беше на крака. — Искате от свидетеля да прави предположения.
	— Смятам, че опитът на госпожица Девлин в тази сфера е ценен, Ваша чест.
	— Перифразирайте въпроса си, госпожо Маколи.
	— Госпожице Девлин, базирайки се на опита си, бихте ли казали, че подобна промяна в поведението предполага наличието на проблеми в семейството?
	— Възразявам, Ваша чест.
	— Седнете, господин Симпсън. Бих искал да чуя друга формулировка, госпожо Маколи.
	— В случаи на проблеми у дома, госпожице Девлин, какви бихте казали, че са най-честите промени в поведението, които се забелязват в училище?
	— Ами… — Госпожица Девлин погледна смутено господин Пърси — … бих казала лошо представяне в час… може би, или затваряне на детето, или агресивно поведение. Може и да се редуват.
	— В кариерата си имали ли сте много случаи на деца, за които е било известно, че имат проблеми у дома?
	— О, да — уморено отвърна тя. — Опасявам се, че посещаването на частно училище не предпазва децата от раздор в семейството.
	— Госпожице Девлин, ако имаше някакъв сериозен проблем у дома, ако да кажем, Луси беше преживяла нещо по-тежко от травмата на развода, бихте ли го забелязали?
	Последва дълга тишина, която продължи толкова, че дори съдията престана да се занимава с документите пред него и потропа нервно с химикалката си. Докато чакаше жената да събере мислите си, Наташа надраска бележка на Бен: _Мак звънял ли е?_
	Той поклати глава.
	— Госпожице Девлин? — намеси се съдията. — Чухте ли въпроса?
	— Да — потвърди тя с тих и сдържан глас. — Чух го и отговорът е, че не знам.
	_По дяволите_, мислено изруга Наташа.
	Госпожица Девлин постави длани на дървената преграда пред нея.
	— Знам само, че когато едно дете замълчи, то страда. Всичко в поведението на Луси — мълчанието й, липсата на радост от нещата, които преди обичаше да прави, отдръпването й от приятелките й — ми подсказва, че тя страда. — Жената си пое въздух. — Но не знам точно от какво страдат децата като Луси, защото не ни се доверяват дотолкова, че да ни кажат. Не казват на учителите си, нито на родителите си, защото не вярват, че няма да се ядосат, ако им кажат нещо, което те не искат да чуят. Така че не, госпожо Маколи, не ни казват, защото и бездруго никой не ги изслушва.
	В залата цареше пълна тишина. Госпожица Девлин вече говореше директно на родителите, лицето й беше пламнало, а гласът й ставаше все по-силен и напрегнат:
	— Наблюдавам все същото нещо седмици наред, години. Виждам как светът на тези деца се разпада, как всичко, което са познавали, се променя, и то без те да могат да кажат каквото и да било. Те нямат думата за това къде ще живеят, с кого ще прекарват времето си, коя ще бъде новата им майка и кой ще е новият им татко — господи, понякога дори не могат да изберат каква да е фамилията им — а ние, учителите, предполагаемите модели за поведение, трябва да им казваме, че всичко е наред, че така е в живота и те трябва просто да го приемат. О, и да се постараят да не изостават с уроците си.
	— Госпожице Девлин… — понечи да каже нещо съдията.
	Сякаш се бе отприщил някакъв бент:
	— Но не е редно. Това е предателство. Истинско предателство, а всички си мълчим, защото… ами, защото животът е труден и понякога децата трябва да го научат, нали така? Такъв е животът. Но ако можете да видите през моите очи всички тези изгубени, объркани деца, които се скитат наоколо по-самотни от всички на света… ако видите целия този пропилян потенциал… Знаете ли, честно казано, за мен няма значение дали това дете е било бито, или не.
	Тя избърса лице с едрата си длан.
	— Да, знам какво искате да ме питате, госпожо Маколи. Да, точно това казах — че за мен няма значение. И самият факт, че стоя тук и искате от мен да посоча коя частица от това дете страда най-много и чия е вината, за да може да бъде решено кой ще спечели повече в този съпружески фарс, честно казано, това ме прави съучастник.
	Госпожа Пърси седеше замръзнала, а съпругът й, по-надолу на скамейката, гневно шепнеше на адвоката си:
	— Няма да слушам това! Тази жена явно е истерична!
	— Госпожице Девлин… — Наташа не можа да продължи, защото жената вдигна ръка.
	— Не — твърдо заяви тя. — Поканихте ме да стана част от това и сега ще ме чуете. О, да, те ще оцелеят. — Тя кимна саркастично. — Както несъмнено си казвате, ще пораснат малко по-рано, ще помъдреят предварително. Но знаете ли какво още? Ще престанат да се доверяват. Ще станат още по-цинични. Ще прекарат живота си в очакване всичко отново да се разпадне. Защото е голяма рядкост, изключителна рядкост, един родител да сдържи собствената си болка, за да даде на детето си подкрепата и разбирането, от които се нуждае. Моят опит показва, че повечето родители нямат времето или енергията да го направят. Или просто са твърде големи егоисти. Но какво разбирам аз? Не съм родител. Дори не съм омъжена. Аз съм от онези, на които им плащат да събира счупените парчета.
	Тя замълча. Залата тънеше в тишина, в очакване. Писарят, който досега тракаше на машината си твърде бързо, сега спря очаквателно. Но госпожица Девлин само въздъхна. След като видимо се овладя, тя се обърна към съдията:
	— Моля ви, бихте ли позволили да се оттегля? Много бих искала вече да си вървя.
	Съдията явно се изненада. Погледна към Наташа. Тя кимна безмълвно и бегло забеляза, че Симпсън прави същото.
	Госпожица Девлин си взе чантата и решително тръгна към вратата. Докато минаваше край скамейката, на която седяха двамата от семейство Пърси, тя спря. Ушите й пламтяха, а гласът й леко потреперваше, докато им говореше.
	— Ще бъде много лесно Луси да поеме по грешния път — тихо каза тя. — Достатъчно е само да престанете да я слушате.
	Наташа стоеше абсолютно неподвижна, загледана в нисичката и спретнато облечена фигура, която излезе през масивната врата. Чу недоволно мърморене от дясната си страна. Внезапно видя цялата сцена сякаш през чужди очи, постави я в рамка, както би сторил Мак: родителите, поне веднъж обединени от гнева към общия враг, вместо ядосани един на друг; нейният стажант, който се усмихваше широко, доволен от неочаквания обрат на събитията; съдията, който шепнеше нещо на писаря. И бавно се зае да сваля перуката си.
	— Ваша чест — каза тя. — Искам да помоля за отлагане на делото.


	— Какво искаш?
	Сара стоеше пред гишето за билети и от якето й капеше вода по пода на големия фургон. Беше си свалила шапката, но гледката на момиче с ботуши и мокри дънки също привличаше внимание. Усещаше как погледите на останалите пътници я пронизват гърбом.
	— Билет — тихо повтори тя. — За един човек и един кон.
	— Това някакъв номер ли е? — Дебелакът зад гишето погледна към хората на опашката, сякаш търсеше одобрението им. „Виждате ли с какво си имам работа?“, казваше изражението му.
	— Знам, че качвате коне. Непрекъснато пресичат Ламанша. — Тя вдигна паспорта на Бу. — Моят кон дори идва от Франция.
	— И как мислиш, че е дошъл тук?
	— С кораб.
	— Да не би той да го е теглил?
	Няколко души зад нея се разсмяха.
	— Ферибот. Знам, че непрекъснато го правят. Вижте, имам пари. И двамата имаме паспорти. Просто трябва да…
	Човекът вече махаше на една жена, която седеше малко по-далеч зад дебелото стъкло. Явно колега, в същото униформено яке, тя стана и дойде до гишето. Изгледа мокрото момиче, стиснало в ръка паспорт.
	— Не може да качим коня заедно с пътниците — заяви жената, след като изслуша обяснението на мъжа.
	— Знам. — Тревогата караше Сара да бъде рязка. — Не съм глупава. Искам само да разбера как да платя за превоза му.
	— Трябва ти превозвач. Специализирана компания. Конят трябва да има ветеринарни документи. Има разпоредби на Министерството по околната среда, храните и селското стопанство относно превоза на добитък.
	— Той не е добитък. Конят е _Сел Франсе_.
	— Не ме интересува какъв е. Има строг контрол над преминаването на животни през Ламанша и освен ако не можеш да ми докажеш, че два от краката му са изкуствени и всъщност е двуного, това включва и него.
	— Можете ли да ми помогнете? Ще ми кажете ли как да намеря такава компания? Много е спешно.
	Влажната и ярко осветена зала сякаш се сви около нея. Беше завързала Бу за белия парапет отвън и през прозорците виждаше как стои покорно, докато наоколо се бе събрала малка групичка от хора и разни деца се пресягаха от ръцете на родителите си да го докоснат.
	— Трябва да прекося тази вечер — каза тя и гласът й за миг секна.
	— Няма как да стане, не и без документи. Не можем просто да качим кон на пътнически ферибот.
	Някой цъкаше с език зад нея. Внезапно се почувства крайно изтощена, сълзи от безсилие напираха в очите й. Нямаше смисъл. Чуваше го в тона им. Обърна се безмълвно и тръгна към вратата.
	— Какво си въобразява, че правим тук? Разходки за удоволствие ли? — Чуваше смеха им, докато излизаше навън, където я посрещна студеният вятър.
	Отвърза Бу. Превозвач? Документи? Откъде да знае всички тези неща? Загледа се във ферибота. Рампата беше свалена и колите бавно се прехвърляха от сушата на кораба, насочвани по тесните улеи от мъже в неонови жилетки. Нямаше начин да се промъкне с коня покрай тях. Никакъв шанс. Дълбоко и тежко ридание напираше в гърдите й. Как можеше да е толкова глупава?
	Някакъв мъж се доближи до нея. Огледа Бу от глава до копита с благия поглед на човек, който разбира от коне.
	— В някакво международно шествие ли ще участваш? — попита той.
	— Не. Да — отвърна Сара и избърса очи. — Да. Участвам в шествие. Трябва да стигна до Франция.
	— Чух какво каза вътре. Ще ти трябва подслон — каза той.
	— Подслон?
	— Нещо като хотел за коне. Има едно място на около четири мили надолу по пътя. Ще те приемат. Ето. — Той написа някакво име на една визитка и й я подаде. — Върни се до кръговото, тръгни по третия изход и ще го намериш на три или четири мили по-нататък. Не е луксозно, но е чисто и няма да ти струва скъпо. И двамата с коня ти се нуждаете от почивка.
	Тя се вгледа във визитката. „Уилетс Фарм“ беше написал мъжът.
	— Благодаря ви — извика тя, но той вече си беше тръгнал и гласът й се понесе от морския бриз.


	Наташа се облегна на стола си, като прехвърляше от ръка в ръка сребърното конче. Леко беше почерняло с времето и когато го потърка, видя как по пръстите й остава сиво петно.
	Ричард, старшият партньор, разговаряше с клиент. Заради гръмкия му бас и ужасната акустика на старата сграда всичко се чуваше в коридора, сякаш беше в съседната стая. Сега се смееше гръмогласно, заразително. Наташа се зачуди за миг какво ли е чувала Линда през годините: запазени часове за годишен преглед на автомобила, пропуснати прегледи при гинеколога, непохватните обяснения в проваления й брак. Никога не се бе замисляла колко силно се чува казаното от нея.
	Четири без петнайсет.
	Папките пред нея бяха чинно подредени и надписани. Тя остави внимателно малкото конче отгоре им. Сара, посвоему, не беше много различна от Али Ахмади. Беше видяла възможност и се беше възползвала от нея; какъвто бе пътят на всички деца, чиито ранни години ги бяха научили, че трябва да разчитат само на себе си. Поведението й, макар и непредвидимо, не беше необяснимо.
	И макар Наташа да беше ядосана, знаеше, че не може да вини момичето. Винеше само себе си, задето си беше въобразила, че може да приеме Сара в живота си, без да плати цената, без никакви сътресения в грижливо подреденото си съществуване. И също както с Али Ахмади, беше платила за това прескъпо.
	Трябваха й близо четиридесет минути да убеди госпожа Пърси, че Ричард е най-подходящият човек да поеме делото й.
	— Но аз искам теб — възрази жената. — Знаеш какъв е съпругът ми. Каза, че ще си до мен.
	— Неслучайно сме наели за консултант Майкъл Харингтън. Той е най-добрият и най-корав адвокат в тази област. Повярвайте ми, госпожо Пърси, моето отсъствие няма да ви навреди в никакъв случай. С малко късмет, аз ще се върна след ден или два, а междувременно Ричард е напълно осведомен и готов да ви поеме.
	Беше принудена да предложи отстъпка в таксата заради „неудобството“. Тя щеше да се приспадне от собственото й заплащане, както сопнато поясни Ричард. Наташа подозираше, че госпожа Пърси изобщо няма да забележи дали отстъпката е включена в сметката в края на краищата — и сумата определено щеше да я засегне много по-малко, отколкото самата Наташа — но тя беше от жените, които искаха да знаят, че са получили нещо за себе си при всяка сделка. Ако това беше нужно, за да се задържи клиентът, каза Ричард, значи трябва да се направи. Краткото му недоволно изсумтяване под нос, когато бе споменала „семеен проблем“, внезапно я накара да изпита съчувствие към колегите си с деца.
	— Наташа! Това някаква шега ли е? — Конър влезе в офиса й, без да почука. Което не бе неочаквано.
	— Не, не е — отговори тя и стана, за да потърси ключовете си в чекмеджето. — Да, наистина прехвърлям случая Пърси и да, всички ще се справят чудесно и без мен за няколко дни. С малко късмет, може да се върна още утре.
	— Не можеш просто да зарежеш проклетото дело. Това е нещо голямо, Наташа. Има го във вестниците.
	— Ричард ще го поеме, докато ме няма. Харингтън отговаря за финансовата страна, а и след днешния ден не се съмнявам, че ще се договорят за попечителството. Нашата стеснителна госпожица Девлин може би ни направи голяма услуга.
	Конър стоеше, облегнал длани, от другата страна на бюрото.
	— Госпожа Пърси иска _теб_. Не може да я държиш неотлъчно за ръка по време на подготовката и да я зарежеш насред делото.
	— Вече го обсъдих с нея. Нямам повече свидетели. Мога да оставя другото на Харингтън.
	Той започна да клати глава, но тя продължи, без да му обръща внимание:
	— Конър, никой от двамата не е загрижен истински за състоянието на Луси — цялото това дело е заради пари и накърнено его. Такива са всички разводи, както отлично знаеш.
	— Но къде отиваш? — попита Конър.
	— Не съм сигурна.
	— Не си _сигурна_ ли?
	Линда влезе с чаша чай, Бен беше по петите й.
	— Интересно — измърмори тя.
	— Неотложен семеен проблем — отвърна Наташа и затвори куфарчето си. Конър я зяпна.
	— Момичето. Мислех, че ще я прехвърлиш обратно на Социални грижи. Вече трябваше да е задължение на някой друг.
	Погледът й го накара да замълчи. Наташа усещаше любопитството в израженията на Линда и Конър.
	— Нека Мак да се разправя с това.
	— Не мога.
	— Мак? — повтори Линда, която вече не се преструваше, че не чува нищо. — Бившият ти мъж? Той какво общо има?
	Наташа не й обърна внимание.
	— Мак няма идея какво да прави — каза тя. — Не може да свърши всичко сам.
	— О, да. И винаги трябва да зарежем всичко заради Мак.
	— Не е така.
	— Тогава нека полицията се занимае с това. Говорим за кражба.
	Линда остави чая на масата.
	— Мога ли да помогна с нещо? — попита тя.
	Наташа не каза нищо.
	Конър стисна устни.
	— Наташа, трябва да ти кажа, че ако си тръгнеш от това дело в този момент, на практика извършваш самоубийство по отношение на кариерата си в тази фирма.
	— Нямам избор.
	— Не бъди толкова драматична.
	— Кариерно самоубийство ли каза? Кой от двама ни е драматичен?
	— Наташа? Говорим за развода на Пърси. Ти беше тази, която ангажира Майкъл Харингтън. Изходът от делото ще определи дали ще те поканят да станеш партньор. Може да се каже, че делото ще издигне репутацията на кантората. Не може просто да захвърлиш всичко и да хукнеш подир някакво мърляво хлапе, което вероятно от самото начало те е излъгало, за да се погрижиш за него.
	Наташа стана и отиде до прозореца.
	— Лин, Бен, бихте ли ни оставили за минута, моля?
	Изчака, докато те излязат. Подозираше, че са пред вратата, затова снижи глас.
	— Конър, аз…
	— Не я ли хвана в кражба? И никога не си била сигурна в мотивите й. От самото начало.
	— Не знам цялата история, Конър.
	— Чудя се защо ли.
	— Добре. Какво би направил ти тогава, ами ако беше някое от твоите деца?
	— Но тя не е твое дете. Там е целият въпрос.
	— Нося правна отговорност за нея. Тя е само на четиринайсет.
	— Момичето, което тази сутрин проклинаше, задето ти е откраднало кредитната карта.
	— Това, че е крадла, не ме освобождава от отговорност.
	— А нима малката крадла заслужава да поставиш на карта кариерата си заради нея? Господи, Наташа, само преди няколко седмици се тревожеше, че онова хлапе с многото изминати километри ще съсипе кариерата ти. Сега си готова да я захвърлиш заради някаква отрепка, която дори не представляваш.
	Тя чу думите му, както би ги чуло някое от децата: _отрепка, крадла_, думи, с които ги отписваха. Пресегна се за палтото си.
	— Виж — обади се той, — съжалявам. Не исках да го кажа. Просто се опитвам да те предпазя.
	— Не става дума да предпазиш мен, нали, Конър? Нито кариерата ми.
	— Какво означава това?
	— Всичко е заради Мак. Не можеш да понесеш факта, че поех грижите за нея заедно с него и сега изчезването й означава, че трябва да бъда с него.
	— О, моля те, не ставай смешна.
	— Тогава за какво?
	— Аз съм партньор в тази фирма, Наташа. Ако изчезнеш по средата на това дело, няма просто да изгубим пари, но и репутацията ни ще понесе голям удар. И как мислиш, лесно ли ще е да поемем делото на някой тузар следващия път, ако човекът се притеснява, че ще бъде захвърлен в канавката по средата на процедурата?
	— Защо трябва някой да разбира изобщо? Може да се върна още утре. И ще обясня всичко на Харингтън. Той ще разбере.
	— Аз определено не мога. Готова си да захвърлиш _всичко_ — натърти на думата той — заради едно дете, което дори не харесваш, и бивш съпруг, който превърна живота ти в мъчение. Е, пожелавам ти късмет — каза той. Гласът му беше леден. — Надявам се, че си струва.
	Сградата и бездруго не беше от най-солидните. Но този път трясъкът на вратата бе толкова силен, че събори няколко книги от лавиците.


	Бу чу звука преди нея. Той беше толкова уморен през последната половин миля, че направо й идваше да се разплаче от угризения. Конят влачеше всяко копито, свел ниско глава, молейки я с всеки свой мускул да му позволи да спре. Но тя нямаше избор: премръзнала, дори костите я боляха от умора, тя го подканяше да продължи. Най-накрая, когато зърна табелата, на която пишеше, че „Уилетс Фарм“ е само на половин миля вдясно, тя слезе от гърба му и тръгна напред, за да го облекчи поне малко, докато сълзите от изтощение се смесваха с дъжда по лицето й.
	И тогава го чуха, понесен от порива на вятъра: далечен трясък, ръмжене и писък, виковете на мъже, а после всичко изчезна, щом вятърът смени посоката си.
	Ефектът върху Бу беше като от електрически ток. Рязко вдигна глава, забравил изтощението си, и спря; цялото му тяло бе напрегнато да чуе отново неочаквания звук. Конете са скептични същества, беше й казал веднъж Папа. Винаги очакват най-лошото. Бу, колкото и смел да беше, се разтрепери, а тя се помъчи да чуе какво долавят ушите му и тогава едва потисна собствения си страх. Звукът, колкото и слабо да се чуваше, говореше за нещо ужасно.
	Двамата продължиха напред, като Бу пристъпяше с колебливата и бавна походка на животно, което се страхува да види какво има пред него, но все пак не може да се въздържи и да не погледне; беше като конска версия на облечена в нощница жена в някой филм на ужасите.
	Застанаха до портата и се вторачиха в сцената пред тях. Огромен ТИР беше паркиран в средата на двора, ярко осветеното му ремарке беше пред очите им, а червените му стопове грееха твърде силно в мрака. Една жена в карирано яке стоеше до ръба на рампата, вдигнала ръце към лицето си, докато вътре двама мъже се опитваха да задържат един кон, който изглеждаше странно завързан — задницата му беше долепена до пода, а предните му крака не се виждаха. Някаква преграда явно беше паднала върху него и двамата мъже, които си подвикваха и ръкомахаха, изглежда, се опитваха да я откачат.
	Навсякъде имаше кръв. Покриваше пода, беше плиснала по страничните прегради на ремаркето; носеше се към Сара като ситна мъгла и тя усети лек вкус на желязо върху устните си. Бу изпръхтя и се дръпна уплашено назад.
	— Не мога да я спра. Трябва ми нова превръзка, Боб. — Единият от мъжете беше коленичил върху шията на коня и го инжектираше с нещо. После метна спринцовката встрани. Ръцете му бяха червени, а лицето — омазано с алени петна. Краката на коня конвулсивно подскочиха и по-едрият мъж отзад изруга при удара на копито в коляното му.
	— Ветеринарят идва насам — викна жената, — но ще му трябват няколко минути. Във фермата на Джейк е. — Беше се покатерила в камиона и се опитваше да дръпне преградата настрани от коня.
	— Нямаме никакво време.
	— Мога ли да помогна с нещо?
	Жената се обърна, видя Бу, шапката за езда на Сара — все знаци, че може да е от полза. Махна с глава към конюшнята.
	— Заведи го там, скъпа, и ми помогни да вдигнем това.
	— Тя не е застрахована, Джаки — изсумтя по-възрастният мъж, докато се бореше с някакъв болт на пода.
	— Иначе няма да можем да махнем това от него — каза с тежък ирландски акцент мъжът отзад. — Боже, приятелче, как си се забъркал в тая каша? — Лицето му се скри зад преградата. — Това приспивателно не му действа въобще. Имаш ли друга спринцовка, Джаки?
	Сара натика Бу в едно отделение и изтича обратно при камиона.
	— Има едно шкафче в офиса ми — рязко изкомандва жената. — Отворено е. Намери шишенце, на което пише… о, по дяволите, какво беше… „Ромифидин“, и една спринцовка и ги донеси бързо, можеш ли?
	Сара хукна, превъзбудена от страшното напрежение, от отчаяното тропане и удряне, което още се чуваше от камиона. Порови в шкафчето, докато намери малко прозрачно шишенце и опакована в пликче спринцовка. Когато се върна, жената вече я чакаше с протегната ръка.
	— О, господи, Джаки, мисля, че го е счупил. — Сара чу отчаяния глас да идва от вътрешността на камиона. Кръвта капеше от гумените постелки надолу по камъните на двора. Загледа се как оформя мазни кръгчета около всяко камъче.
	— Въпреки това му дай приспивателното. Ако е счупен, няма да има голямо значение, но ако е на ръба, може да го задържи неподвижен достатъчно дълго. Къде е проклетият ветеринар?
	— Ела тук. — Джаки махна на Сара. — Опитай се да задържиш това.
	Сара се покатери в ремаркето и грабна долната част на преградата, която беше силно огъната. Ръцете й се плъзнаха надолу по вече омазания с кръв метал. Тя се загледа към двора, като се мъчеше да не поглежда към коня в краката й.
	Джаки разкъса със зъби опаковката на спринцовката. Разви капака на шишенцето, заби иглата в меката част и изтегли част от съдържанието му в спринцовката, преди да я подаде навътре в камиона. Сара подскочи, когато един от задните крака ритна към нея.
	— Добре ли си, скъпа?
	Тя кимна мълчаливо. Двамата мъже бяха целите в кръв; зловеща локвичка растеше под задницата на коня, движеше се бавно, злокобно, сякаш пулсираше. Сара видя, че и нейните дънки и якето вече също са изцапани.
	— Полека, приятел, полека сега. — Ирландецът успокояваше коня. — Ето. Очите му се затварят, Джаки. Мисля, че тази инжекция свърши работа. Но не мога да стигна до крака му, преди да махнем преградата.
	Сара усещаше ужасни болки в гърба си, но не можеше да им каже. Вдигна очи и видя фарове да пронизват мрака в двора, ослепявайки я, после чу затръшването на врата, мокри стъпки. Някакъв червенокос мъж вече тичаше нагоре по рампата с отворено куфарче в ръка.
	— О, по дяволите, никак не изглежда добре.
	— Май си е счупил крака, Тим.
	— Ужасно много кръв има. От колко време кърви така?
	— Няколко минути. Направих турникет над раната, но той здравата се нарани, когато падна.
	Краката на коня сега бяха неподвижни, освен някое и друго слабо подритване. Сара видя ветеринарят да прикляква, с гръб към нея, за да прегледа животното. Ирландецът и онази част от преградата, която още не бе паднала, й пречеха да види какво точно прави.
	— Не мога да ти кажа как се случи. Паникьоса се, когато разтоварихме кобилката, вдигна се и някак промуши крак отгоре. Когато се дръпна назад, стовари цялата преграда върху си. Толкова бързо стана всичко, направо не ми се вярва.
	— И аз винаги се изненадвам от неприятностите, които конете сами си докарват до главата. Хайде, да махнем оттук преградата, за да мога да го прегледам по-внимателно. Вие, момичета, хванете задната част, а ние ще го издърпаме към нас и ще освободим предницата му.
	Сара се напъна здраво, вече се потеше обилно и усещаше къдрокосата жена до нея как почервенява от усилие. Якето й миришеше на кръв и цигарен дим. Най-сетне голямата централна преграда бе свалена. Извъртяха я и внимателно я извадиха от камиона, свалиха я по рампата и я оставиха настрани.
	Джаки избърса длани в дънките си, явно без да се притеснява от петната, които остави по тях.
	— Добре ли си?
	Сара кимна. И нейните дънки бяха вече тъмночервени.
	— Ела — подкани я жената. — Няма какво да правим вече. Ще идем в офиса. Ще направя чай. Искаш ли?
	Мисълта за топъл чай беше толкова изкушаваща, че Сара за миг остана без думи. Последва Джаки към малкия й офис и седна, където й посочиха. Сивият пластмасов стол моментално се изцапа от кръвта по дрехите й.
	— Проклета гадост — мърмореше Джаки, докато пълнеше вода в каната. — Губим само по един или два на година, но винаги ме боли. Том не е виновен. Той е от внимателните шофьори. — Хвърли поглед през рамо. — Захар? Добре е за шока.
	— Да, моля. — Сара трепереше. Беше погледнала коня, след като махнаха преградата: приличаше на Бу.
	— Ще ти сложа две бучки. И за мен две. Проклетият му кон.
	На едната стена имаше голяма бяла дъска с имената на четиринайсет коня. Документи, правилникът на Министерството на околната среда, храните и селското стопанство, както и списък с номера за спешни повиквания бяха закачени отстрани на дъската. Различни транспортни фирми бяха сложили визитки на стената, редом с някоя и друга коледна картичка и снимки на неизвестни коне. Сара разпозна Джаки до един от тях.
	— Заповядай.
	Тя прие чая, благодарна за топлината на горещата чаша в замръзналите й ръце.
	— Ще изчакам да свършат, преди да направя и за тях. Ако има надежда да го спасят, ще се забавят.
	— Ще оживее ли?
	Джаки поклати глава.
	— Съмнявам се. Никога не съм виждала друг кон да се оплете така. Сигурно е изритал преградата ужасно силно, за да я огъне така. А тези чистокръвни породи имат такива слаби крака… — Тя седна тежко зад бюрото си и погледна часовника. После погледна Сара, сякаш я виждаше за първи път. — Доста късно е за разходка с коня. Не си оттук май?
	— Аз… казаха ми да дойда тук. Трябва ми конюшня за една нощ.
	Джаки я огледа изпитателно.
	— Отиваш ли някъде?
	Сара отпи глътка чай. После кимна. Последните няколко месеца я бяха научили да говори колкото е възможно по-малко.
	— Изглеждаш ми много млада.
	Сара срещна погледа й.
	— Всички така казват — усмихна се насила тя. Джаки отвори големия тефтер пред нея.
	— Ами със сигурност можем да ти отделим място тази нощ. Явно ще имаме свободно такова. Как се казва конят ти?
	— Баучър — отговори Сара.
	— Паспорт?
	Сара бръкна в раницата си и го подаде.
	— Има всички нужни ваксини — обясни тя.
	Джаки го прелисти, записа си нещо и й го върна.
	— Престоят струва двайсет и пет лири на ден, с включена нощувка и сено. Твърдата храна се плаща допълнително. Кажи ми какво му е нужно и ще се погрижа.
	— Може ли да останем няколко дни? Трябва да уредя следващата част от пътуването си.
	Джаки се заигра с химикалката си.
	— Остани колкото поискаш, скъпа, стига да си плащаш. Само ми остави номер, на който да те намеря.
	— Не мога ли да остана тук?
	— Не и ако не искаш да спиш в сламата. — Джаки въздъхна. — Нямаш ли запазена стая някъде?
	— Мислех, че тук настанявате и хора.
	— Не се занимаваме с хора, скъпа. Твърде много грижи създават. Шофьорите обикновено спят в камионите си, а други предпочитат някой мотел наоколо. Но мога да ти дам номер, на който да се обадиш. Ето. — Тя посочи към списъка на стената. — В „Краун“ ще те настанят даже и без предварителна резервация. Четиридесет лири на вечер със самостоятелна баня. Кат ще се погрижи за теб. По това време не е много натоварено. Ще й звънна.
	— Далеч ли е?
	— Около четири мили нататък по пътя.
	Раменете на Сара увиснаха. Помълча известно време, докато овладее гласа си.
	— Яздих дотук — каза тя накрая с глух глас. — Няма как да стигна до хотела.
	Толкова беше уморена. Не можеше да продължи. Щеше да се моли на тази жена, дори да се наложеше да легне на пода в офиса й.
	Навън се чу приглушен изстрел.
	Вдигнаха глави. Джаки извади пакет цигари от чекмеджето пред себе си, взе една и потупа с нея по ръба на бюрото. Изчака момент, преди да заговори отново.
	— Да не би преди малко да каза, че си яздила дотук? Откъде?
	Изстрелът сякаш още отекваше в пулса на Сара.
	— Ами… сложно е за обяснение.
	Джаки запали цигара, облегна се на стола си и дръпна дълбоко.
	— Загазила ли си? — Гласът й бе станал суров.
	Сара отлично познаваше този тон. Използваха го, когато някой си мислеше най-лошото за теб.
	— Не.
	— Конят твой ли е?
	— Видя паспорта му.
	Жената само я гледаше втренчено.
	— На него е моето име. Виж, той ме познава. Мога да го повикам, ако това ще те убеди. Имам го от четиригодишен.
	Ветеринарят се появи откъм камиона, затворил куфарчето си.
	— Имаме една стаичка отзад. Двайсет и пет лири и ще ти приготвя нещо за вечеря, след като и бездруго оставаш при нас. Обещах на Том да му сготвя тази вечер, така че още един на масата няма да е от голямо значение. Но… — Тя се наведе напред. — Няма да те записвам в регистъра. Има нещо мътно в тази история, така че ще те приютя, но не искам да се замесвам в нищо.
	Вратата се отвори и прекъснаха разговора. Двамата мъже влязоха и малката стая се напълни. Ирландецът поклати глава.
	— О, жалко — измърмори Джаки. — Ела, седни, Том, ще ти направя чай. И ти, Боб. Седни до…
	— Сара — обади се тя. Стискаше здраво чашата си, притеснена, че ако каже твърде много или направи нещо, може да изгуби шанса си да остане.
	— Предно счупване и разкъсана артерия. Горкото животно нямаше никакъв шанс. — Лицето на ирландеца бе бяло като платно от шока и само няколко червени петна грееха на лицето му, където сигурно се бе докоснал, без да осъзнава. — Тим нямаше време даже да разпише документите. Някаква кобила ражда в момента. Един идва, друг си отива, нали?
	— О, мътните го взели чая. — Джаки затръшна капака на чайника. — Това заслужава по глътка от лечебното уиски.
	— Тя бръкна в другото чекмедже на бюрото си и извади бутилка с кехлибарена течност. — Не и за теб, Сара. — В очите й се четеше предупреждение.
	Беше познала на колко години е, помисли си Сара. Не искаше да се забърква в повече неприятности, отколкото вече си имаше.
	Сара остана със сведена глава.
	— Предпочитам чай — каза тя.


>	Двадесета глава

E>
	Никога не се доближавай до него, когато си под властта на силни чувства. Гняв, нетърпение, страх… почти всяка човешка емоция подкопава ефикасното общуване с коня.
@	Ксенофонт, „За ездаческото изкуство“
E$

	Въпреки дъжда тя вече беше пред офиса, странно непохватна в елегантния си костюм и високите токчета, крачеща нетърпеливо напред-назад по тротоара със ситни крачки. Още щом видя колата му, изтича към нея, пъхнала под мишница куфарчето и чантата си. Мак изпита облекчение: все още съществуваше някаква част от Наташа, която той разбираше. Усмихна се, докато се навеждаше да й отвори предната врата, и тя се качи, без да обръща внимание на клаксоните на колите зад тях.
	— Мислех, че ти…
	— Не казвай нищо — прекъсна го тя, стиснала устни, с мокра от дъжда коса. — Щом веднъж я намерим, двамата с теб повече нямаме нищо общо. Ясно?
	Усмивката на Мак угасна. Беше готов да се включи в натоварения трафик, но сега спря за миг.
	— _Благодаря, Мак, че прекоси целия град, за да ме вземеш._
	— Искаш да ти благодаря? Добре. Благодаря, Мак. Не мога да ти опиша с какво нетърпение чакам малката ни екскурзия. Така по-добре ли е? — Лицето й пламтеше от гняв, по страните й бе избила червенина.
	— Не си длъжна да идваш, както знаеш. Сама го каза.
	— Тя е и моя отговорност. Ти ми го каза съвсем ясно.
	Търпението на Мак вече се изчерпваше.
	— Знаеш ли какво? Достатъчно трудно ми е и без твоите глупости. Ако искаш да дойдеш с мен, добре, но ако ще се държиш така, ще те оставя в къщата още сега. Ще пътуваме в отделни коли.
	— Моите глупости ли? Имаш ли изобщо някаква представа какво се наложи да захвърля, за да тръгна да я търся? Или какво причинява това на репутацията ми?
	— Радвам се да те видя отново. — Наташа подскочи, когато Каубоя Джон пъхна глава между предните седалки. — Реших само да ви напомня, че не сте сами.
	Той си запали цигара. Наташа се обърна към Мак с отворена уста.
	— Той разбира от коне — обясни Мак — и познава Сара от дете.
	След като тя не каза нищо, добави:
	— Ти ли ще се погрижиш за коня, след като ги намерим, Таш?
	Тя порови в чантата си.
	— Е, къде е тя? Чули ли сте нещо? Трябва да се върна възможно най-скоро.
	— Да — измърмори Мак и най-после потегли. — Защото само ти имаш сериозна работа, нали така.
	— На средата на голямо дело съм, Мак.
	— Да. Вече го каза.
	Тя се извърна на седалката си, за да го погледне в лицето.
	— Какво значи това?
	— Значи, че непрекъснато мрънкаш колко ти е трудно. Как се е объркал животът ти. Как аз съм ти объркал живота.
	— Не е честно.
	— Но е точно така. Замисляла ли си се над възможността ти да си отговорна отчасти?
	Каубоя Джон се облегна назад и нахлупи шапката върху лицето си.
	— О, боже.
	— Аз ли?
	Движението беше ужасно. Мак протегна дясната си ръка през прозореца, за да се престрои в другата, също толкова бавна лента.
	— Да, ти — каза той. Може би защото цял ден имаше чувството, че обикаля в кръг. Или заради страха му къде може да е момичето. Или просто заради вида на Наташа в нейния спретнат костюм, която винаги го третираше като враг, като виновната страна, удобна изкупителна жертва.
	— Ти беше тази, която си тръгна, Наташа. Ти се съгласи да се грижиш за нея и после реши, че ти е прекалено трудно.
	— Усети възмущението в мълчанието й, но вече не го интересуваше. — Мислиш ли, че това създава неудобства само за теб? Аз трябваше да отложа ангажиментите си, а и Джон също си има друга работа.
	Рязко завъртя волана и мина във вътрешна лента. Колата сякаш се сви около тях.
	— Може би ако беше останала, ако беше помислила за Сара, вместо за наранената си гордост, нямаше сега да сме в тази каша.
	— Виниш мен, така ли?
	— Казвам само, че и ти също си отговорна.
	Сега вече тя се развика:
	— А кой си доведе приятелката вкъщи и я тикна под носа на Сара само по бельо?
	— Не съм я тикал никъде!
	— Беше почти гола. Влизам вкъщи, в нашата къща, а насреща ми някаква невръстна манекенка от лъскаво списание, която ми се усмихва само по бельо!
	— Харесва ми вашата къща — подметна Джон.
	— Мислиш, че на Сара й хареса това? След като се правехме на щастливо семейство пред нея?
	— О, не се прави, че това има нещо общо със заминаването на Сара.
	— Е, определено не допринесе за хармонична атмосфера у дома, нали?
	— Казах, че съжалявам. — Мак тупна с юмрук по волана.
	— Казах ти, че няма да се повтори. Стига вече, ти не си ли водила гаджето си в къщата ни? В моята спалня.
	— Не е твоята спалня.
	— Беше нашата.
	— Става все по-хубаво — обади се Джон, дърпайки от цигарата си.
	— Той не е идвал нито веднъж, откакто ти се върна. Така че недей…
	— Само защото имаше къде другаде да ходите.
	— О. — Тя се облегна на седалката си и скръсти ръце. — Чудех се кога ли ще повдигнеш този въпрос.
	— Кой?
	— За втория ми дом. Бях предупредена. — Тя поклати глава. — Трябваше да се вслушам в съветите.
	Той я погледна за миг.
	— Какво, по дяволите, означава това?
	— Че ще го използваш срещу мен, когато дойде време да се разберем финансово.
	— О, за бога, сега вече ставаш смешна. Мислиш ли, че изобщо ме е грижа за проклетата къща в провинцията? Не ме интересува дори и ако си прекарваш уикендите в хотел в Дубай.
	— Не ми се иска да ви прекъсвам. — Джон се наведе напред и издиша дълга струя дим. — Повярвайте ми, мога с часове да ви слушам. Но не се ли отклоняваме малко от темата?
	Мак усещаше как сърцето му направо се блъска в гърдите. Наташа седеше възможно най-далеч от него в малката и леко претъпкана кола, сякаш беше заразен и тя би предпочела да е където и да било другаде в момента.
	— Бихте ли могли, мили хора, да сключите примирие? — помоли Джон. — Само докато я намерим? Би било много… хубаво.
	Пътуваха в тишина, докато Мак шофираше из града, стиснал здраво устни.
	— Съгласна съм. — Гласът й бе тих. Пресегна се към омачканата пътна карта. — Накъде сме тръгнали изобщо?
	— Това ще й хареса — засмя се Джон.
	Мак се взираше право напред.
	— Франция — каза той и метна паспорта в скута й. — Тръгнала е за Франция.


	Отне им цялото време, необходимо за преминаването на задръстения тунел „Блакуол“, за да обяснят на Наташа какво е станало в болницата. Тя няколко пъти ги попита дали са чули правилно, дали старецът изобщо е бил с всичкия си, докато накрая Каубоя Джон се ядоса.
	— Той е болен, но умът му е бистър като твоя, скъпа — измърмори той. Не харесваше Наташа, помисли си Мак.
	Гледаше я както гледаше съскащите гъски в двора си, с едва прикрито подозрение.
	— Даже и да сте го чули, много ми е трудно да повярвам, че Сара би сметнала, че има реален шанс да язди чак до… Къде беше?
	— Погледни на картата. — Мак махна с пръст, вперил очи в пътя. — По средата на Франция.
	Наташа присви очи.
	— Но тя няма да стигне там, нали?
	— Няма как да стигне по-далеч от брега. Освен ако конят не може да преплува Ламанша.
	— Двамата с Джон се съмняваме, че ще стигне даже до Дувър.
	Излязоха от тунела под смрачаващото се небе и Мак изтръпна, когато забеляза, че и тук трафикът е също толкова натоварен и бавен, колкото от другата страна. Подаде десен мигач и се качи на магистралата.
	— Джон казва, че конят ще трябва да си почине дълго, преди да стигнат там.
	Наташа се изкашля многозначително, после смъкна прозореца си. Подуши, после се извърна рязко на седалката. Надвисна мрачна тишина.
	— Това каквото си мисля ли е? — попита тя.
	— Откъде да знам? — обади се Джон. — Не мога да чета мисли.
	— Трева ли е?
	Той взе свитата цигара от устните си и внимателно я огледа.
	— Надявам се, след като платих прескъпо за нея.
	— Не може да пушиш трева в колата. Мак, кажи му.
	— Е, как да изляза навън сега?
	Наташа за миг отпусна глава между дланите си. Мак улови погледа на Джон в огледалото за обратно виждане и леко се усмихна заговорнически.
	Наташа вдигна глава. Пое си дълбоко въздух.
	— Знаеш ли какво, господин Каубой, или както там е името ти, много ще съм ти благодарна, ако не пушиш наркотици в колата. Или поне докато сме заседнали в задръстване. — Тя се смъкна леко на седалката си, поглеждайки крадешком към колите от двете им страни.
	— Така не ми става лошо в колата. А и освен това караниците ви ме стресират. А това не е хубаво за нас старите хора. Видяхте какво стана с Капитана.
	Наташа преглътна. Изглеждаше като човек, който е на ръба да избухне.
	— Да изясним ситуацията. Ако не те оставим да пушиш забранени от закона цигари в колата на Мак, ти или ще повърнеш, или ще умреш заради стреса.
	— Горе-долу е така.
	Мак я гледаше как се опитва да се овладее. Явно й трябваше известно време. За първи път от дни наред му беше смешно.


	По думите на Каубоя Джон едно време часът пик в Лондон бил точно това: един час. Сега трафикът се забавяше и колоните започваха да се удължават още след вземането на децата от училище и продължаваше поне четири часа. Нямало как, отбеляза той с равнодушието на страничен наблюдател или поне на човек, който е изпушил достатъчно трева наскоро, да изберат по-лош момент да тръгнат. О, ако нямали нищо против, той имал нужда да пикае. Отново.
	И за да се обтегне съвсем положението, беше започнало да вали из ведро. Колата на Мак бе заседнала в дълга колона на магистралата, а червените светлини на стоповете бяха като опашката на някакъв гигантски червен дракон, който се виждаше на пресекулки под леко проскърцващите чистачки на предното стъкло.
	През изминалия половин час Наташа мълчеше и пращаше съобщения с телефона си, прелистваше някакви правни книжа и си водеше бележки. Тихо поговори с някого за делото в съда, както и размени шепнешком няколко думи с Конър, предположи Мак. Когато накрая затвори ядосано телефона, той се почувства тайно възнаграден. За пореден път се опита да смени станцията на радиото, мъчейки се да чуе последните пътни новини.
	— Не знам защо го правиш — сопна се тя. — Явно сме заседнали в задръстване.
	Мак не отговори. Разбираше, че разговорите й по телефона я бяха ядосали. Ако й кажеше, че се ослушва да чуе дали няма инциденти с коне по пътя, нямаше да разведри атмосферата.
	— Според мен тя вече е далеч от Лондон — само каза той, докато барабанеше с пръсти по волана. — Предлагам на следващата отбивка да слезем от магистралата и да тръгнем по някой второстепенен път. Тя сигурно отдавна е отбила по черни пътища. Ако имаме късмет, може дори да я настигнем.
	Той протегна ръка през прозореца да благодари на шофьора, който го пусна да се престрои.
	— Мисля, че трябва да продължим дотам, докъдето смятаме, че може да стигне тя, и ако не сме я намерили до осем часа, да се обадим в полицията.
	На задната седалка се виждаше единствено шапката на Джон. Която кимна.
	— Звучи ми като разумен план — отвърна шапката. — Макар да не съм много съгласен за полицията.
	— Защото те е страх, че трябва да изхвърлиш тревата си през прозореца ли?
	— Скъпа, можеш да ми вземеш пликчето само от вкочанените ми от смъртта ръце.
	— И това може да се уреди — мило подхвърли тя.
	Мак я погледна.
	— Мислех си за нещо. Ако блокираме кредитната ти карта, тя няма да има пари. Ще се наложи да се върне.
	Наташа се замисли.
	— Но ако я оставим без никакви средства, тя ще е в още по-голям риск.
	Каубоят Джон се намеси:
	— Не мисля, че липсата на пари ще я спре. Много е упорита.
	— Зависи колко е изтеглила вече — каза Мак, — но ако й позволим да продължи да я използва, може да иде къде ли не. Така сякаш улесняваме бягството й.
	— Напълно сигурни ли сте, че тя е взела картата ти? — попита Джон. — Казвам ви, познавам това момиче от много години и не е от тези, дето крадат.
	Мак изчакваше Наташа да отговори, може би дори да спомене за рибните хапки в супермаркета, за парите, изчезнали от буркана. Но тя явно бе потънала в мислите си.
	— Таш?
	— Ако продължи да я използва — размишляваше сега на глас тя, — ще разберем къде е била. Има номер, на който можеш да се обадиш и да получиш детайлите за последната трансакция. — Тя се обърна към него и този път не изглеждаше сякаш го обвинява в нещо. — Даже и само няколко часа след като е направена. Това е шансът ни да я проследим, без да замесваме полицията. Ако е резервирала хотел, чудесно. Можем направо да идем там. — Тя си позволи лека усмивка. — Възможно е да я намерим още тази нощ.
	Каубоя Джон издиша дълга струя дим.
	— Не е толкова глупава, колкото изглежда, твоята госпожа.
	— Не съм негова госпожа — тросна се Наташа и отново взе телефона. — Отвори си прозореца, Каубой. В колата смърди.
	— Дартфорд — тържествуващо обяви тя петнайсет минути по-късно. — Изтеглила е сто лири в Дартфорд по някое време преди обяд. На прав път сме.


	Изглеждаше толкова просто на картата, мислеше си Наташа, докато следеше с пръст тънката червена линия. Магистрала А2 следваше почти права линия през Ситингборн, Джилингам и след това Кентърбъри. Автомобилът се движеше в мрака, колоните пред тях се раздвижваха и после пак спираха за малко, дъждът и парата от дишането на трима души в колата замъгляваха прозорците и през цялото време нямаше и следа, че момичето на кон изобщо е съществувало, какво остава да е минало оттук.
	Наташа седеше мълчаливо. Колкото повече се отдалечаваха от Лондон, толкова повече натежаваше топката, която се бе свила в стомаха й. С всяка измината миля все по-ясно осъзнаваше мащаба на задачата пред тях. Сара можеше да е навсякъде в радиус от петдесет мили. Можеше да е тръгнала на изток от Дартфорд. Вероятно се е досетила, че хората, които я търсят, ще се запътят към Дувър, и е решила да замине от някое по-малко пристанище. Или още по-лошо, можеше да не са разбрали добре и тя изобщо да не е тръгнала към Франция.
	Когато стигнаха до Кентърбъри, Наташа бе сигурна, че са отишли твърде далеч. Сара нямаше как да е стигнала дотук в това време, заяви тя на мъжете. Очите й бяха уморени от напрягане да различи въображаеми фигури в слабата светлина и от непрекъснатото разсейване от различни хора и коли под уличните лампи.
	— Мисля, че трябва да се върнем — каза тя.
	Но Мак настоя, че Сара със сигурност е поела този маршрут и щом не е тук, значи и те трябва да продължат.
	— Излязла е от града в седем часа сутринта — изтъкна той. — Досега може да е изминала адски голямо разстояние. — Беше се привел над волана и погледът му обхождаше тъмния хоризонт.
	Джон не беше много убеден. Конят беше силен и щеше да направи каквото момичето поиска от него, но…
	— Какво? — обърна се към него Наташа. — Какво щеше да кажеш?
	Вътре в колата също бе тъмно и лицето на Джон не се виждаше.
	— Щях да кажа, стига да не им се е случило нещо лошо.
	В седем часа трафикът вече видимо бе намалял, а табелите за Дувър бяха по-начесто. Спираха четири пъти, когато Джон заявяваше, отново, че трябва да се облекчи, или когато край пътя имаше табели за мотели. Но когато Наташа попиташе за момиче на кон, рецепционистите, без изключение, я поглеждаха, сякаш бе луда. Не ги винеше: и на нея самата й звучеше налудничаво.
	Всеки път щом се върнеше в колата, питаше двамата мъже дали са сигурни, че дядото е казал, че отива във Франция, докато накрая Мак й се сопна да престане да ги третира като глупаци. И през цялото това време верният й Бен продължаваше да й праща съобщения, за да я информира за съвещанието на партньорите, което протичаше без нея.
	_Линда казва, че няма защо да се тревожиш_, завърши той накрая, което си беше сигурен знак за Наташа, че има за какво да се притеснява.
	По някое време през последния половин час бяха изгубили увереността си. Мак продължаваше да пресмята колко далеч може да стигне едно момиче на кон, движейки се със средна скорост петнайсет мили в час, предвид лошите атмосферни условия и липсата на храна.
	— Мисля, че ще отседне някъде край Кентърбъри — заключи той. — Или пък да се върнем обратно в Ситингборн.
	— Сигурно ужасно са подгизнали — мрачно се обади Джон, докато бършеше прозореца си с ръкав.
	— Да спрем някъде, да звъннем в хотелите наоколо и да разпитаме дали са я виждали — предложи Наташа. — Но ще трябва да използвам нечий друг телефон. Моят почти няма батерия.
	Мак бръкна в джоба си и й подаде своя. Тя го взе и се замисли за последната година от брака им, когато и неговият, и нейният телефон се криеха заради уличаващи във флирт съобщения — симптом на тяхната разпадаща се връзка.
	— Благодаря — каза тя сега. Не искаше да го използва обаче. Не искаше да рискува да види съобщения от онази жена, пропуснати обаждания, които намекваха за нещата, които би могъл да прави той сега.
	— Трябва да пикая — отново се обади Джон.
	— И без това ни трябва гориво — съгласи се Мак. — Предлагам да стигнем до Дувър. Ако и бездруго се е запътила натам, няма да има значение дали ще я изпреварим.
	— Но ако е спряла в Кентърбъри, ще стигне в Дувър чак утре.
	— Ами не знам какво друго да предложа — оплака се Мак. — Не се вижда нищо. Можем да обикаляме цяла нощ с колата и нищо няма да постигнем. Да идем в Дувър и да направим както предложи ти, Таш, да се настаним някъде със стационарен телефон. Можем да звъним на близките хотели и да хапнем нещо междувременно. Всички сме уморени вече.
	— И после какво? — Наташа внимателно остави телефона на Мак на таблото.
	— Ами… ще се молим да разберем къде е отседнала от кредитната ти карта, предполагам. Иначе нямам никаква представа.


	Хотелът беше от една от многото безлични мултинационални вериги за средна класа пътници и представляваше два квадратни кафяви блока, свързани от стъклен тунел. Наташа стоеше в огромното фоайе, леко запотена и с омачкан костюм, и внезапно отчаяно й се прииска да седне някъде, да хапне и да пийне. Мак, застанал пред нея, бъбреше оживено с рецепционистката, която му се усмихваше далеч не делово. Наташа мрачно отбеляза този факт и се извърна с гръб. Каубоя Джон седеше на един фотьойл до стената, протегнал напред разтворените си широко крака и свел глава между кокалестите си рамене. Наташа отбеляза как другите гости на хотела видимо го заобикалят и се почувства леко неловко заради него. Но когато той вдигна глава и намигна похотливо на една млада жена, моментално осъзна, че съчувствието й вероятно е незаслужено.
	— Добре — каза Мак и пъхна портфейла си в джоба. — Имаме стая с двойно легло и една с две отделни.
	— Но на нас ни трябват три стаи.
	— Само това имат. Ако искаш да се пробваш някъде другаде, супер, но аз нямам сили. Тук ме устройва.
	„И в коя стая ще спиш?“, искаше й се да попита. Но по лицето му бе изписана такава умора, че вместо това просто го последва безмълвно към асансьорите.
	Джон беше този, който реши проблема.
	— Ще се изкъпя и ще си взема нещо за хапване — каза той и грабна единия ключ от Мак веднага щом вратите се отвориха на втория етаж. — Вие ми се обадете, когато измислите какво ще правим.
	Излезе в коридора и двамата с Мак останаха, леко смутени, сами в асансьора.
	Стаята, както и всяка друга, в която тя някога бе спала, отбеляза си Наташа, беше в дъното на коридора. Вървяха по мекия мокет мълчаливо. Стигнаха до вратата и тя понечи да каже нещо, но Мак й подаде ключа.
	— Ти се заеми с телефона. Аз ще ида до фериботния терминал, за да проверя дали не е там.
	— Няма ли да хапнеш?
	— Ще си взема нещо навън.
	Загледа се след него, докато вървеше обратно по коридора, забеляза внезапно прегърбените му рамене и осъзна огромната тежест на отговорността, която носеше към Сара.
	Неговото отчаяние я подтикна да влезе решително в стаята, където седна за момент и се постара да не мисли за случващото се с кариерата й в нейно отсъствие, за бившия си съпруг, който обикаляше улиците на Дувър в дъжда, за ужасната и срамна липса на чувства, които трябваше да изпитва сега вместо това негодувание. Наташа Маколи постъпи, както постъпваше винаги когато реалният живот се превърнеше в бреме: включи чайника, грабна бележник и химикалка и почна да звъни наред.


	Минаваше десет и половина, когато Мак се прибра. Наташа бе заела телефонен указател от рецепцията и не само бе звъннала на всички хотели в Дувър, а и на всички хотели и мотели в радиус от десет мили наоколо. Никой не беше чувал за Сара Лашапел, нито бе виждал момиче с кон. Беше се замислила дали да не звънне на Мак, но се отказа. Той щеше да й се обади, ако беше чул нещо.
	Каубоя Джон бе звъннал от стаята си преди около половин час и бе заявил, че щом нямат други планове, той смята да поспи няколко часа. Тя му бе пожелала приятна почивка и мислено бе отправила молба към небето да не подпали стаята си. Схваната и изморена до краен предел, Наташа си бе поръчала храна в стаята и бутилка вино, после просто продължи да крачи напред-назад. Тъкмо протягаше ръце над главата си, когато чу почукване на вратата.
	В коридора стоеше Мак. Не каза нищо, само мина покрай нея и тежко се отпусна на едно от леглата. После легна назад, вдигнал ръка над очите си, за да не му свети лампата в стаята.
	— Нищо — каза той. — Сякаш са се изпарили безследно.
	Наташа му сипа чаша вино и му я подаде. Той се надигна с мъка и я взе от ръката й. Брадичката му бе посивяла от наболата брада, а по дрехите му се усещаше мирисът на студения морски бриз.
	— Обиколих целия Дувър. Даже слязох на брега, в случай че е там.
	— Отиде ли до товарния терминал?
	— Разпитах момчетата, които товарят колите. Сметнах, че те ще са видели, ако някой кон е минал. Те ми казаха, че всички животни се транспортират на камиони. Не може да стигне по-далеч оттук, Таш. Не е възможно.
	Седяха мълчаливо и пиеха вино.
	— Ами ако е отишла на друго пристанище? Предположих, че ще е Дувър… но ако е Харидж? Или Ситингборн?
	— Харидж е в друга посока.
	— Не знаем какво правим — отбеляза той. — Мисля, че е време да се обадим в полицията.
	— Подценяваш я. Тя го е планирала, Мак. В нея е кредитната ми карта. Сега вероятно е на сигурно място.
	— Но ти вече си звъннала на всички хотели.
	Тя сви рамене.
	— Значи, може да не е стигнала чак дотук. Не мога да прозвъня всички хотели в Южна Англия. За бога, тя може да е отседнала в някоя ферма. Или в школа за езда. Може да има приятелка наблизо. Има милион места, където би могла да е сега.
	— Именно затова трябва да се обадим в полицията.
	Наташа приседна на ръба на другото легло и изръмжа отчаяно.
	— Господи, Сара. На какво си мислиш, че си играеш? — Думите бяха излезли от устата й, преди да осъзнае, че ги е казала гласно.
	— Не мисля, че за нея е игра, Таш.
	— Мислиш, че случайно е откраднала картата ми?
	— Мисля, че е била отчаяна.
	— От какво? Давахме й всичко, което поиска. Погрижихме се за коня й. Щях да я водя на пазар, за да вземе каквото пожелае, за дядо си. — Тя поклати глава. — Не. — Страхът и изтощението я правеха сурова. — Мисля, че просто е решила, че се налага да полага твърде много усилия. Не харесваше нашите правила и ред. Не й беше по вкуса, че не може да хукне да види коня си, когато си поиска. Карахме я да ходи на училище, Мак, не й позволявахме да идва и да си тръгва както й е угодно. Налагахме ред в хаоса. И сега ни го връща тъпкано.
	— Какво говориш?
	— Ти предполагаш, че разсъждава като нас. Че е като нас. Но трябва да признаеш, че от самото начало е много потайна. Нямаме никаква представа коя е истинската Сара Лашапел. — Вдигна очи и забеляза, че Мак я е зяпнал. — Какво? — попита накрая, леко притеснена.
	— Господи. Закоравяла си.
	Беше като удар под кръста.
	— Закоравяла съм — повтори бавно тя. В гърлото й се надигна буца, но тя я преглътна. _И защо мислиш, че съм такава?_ — искаше да попита. — _Кой според теб ме накара да се променя?_ — Добре, Мак. Защо от самото начало предполагаш, че Сара е жертвата в случая?
	— Защото е на четиринайсет? И защото си няма никого?
	Наташа видя пред себе си Али Ахмади.
	— Това не я прави невинна. Тя открадна от нас, взела е картата ми, крие неща от нас. И сега избяга от къщи.
	— Винаги си виждала най-лошото в нея.
	— Не, просто я виждам без розовите ти очила.
	— Тогава защо си тук? Защо си правиш труда да я търсиш?
	— Това, че я виждам такава, каквато е, не ме прави по-малко загрижена.
	— Наистина ли си загрижена за нея? Или просто не искаш да бъдеш обвинена, че си се провалила?
	— Какво, по дяволите, означава това?
	— Не изглежда добре за реномето ти, нали? Правният защитник на онеправданите деца не може да се погрижи за момичето, което е приела в дома си. Мисля, че заради това не искаш да се обадим в полицията.
	— Как смееш? — Едва се сдържа да не плисне виното в лицето му. — Срещам тези деца всеки ден. Виждам ги да седят безпомощни и тъжни на скамейките, а после се налага да ги слушам как весело ме ругаят половин час след като съм ги освободила от обвиненията или съм им намерила ново място за живеене. Знам, че в повечето случаи отново хукват да оберат някоя кола или да откраднат нещо в магазина. Познавам тези деца. Била съм изигравана много пъти от тях. Не са глупави и невинаги са безпомощни.
	Наташа си свали обувките и ги метна на пода.
	— Сара е свястно хлапе в много отношения, но не е нито по-добра, нито по-лоша от останалите. И фактът, че го разбирам, не ме прави лош човек, независимо какво мислиш за мен.
	Отиде в банята, затръшна вратата и седна на тоалетната чиния. Протегна ръце напред и видя, че треперят, след което метна постелката и две кърпи към вратата в израз на безсилен протест.
	Откъм стаята не идваше нито звук.
	Наташа седеше и се ослушваше да чуе как Мак става и излиза в коридора. Едва ли искаше да остане с нея, както и тя с него. Щеше да му каже, че е по-добре да спи в стаята на Джон.
	Но най-лошото бе, че имаше доза истина в думите му. Тя наистина не искаше да замесват полицията. Не искаше да обяснява обстоятелствата, при които бе приютила Сара, пълния й провал в приемните грижи и дори елементарното осигуряване на безопасността й. Ако можеха просто да я намерят, Сара можеше да бъде прехвърлена на грижите на някой по-способен приемен родител.
	Тя въздъхна дълбоко и треперливо. О, да, на Мак му беше лесно да се възмущава и отново да играе доброто ченге. Лесно е да си добричък, когато никога не ти струва нищо в личен план. Така беше през целия им брак. Наташа отпусна глава в ръцете си, вдъхна миризмата на евтин дезинфектант за баня и изчака мислите й да се прояснят. Не искаше да му показва колко много я е засегнал. Не искаше нищо да му показва.
	Когато се появи в стаята със спокойно лице и грижливо подготвени аргументи за спора, вътре цареше пълна тишина. Мак спеше на леглото, все така закрил половината си лице с ръка. Тя тихо отиде до другото единично легло и се загледа в него, в мъжа, който й беше почти бивш съпруг. Почувства се непоносимо тъжна от близостта му и неговата неприязън към нея.
	Не можеше да спре да го гледа и осъзна колко малко време всъщност са прекарали заедно през изминалите два месеца. Очите й бяха привлечени от ръцете му, от гръдния кош под избелялата тениска. Колкото пъти се бе сгушвала в горещите му прегръдки? Но и колко пъти, напомни си тя, му бе обръщала гръб, стиснала здраво очи, за да не потекат сълзите й? Как можеше да я презира толкова силно, след като я бе обичал толкова много?
	Наташа си сипа остатъка от виното в чашата и го изпи на една голяма и горчива глътка. После, с лека неохота, се пресегна към сгънатата завивка в долния край на леглото на Мак и го зави чак до гърдите.
	Угаси лампата. Не отиде до своето легло, а седна до прозореца, загледа се в бруления от вятъра паркинг, в далечното индигово черно море, сякаш въпреки всичко очакваше да зърне неясните фигури на момичето и коня, които вървят нататък по тъмните улици.
	Когато се събуди, със схванат врат и изтръпнали от неудобната стойка на стола ръце, стаята бе осветена от мътносивата светлина на утрото и Мак го нямаше.


>	Двадесет и първа глава

E>
	Ако искаш конят да се научи да изпълнява задълженията си, най-добре би било винаги когато направи така, както си поискал, да го възнаградиш на свой ред.
@	Ксенофонт, „За ездаческото изкуство“
E$

	Сара тъкмо довършваше почистването на последното отделение в конюшнята на Джаки, когато се стресна от гласа на Том.
	— Не исках да те плаша — обади се той от другата страна на вратата.
	— Аз… просто не те чух. — Тя говореше в шала си и топлият й дъх се връщаше обратно към кожата й.
	— Дойдох да те питам искаш ли нещо за закуска? Джаки готви. Много е доволна, че си почистила на всички коне вместо нея.
	Сара примижа към слънцето.
	— Събудих се рано. А и тя ми изпра дънките и всичко останало…
	— О, добро възпитание и трудолюбие. Родителите ти явно са добри хора.
	Том се ухили. Беше прекарал близо час в миене на камиона. Сара смътно чуваше струята на маркуча под високо налягане, плискането на водата по металните повърхности, от време на време стъргане с четка и весело подсвиркване. Предната нощ, по време на вечерята, Том бе доста унил, разтърсен от смъртта на коня. Само побутваше храната си, без да отвръща на опитите на Джаки да го развесели. Сара бе също толкова тиха, изтощена почти до припадък от случилото се през деня. Беше се нахранила в почти пълно мълчание, а после, когато очите й се замъглиха от умора, с благодарност се скри в малката допълнителна стаичка. Явно Джаки и съпругът й много обичаха гости: докато се унасяше в сън, ги чуваше да се смеят и да си приказват.
	Беше се събудила малко след шест, силно озадачена от обстановката. После почти инстинктивно скочи от леглото, щом паметта й се върна, и както си беше по тениска, хукна да намери Бу.
	Едва когато той подаде глава над вратата на отделението си и изцвили тихичко, тя отново си пое дъх. Сара влезе вътре и потрепери от утринния хлад. Конят стоеше наметнат с одеяло, взето назаем, без да личи умората от приключенията му предния ден. Провери краката му, вдигна копитата да погледне отдолу и когато се увери, че всичко е както трябва, притисна лице към шията му, преди да се върне в къщата. Но понеже не можа да заспи повече, стана и се облече, за да изчисти на коня.
	Почистването и на останалите не беше проява на благородство от нейна страна, независимо какво си мислеше Том: при липсата на ясен план тя трябваше да направи всичко възможно, за да си заслужи подслона за още една нощ. Имаше стройна система на подслоняване на животните, която й бе напълно непозната: понита с временен престой, докато семейството им се премества в нова държава; състезателни коне и такива, които ходеха по изложби, чиято стойност беше категорично в пет- или дори шестцифрена сума, които преминаваха оттук на път за новия си дом. На всички тях, както и на нея, им предстоеше нов живот, който не познаваха. По-маловажните коне, остарелите и болните, които бяха натоварени в камиони, заминаващи за континента, не се радваха на подобна почивка. Те оставаха по камионите, докато накрая ги разтовареха в кланицата.
	— Вчера… гледката не беше никак приятна. Надявам се, че не си имала кошмари. — Край очите на Том имаше множество бръчици от твърде много усмивки или примижаване срещу слънцето. Личеше си, че е ирландец, още преди да си отвори устата.
	Сара се облегна на вилата и отново си представи ранения кон.
	— Мислиш ли, че е страдал ужасно?
	— Не. Изпадат в шок. Като хората. А после ветеринарят бързо го приспа.
	— Мъчно ли ти е?
	Той сви рамене, сякаш се изненада от въпроса й.
	— О… не. Не беше мой. Аз не притежавам коне. Само ги разкарвам насам-натам.
	— Дали собственикът му ще страда?
	— Не го приемай твърде лично, хлапе, но вероятно няма да му е особено мъчно. Конят беше стар и краката му вече бяха твърде слаби, за да прескача препятствията в състезанията. Собственикът го беше продал заедно с още няколко на някакъв френски търговец. Честно казано, когато му звъннах тази сутрин, той повече се притесни за застраховката.
	Сара подритна малко засъхнала кал по пода с върха на обувката си.
	— Как се казваше?
	— Конят ли? О, боже, сега като ме питаш… — Той вдигна очи към небето. В този момент Сара реши, че спокойно може да го погледне по-добре, и забеляза, едновременно стресната и възхитена, че лявата му ръка не е истинска, а е направена от някаква гума с цвета на кожата.
	— Диабло — каза Том и се обърна към нея. Сара се изчерви, задето я беше хванал да го зяпа. — Не, Диабло Блу. Точно така беше. Да кажа ли на Джаки, че ще дойдеш след малко? Аз трябва да отскоча до Дувър да поправят преградата на камиона.
	Тя се замисли. Може би заради това, че снощи той беше много по-разстроен от смъртта на коня от Джаки и съпруга й, или заради това, че погалваше по главата всеки кон, докато минаваше край отделенията, и то без да се усеща, че го прави, или заради ръката му нещо в Том й подсказваше, че той не е опасен.
	— Може ли да дойда с теб? — попита тя и си наметна палтото. — Трябва да стигна до банкомат.


	Том Кенийли живееше в Ирландия, но всъщност прекарваше голяма част от времето си в превозване на коне между Англия, Ирландия и Франция. Някога бил жокей, разказа й той, докато не загубил ръката си при нещастен случай по време на езда. После сменил много работи, докато най-сетне се заел с превози.
	Не било професия за всеки, обясни той. Много коне не искат да се качат и не е достатъчно да имаш само търпение и благ характер, за да ги качиш и свалиш безопасно от камиона; понякога трябва да можеш да предугадиш още преди да са стъпили на рампата, дали ще се дръпнат назад, дали ще ритат, или ще се вдигнат на задни крака, когато стигнат върха, даже и преди самите те да го решат. Той превозваше стари понита, състезателни и изложбени коне, понякога и чистокръвни жребци, чиято обща цена го караше да шофира, целият потънал в студена пот. Ако не се брои предната вечер, за шест години имал само един смъртен случай. Но не, това нямало да го откаже от работата.
	— Идеално ме устройва — обясни той. Бяха оставили преградата при един заварчик, който бе обещал да я поправи и да я донесе на следващия ден. Том щеше да продължи пътя си с останалите коне след обяда. — Обичам конете. Освен това приятелката ми е независима жена. Обича личното си пространство.
	— Харесва ли коне?
	Той се ухили.
	— Не много. Мисля, че тя е наясно, че ако не беше тази работа, щях да се хвана в някоя конюшня за състезателни коне. Сега поне не й се налага да слуша за животните сутрин, обед и вечер.
	— На мен би ми харесвало — каза Сара и се изчерви.
	— Ето там има банкомат.
	Той забави и спря пред един магазин. Сара слезе от кабината и изтича от другата страна на пътя. Извади картата от джоба си, пъхна я в машината и набра кода, като хвърли поглед през рамо да види дали той я гледа, след което затаи дъх.
	Беше почти сигурна, че ще чуе сигнал за отказ на трансакцията, а в по-кошмарните си представи дори чуваше пищенето на алармена система. Но банкоматът бе учудващо услужлив. Прибра стоте лири и пъхна картата обратно в джоба си, като мислено се извини на Папа, Мак и Наташа.
	Тъкмо се канеше да изтича обратно до камиона, когато забеляза телефонната кабинка, от онези старите, червена, със стъклени врати. Том явно се бе зачел във вестника, затова тя побърза да влезе, след което сбърчи нос от очакваната воня на урина вътре. Апаратът прие картата и Сара набра номера.
	Някъде отдалеч се чу телефонен звън. Най-накрая, тъкмо когато беше готова да се откаже, чу изщракване в слушалката.
	— Вътрешно отделение.
	— Мога ли да говоря с господин Лашапел? — Налагаше се да вика заради минаващ камион.
	— Кой?
	— Господин Лашапел. — Сара закри другото си ухо с длан. — Обажда се Сара, внучката му. Бихте ли ме свързали с него? В четвърта стая.
	Последва кратка пауза.
	— Изчакайте.
	Сара стоеше в малката кабинка и разсеяно гледаше към натоварения път. Том забеляза къде е и й кимна от мястото си да не бърза.
	— Ало? — Сега гласът беше друг.
	— О, искам да говоря с господин Лашапел. Сара се обажда.
	— Здравей, Сара. Аз съм сестра Доусън. Ще занеса телефонната слушалка. Но трябва да ти кажа, че дядо ти не е в много добра форма. При теб е доста шумно и може да не го чуваш добре.
	— Как е той?
	Последва кратко колебание, при което Сара изтръпна.
	— Кога ще дойдеш днес? Мога да уредя някой от лекарите да говори с теб и приемното семейство.
	— Не мога — отвърна тя. — Няма да дойда днес.
	— Добре. Ами, той е… добре. Но говорът му не е особено ясен в момента. Ще трябва да викаш, за да те разбере. Връзката е лоша. Ще му подам слушалката.
	Звук от стъпки, скърцаща врата. Приглушен глас:
	— Господин Лашапел, внучката ви се обажда. Ще сложа слушалката до ухото ви. Добре ли е така?
	Сара затаи дъх.
	— Папа?
	Нищо.
	— Папа?
	Само тишина. Или долови някакъв звук? Трудно беше да каже заради шумния трафик. Тя отново закри с длан другото си ухо. Пак се обади сестрата:
	— Сара, той те чува. Най-добре просто да му поговориш ти сега. Не очаквай много от него.
	Сара преглътна.
	— Папа? — повика го отново. — Сара се обажда. Аз… не мога да дойда днес.
	Някакъв шум в слушалката, после сестрата се обади окуражително:
	— Той определено те чува, Сара.
	— Папа, в Дувър съм. Трябваше да взема Бу. Нещата станаха много трудни и за двама ни. Но се обаждам да ти кажа… — Гласът й пресекна. Тя стисна здраво очи, насили се да се стегне, да не му покаже как се чувства в действителност. — Отиваме в Сомюр, аз и Бу. Не можех да ти го кажа, докато не се махнем.
	Тя зачака да чуе нещо, опитваше се да разгадае реакцията му. Ответната тишина беше болезнено тежка. Сара си помисли какво ли не и след като се проточи дълго, увереността й съвсем се стопи.
	— Съжалявам, Папа — викна тя в слушалката, — но нямаше да го направя, ако не се налагаше. Знаеш го. Знаеш, че е така. — Плачеше и едри солени сълзи капеха по бетонните плочи в краката й. — Само така можех да го спася. И себе си също. Моля те, не се сърди — прошепна тя, макар да знаеше, че няма да я чуе.
	Той отново не каза нищо.
	Сара хлипаше без глас, докато сестрата отново не взе слушалката.
	— Каза ли му всичко, което искаше? — попита бодро тя.
	Сара избърса нос в ръкава си. Толкова ясно го виждаше как лежи в онова легло, по лицето му е изписана тревога и едва сдържан гняв. Даже и прикован към болничното легло, далеч оттук, сякаш усещаше хладното му неодобрение. Как можеше да я разбере?
	— Сара? Още ли ме чуваш?
	Тя подсмръкна.
	— Да — отвърна твърде силно. — Да, чувам сега. Преди минаваше някакъв камион. Обаждам се от улична кабинка.
	— Ами не знам какво си му казала, но той иска да ти кажа…
	Сара затвори здраво очи, за да не текнат сълзите й.
	— Казва „добре“.
	Кратко мълчание.
	— Какво?
	— Да. Определено е това. Казва „добре“. Кима с глава. Разбра ли? Ще се видим скоро.


	Когато отново се качи в кабинката на камиона, тя се извърна към прозореца, за да скрие зачервените си очи. Седеше с паднала пред лицето й коса и чакаше да чуе запалването на двигателя.
	„Добре.“ Мълчаливото одобрение на Папа отекваше в ушите й.
	Том не запали двигателя. Когато най-сетне го погледна, той я наблюдаваше внимателно.
	— Добре, хлапе. Ще ми кажеш ли какво става?


	Явно не вярваше, че отива на спонсорирана езда. Сара му обясняваше със спокоен тон историята, която мислено бе репетирала цяла сутрин, гледаше го в очите и по лицето й липсваше тревога.
	— Във Франция — повтори той. — Отиваш на спонсорирана езда във Франция. За да събереш средства за болните, преживели мозъчен удар. И нямаш никакви документи.
	— Мислех, че ще ги извадя в Дувър. Канех се да питам теб как става.
	Седяха в едно крайпътно кафене. Беше й купил мъфин и сега го сложи до чашата чай, влажен и плътен в хартиената опаковка.
	— И пътуваш сама.
	— Много съм самостоятелна.
	— Явно.
	— Можеш ли да ми помогнеш?
	Той се облегна на стола си, изгледа я изпитателно. После се усмихна.
	— Ами добре, Сара. Предлагам аз да те спонсорирам. Дай ми да попълня формуляра.
	Очите й се разшириха за миг, после тя извърна поглед, но не преди той да го забележи.
	— Май го оставих в раницата…
	— Е, това си е проблем.
	— Но ще ми покажеш ли как да получа нужните документи за преминаването на Бу?
	Той понечи да каже нещо, после се спря. Вместо това се загледа през прозореца, където колоната от коли, натоварени с багажници на покрива, се тътреше бавно към товарния терминал. Сара мачкаше нервно хартийката на мъфина. Нямаше дата на годност. Можеше да е на три години.
	— Имам доведена дъщеря, която малко прилича на теб — тихо каза Том. — Когато беше на твоите години, често се забъркваше в какви ли не каши предимно защото не споделяше нищо и си мислеше, че може сама да се оправи с всичко. Накрая — ама наистина накрая… — Той се усмихна иронично, явно потънал в спомените си. — … успяхме да я убедим, че нищо не е толкова лошо, че да не можеш да споделиш с някого. Ти знаеш ли, че е така? Нищо.
	Но той грешеше. Сара отлично знаеше, че именно истината я бе забъркала в тази каша от самото начало. Ако не беше казала на Наташа истината за Папа в онази първа вечер…
	— Сара, някакви неприятности ли имаш?
	Тя вече умееше да си придава почти напълно безизразен вид на лицето.
	Сега се обърна към него, макар да имаше странното усещане, че трябва да му се извини. _Не е нищо лично_ — искаше да му каже, — _но не виждаш ли? Може и ти да си като останалите. Имаш добри намерения, но не разбираш каква вреда нанасяш междувременно._
	— Казах ти — отвърна тя с равен глас. — Тръгнала съм за спонсорирана езда.
	Той сви устни, но не толкова гневно, колкото примирено. Отпи глътка от кафето си.
	— Джаки за малко да не ти позволи да останеш снощи. Има отличен усет за неприятности.
	— Платих й колкото поиска.
	— Така е.
	— Не съм по-различна от всеки друг.
	— Разбира се. Съвсем обикновена тийнейджърка, която няма превозвач и се опитва да прекара коня отвъд Ламанша.
	— Казах ти. Мога да платя и на теб, ако искаш.
	— Сигурен съм, че можеш.
	— Ами добре тогава.
	Тя го изчака да вдигне очи от кафето си. Явно го намираше за много интересно.
	— Ще ми дадеш ли онази кредитна карта?
	— Какво?
	— Картата, която използва да изтеглиш пари.
	— Ще ти платя в брой. — Усети как стомахът й се свива.
	— Предпочитам с карта, след като ще ти помагам. Не е проблем, нали? — Очите му срещнаха нейните. — Освен, разбира се, ако името на картата не е твоето…
	Сара избута чинията с мъфина и стана от мястото си.
	— Знаеш ли какво? Просто ми трябваше транспорт до града. Няма защо да ти давам отчет само защото си ме докарал дотук. И няма защо да ме тормозиш, ясно? Щом няма да ми помогнеш, просто ме остави на мира. — Изскочи през вратата и хукна през паркинга към главния път.
	— Хей — викна той подире й. — Хей.
	Тя не се обърна, но той продължи:
	— Няма да получиш документи без ветеринар. Ще отнеме дни, седмици дори. И трябва да си над осемнайсет, за да ги подпишеш. Почти сигурен съм, че нямаш осемнайсет, Сара. И не съм сигурен колко дълго ще те изтърпи Джаки, колкото и да чистиш конюшнята. Трябва да измислиш друг план.
	Тя спря.
	— Мисля си, хлапе, че трябва да се прибереш у дома. — Изражението на лицето му бе пълно с разбиране. — И ти, и конят ти.
	— Но аз не мога. Просто не мога. — За неин ужас от очите й бликнаха сълзи и тя трескаво запримигва. — Не съм направила нищо лошо, ясно? Не съм лош човек. Но не мога да се върна.
	Том продължаваше да се взира в нея. Тя сведе очи, опитвайки се да избегне погледа му. Той сякаш виждаше всичко, измамата, уязвимостта й, но не по начина, по който я гледаше Малтиеца Сал, сякаш я разсъбличаше и отнемаше достойнството й, а с голяма симпатия. Това беше дори по-лошо.
	— Виж, наистина трябва да отида там. — Колите профучаваха край тях по главния път. Сара за миг си помисли колко е несправедливо, че тези метални коне можеха толкова лесно да пресекат протока. — Не мога да ти кажа нищо друго. Но трябва да стигна до Франция.
	Беше оставила якето си в камиона. Стоеше на студения паркинг, скръстила ръце, докато морският вятър усукваше косата около ушите й. Том продължи да я гледа още минутка, после се извърна. Тя се зачуди дали ще се върне в камиона си, но той направи няколко крачки и спря. Накрая се обърна към нея.
	— И какво… ако не ти помогна, какво ще правиш?
	— Ще намеря някой друг да ми помогне — предизвикателно отвърна тя. — Знам, че мога.
	— Точно това ме притеснява — примирено въздъхна той. Помълча замислен, после каза: — Добре. Може би ще успея да те закарам до Франция. Да — спря я той, понеже се канеше да го прекъсне, — и теб, и коня ти. Но трябва да говориш с мен. Такава е сделката, Сара. Няма да ти помогна, преди да ми кажеш какво става.


	„Диабло Блу“ не искаше да се качи по рампата. Изсумтя и закова предните си крака точно в основата, подбелил очи. Извитият му мускулест врат се напрегна, ушите му помръдваха рязко напред-назад, краката му потръпваха неспокойно заради непознатото усещане от подплатените предпазни колани, които бяха увили около задницата му.
	Том не се притесни: стоеше кротко до него, говореше му нежно, когато конят отказваше да помръдне, отпускаше леко дългото въже тогава, когато животното за малко спираше да се дърпа назад. Беше помолил Сара да му сложи юздата, а после, под зоркия й поглед, беше промушил дългото въже през юздечката, над темето му, покрай ушите и после надолу от другата страна на юздечката.
	— Когато се дърпа, ще усети напрежение — обясни той. — Като наказание за лошо поведение, но много по-деликатно от редица други методи, използвани от превозвачите. Хей, всичко е наред. Не се притеснявай. Няма да бързаме.
	— Джаки каза, че ще се върне до един и половина.
	— Е, ние отдавна ще сме потеглили. — Том седна на рампата и протегна ръка да погали коня по носа с изражението на човек, който разполага с цялото време на света.
	Сара не беше толкова спокойна. Джаки щеше да задава въпроси, да настоява за обяснения. Или още по-лошо, можеше дори да убеди Том, че прави грешка.
	— Тя щеше да ходи само до магазина за фураж. Защо не ме оставиш аз да опитам?
	— Не — отказа Том. — Много си напрегната. И това, че стоиш тук, никак не помага. Иди и седни в кабината.
	— Не мога…
	— Качи се в кабината. Така ще стане по-бързо.
	Тонът му не позволяваше възражения. Конете, които вече бяха натоварени в камиона, изцвилиха нетърпеливо, единият задъвка стиска сено, после показа кафявата си глава над преградата, за да види какво става навън. Сара погледна тревожно едрия тъмнокафяв кон, завързан с въжето на Том, после направи каквото й бе наредено.
	Качи се на седалката до шофьора, бръкна в джоба си и напипа кредитната карта.
	— Как ще си платиш за превоза? — беше попитал Томи, а тя се бе дръпнала рязко от него, уплашена, че го е разбрала погрешно. — Да се върнем в кафето за минутка.
	Тогава го бе намразила, видя в него поредния измамник, долен мошеник, докато той не бръкна в якето за телефона си. После седнаха на същата маса. Мъфинът й още беше там, увит в станиол.
	— Клайв? Обажда се Том Кенийли. За онези коне.
	Сара седеше мълчаливо срещу него до пластмасовата маса, докато той обясняваше на непознатия мъж — когото явно познаваше достатъчно добре, след като попита как са децата му — че има проблем с камиона.
	— Трябва да ти кажа, че може да има проблеми със старата застраховка. Заварчикът каза, че някакъв болт липсвал в преградата, не е нещо, което съм можел да забележа, но все пак е някакъв пропуск за тях. Разбираш ли ме? И ако е така, ще провали плановете ти да получиш някакви пари, а и моята застраховка ще скочи до небето. Да… Да, така е, нали? Виж сега. Този твой Диабло Блу, от документите му виждам, че не е бил от висшата лига, ако ме разбираш какво имам предвид. — Той се засмя. — Така си е, нали? Да, и аз си помислих, че не му е чиста работата. Чудех се дали не може да ми направиш малка услуга. Ще те уредя с малка парична компенсация, която няма да отразим в документите. Дали това би представлявало интерес за теб? Така че да има по-малко разправии?
	Той продължи да разговаря още пет минути, уверявайки Клайв в качеството на ремонта, и да, той с удоволствие щял да вземе двата коня в петък. Надявал се, че са работили заедно достатъчно дълго… Когато най-сетне затвори, изминаха няколко секунди, преди дежурната усмивка да изчезне от лицето му. Прибра телефона обратно в якето си.
	— Добре, хлапе. Дължиш на господин Клайв триста и петдесет лири за мъртвия му кон. Ако сега идем до банкомата, картата ти ще свърши ли работа?
	— Не разбирам…
	— Това е цената на новите документи за коня ти — поясни той. — Дано бог ми прости, че се забърквам в това, но толкова струва билетът ти.


	След десет дълги минути, през които Сара изгриза и останалите си два нокътя до кръв, най-после се чу глухо трополене на копита и затварянето на рампата. Последва дрънчене на болтове и резета, заключване на катинари. Вратата на шофьора се отвори и вътре нахлу студен въздух, докато Том се качваше.
	— Не беше толкова зле, нали? Другите два коня са много спокойни при пътуване. Ще му помогнат. — Той се ухили. — Вече можеш да дишаш.
	Том запали двигателя. Камионът завибрира и мощният мотор изръмжа. Сара се пресегна да сложи колана.
	— Остави ли бележка на Джаки? — Той нагласи огледалото.
	— И парите. Написах й, че съм решила да сменя маршрута и тръгвам към Дийл.
	— Точно така. Стига, хлапе. Не се притеснявай толкова. Камионът има въздушни амортисьори — супермеко вози. Конете дори са по-добре от нас. Обзалагам се, ще започне да си хапва от сеното още преди да се включим в главния път.
	Не можеше да му сподели, че не се плаши от поведението на Диабло Блу. А от мисълта, че митничарите може да се вгледат по-внимателно в описанието му. И че някой, който разбира от коне, ще се усети, че Диабло Блу е пораснал с цели пет сантиметра само за трите седмици от издаването на пътните документи.
	— Сигурна ли си? — попита Том. — Не е твърде късно да се върнеш, нали знаеш? Сигурен съм, че ако поговоря с приемните ти родители, ще успеем да измислим нещо.
	_Добре_ — беше казал Папа. — _Добре._ Сестрата беше сигурна.
	— Искам само да тръгваме вече. Веднага — добави тя.
	Сара погледна в страничното огледало. Зад конюшнята, далеч от погледите на любопитните, конят, който сега се казваше Баучър, лежеше, покрит с брезент, и чакаше да бъде откаран с кола на местната кланица. Паспортите и пътническите документи бяха на таблото пред нея, в омачкана папка.
	— Добре. — Том завъртя огромния волан и камионът потегли към главния път. — Отиваме към голямата лодка — ти, аз и господин Диабло Блу.


>	Двадесет и втора глава

E>
	Ако конят е безстрашен, той трябва да бъде възпиран от препускане с всички сили и абсолютно да не бъде допускан да се състезава с друг; като правило най-амбициозните коне са най-безстрашни.
@	Ксенофонт, „За ездаческото изкуство“
E$

	Каубоя Джон седеше пред четвъртата си порция яйца, бекон и пържени филийки и потриваше доволно ръце.
	— Не е зле — отбеляза той, докато затъкваше салфетка в яката си. — Никак не е зле за крайпътен хотел.
	Мак отпи от кафето си.
	— Не знам как е възможно някой да погълне четири закуски — учуди се той, оглеждайки опразнения бюфет.
	— Платил съм си — заяви Джон. — Най-добре да се възползвам.
	„Всъщност аз платих“, мислено си каза Мак. Но понеже му беше приятно да е в компанията на весел човек, не каза нищо. Залата за закуска на „Темпест Интърнешънъл“ жужеше от разговорите на гостите — търговци, които дълго говореха по телефона, притеснени майки, които наглеждаха децата, седнали пред омазани с овесени ядки и мляко маси, докато бащите им се криеха зад вестниците си. От време на време едно кръглолико източноевропейско момиче минаваше и им предлагаше още кафе, при което Джон благодареше ентусиазирано.
	Тази сутрин той изглеждаше подмладен и бодър, усмивката му се появяваше често под омачканата кафява шапка, а яката и ръкавите му бяха изгладени. Мак, чиито дрехи винаги изглеждаха така, сякаш не ги е свалял няколко дни, се почувства странно немарлив до него. Беше се събудил още преди разсъмване и понеже не можа да заспи, а и нямаше какво полезно да свърши, отново бе излязъл да обикаля пустия бряг, загледан в ранните фериботи, пристигащи и заминаващи на просветляващия хоризонт, заслушан в отчаяните крясъци на чайките, които кръжаха високо, като през цялото време се питаше с нарастваща тревога къде ли можеше да е Сара.
	Върна се малко след осем, влезе в стаята и видя, че Наташа не е на стола до прозореца, където я беше оставил при излизането си, а се е свила на кълбо на другото единично легло. В стаята беше тихо и само мърморенето на някакви хора в дъното на коридора нарушаваше тишината. Коленете й бяха вдигнати към брадичката в поза, която беше изключително детска, лицето й бе полускрито от косата и тя се мръщеше дори в съня си. На бюрото беше телефонът й, който дори в този час просветваше заради непрочетени съобщения. Мак се замисли дали да не ги погледне, в случай че Сара е решила да звънне, но спря при мисълта, че тя може да се събуди и да го види как нарушава личното й пространство. Вместо това се изкъпа, постара се да се освежи с евтиния хотелски шампоан, после слезе долу за закуска, където завари Каубоя Джон да се наслаждава доволно на своята.
	— Е, какъв е планът за днес, шефе? — Джон обра с коричка хляб бърканите яйца.
	— Нямам никаква представа.
	— Ами… много мислих и бих се обзаложил, че тя е някъде тук. Това момиче никога не е ходило никъде, откакто го познавам. Не може да преплува с проклетия кон до Франция. Така че, както аз виждам нещата, тя или ще го остави някъде и ще иде сама във Франция, а в този случай някой от нас трябва да наблюдава гишето за билети, или много бързо ще разбере, че няма как да се измъкне оттук, и ще остане някъде наоколо, докато измисли какво да прави по-нататък.
	— Не мога да си представя, че ще остави коня. — Мак се сети за краткия им престой в Кент.
	Джон се ухили.
	— И аз така смятам, човече. Значи, ще пристигне тук и ще се наложи да остане. Нека да не викаме ченгетата засега. Трябва само да покрием всички бази. Ще се обадим в конюшните наблизо, ще питаме в хотелите дали някое хлапе не използва кредитната карта на Наташа.
	Мак се облегна на стола си.
	— Звучи просто.
	— Най-добрите планове винаги са такива и освен ако нямаш друг…
	Наташа се появи при тях. Косата й беше влажна и тя изглеждаше притеснена, сякаш очакваше да я критикуват, че е станала последна.
	— Заповядай. — Мак й дръпна стол. — Искаш ли кафе?
	— Нямах намерение да спя до късно. Трябваше да ме събудиш.
	— Реших, че ти е нужна почивка. — Забеляза как някаква сянка преминава мигом по лицето й, преди да се помъчи да я скрие. Колко лесно една невинна забележка можеше да се изтълкува погрешно, когато всеки разговор бе натежал от предистория.
	— Телефонът ти — каза тя и му го подаде. — Оставил го беше в стаята. Приятелката ти звъня.
	— Вероятно заради снимките, които бях уговорил за тази сутрин… — започна да обяснява той, но тя вече се бе отдалечила от масата към бюфета.
	Джон се наведе напред.
	— Мислех си и друго.
	Мак едва го слушаше. Наташа стоеше до панера с хляба и клатеше глава, докато обясняваше бързо нещо по телефона.
	— Може би се тревожим прекалено.
	Мак се обърна отново към масата.
	— Нейният дядо. Тренирал е този кон по-добре от всеки друг, който съм виждал, а аз се занимавам с коне от много време.
	— И какво?
	— Тя е в безопасност с него.
	— С кого е в безопасност? — Наташа седна, стиснала препечена филийка между зъбите си.
	— С коня. Джон така смята.
	Наташа остави филийката в чинията си.
	— Като в „Чемпиън вълшебният кон“ ли? Ще я пази от нападение на змии? Или ще я предупреждава за приближаващи индианци?
	Каубоя Джон побутна назад шапката си и я изгледа гневно. После нарочно се обърна към Мак.
	— Имам предвид, че може да избяга от неприятни ситуации. А и много хора се плашат от конете. Лоши хора, които иначе биха притеснили едно малко момиче, пътуващо само, ще я оставят на мира. — Той изпи кафето си на една голяма глътка. — За мен тя е много по-добре с коня, отколкото без него.
	Наташа пийна малко сок.
	— Или пък може да я хвърли от гърба си. Или тя да падне под копитата му. Или да я нападне някой, който иска да открадне коня.
	Джон я изгледа предпазливо.
	— Боже, какъв си оптимист. Разбирам защо си станала адвокат.
	Младата сервитьорка се мотаеше около масата им. Мак й се усмихна и леко вдигна чашата си. Когато момичето се отдалечи, той забеляза, че Наташа го гледа. Не особено дружелюбно.
	— Мисля, че Мак би предпочел да съм сервитьорка.
	— Какво, по дяволите, искаш да кажеш?
	— Имам предвид — поясни тя за Джон, — че той е от мъжете, които обичат да казват, че харесват умни жени. Докато „умна“ не премине в „сложна“ и „благоразумна“. И тогава решават, че предпочитат двайсет и две годишни сервитьорки и модели. — Тя цялата се изчерви.
	— Казваш го, сякаш има нещо лошо в това — засмя се Джон.
	Мак се скри зад чашата си с кафе.
	— Може да ми е било по-лесно да общувам с хора, които не са ми ядосани през цялото време.
	Това я засегна. Той забеляза изчервяването й и се почувства странно засрамен.
	Джон се надигна сковано от масата.
	— Е, вие, гълъбчета, определено ми напомнихте защо останах сам. Ако искате, обсъдете някакъв план за действие, докато си измия зъбите. Ще сляза след пет минути.
	Видяха го как излиза от ресторанта. Наташа задъвка филийката си.
	— Съжалявам — каза тя, вперила поглед в чинията си. — Не биваше да…
	— Таш?
	Тя го погледна.
	— Може ли да сключим примирие? Само докато я намерим? Цялото това нещо е… твърде изтощително.
	Съвсем малък проблясък на гняв. Мак прочете в него неизреченото: „Изтощително ли? Мислиш, че вината е моя?“.
	— Прав си — каза Наташа. — Както вече казах, съжалявам.
	В другия край на ресторанта Джон бе свалил шапка пред сервитьорката и Мак го видя как се покланя любезно.
	— Добре. Какъв е планът? Защото аз нямам такъв.
	— Сара не може да стигне далеч — обобщи Наташа. — Предлагам да й дадем до… четири часа? Ако не сме я намерили дотогава, добре, викаме ченгетата.


	Наташа и Каубоя Джон седяха на една пейка пред гишето за билети, сгушили глави в яките на палтата си в опит да се предпазят от брулещия вятър, докато над тях крещяха чайки. Бяха се обадили из цяла Южна Англия от хотелските си стаи сутринта, а после, изнервени от стоенето затворени и от тревоги, бяха излезли да се видят с Мак навън. Времето се точеше бавно и всеки час, който изтичаше, без да зърнат някъде Сара, добавяше още към тревогата им. Седяха пред мрачния фургон и наблюдаваха как пътниците слизаха от автобусите и си купуваха билети или просто минаваха да използват тоалетните. От време на време Бен се обаждаше с някакъв въпрос от Ричард и се налагаше тя да крещи отговора си, за да надвика вятъра и врявата. Също толкова периодично Каубоя Джон ставаше, крачеше напред-назад по асфалтовата алея и пушеше безрадостно, като понякога вдигаше ръка, за да задържи шапката си.
	— Не ми харесва това — каза той, загледан в морето. — Сара не е такава.
	Тя почти не го чуваше. Мислеше си за казаното от Линда, когато я бе попитала дали Конър се е застъпил за нея на събранието на партньорите предната вечер. „Наистина се опита — беше отвърнала тя с тон, който намекваше, че не е положил особени усилия. — Странно, но точно Харингтън те защити много сериозно. В конферентен разговор. Аз… хм… случайно дочух. Каза, че стратегията ти била иновативна и че това, че си тръгнала точно сега, нямало да повлияе въобще на делото.“ Линда се изненада, че Наташа не бе особено доволна от новината.
	Сутрешното заседание на съда минало добре. Ричард разпитал семейния лекар, а Харингтън — съдебния експерт-счетоводител, разбивайки на пух и прах претенциите за финансови загуби от страна на господин Пърси. Човекът бил толкова разстроен, беше казал Бен, че след това Харингтън споделил, че няма да се изненада, ако постигнат сделка още на следващия ден. Наташа отвърна, че това е чудесно, като се помъчи да потисне завистта и усещането за загуба, които напираха в гърдите й.
	Мак идваше към тях и пляскаше с ръце, с развят от вятъра перчем. Докато го гледаше, Наташа осъзна с притеснение колко е омачкан костюмът й и как блузата й мирише на пот. Краката я боляха от обикалянето с обувките на ток. Ако скоро не намереха Сара, щеше да се наложи да си купи дрехи за преобличане.
	— Някаква следа?
	Тя поклати глава.
	— Никой не си спомня да е виждал кон. Но казаха, че снощи е имало други служители на смяна на гишето. И не ни позволиха да погледнем списъка с пътниците — защита на личните данни.
	Мак изруга тихо.
	— Нещо от кредитната карта?
	— Не, но това не значи нищо. Понякога са нужни няколко часа, докато данните се обработят.
	Идеите им полека се изчерпваха. При липсата на конкретен план трескавото напрежение от предния ден бавно отстъпваше място на странна меланхолия.
	Денят се проточи. Разделиха се и решиха да се редуват да обикалят — пеша или с колата — из града или да стоят в хотелската стая и да звънят поред на номерата от телефонния указател. Някакъв собственик на магазин за бонбони на улица „Касъл“ твърдеше, че бил видял момиче на кон предишната вечер, но не можеше да каже нищо повече. Мак, който все повече се изнервяше, вече спираше хората по улиците, разпитваше собствениците на магазини, работниците на ферибота. Каубоя Джон се затвори в стаята си и почна да звъни на хотелите, на които се бяха обаждали предната вечер, просто за всеки случай, като понякога задрямваше. Наташа върна няколко служебни обаждания, обясни, че няма да се върне тази вечер все пак, и продължи да обикаля влажните улици на Дувър, борейки се с надигащото се отчаяние.
	Разбраха се да се срещнат в шест часа в един бар на брега. Наташа предпочиташе да хапнат нещо в хотела, но Джон беше заявил, че ако прекара и минута повече в онази дезинфекцирана дупка, ще се побърка. Барът, който явно не бе докоснат от новите времена и модата, беше просмукан от миризмата на бира и стар пушек. Още щом се настани, Джон сякаш се отпусна.
	— Така е много по-добре — повтаряше той и потупваше изтърканите велурени седалки, сякаш бе открил любимото си място.
	Наташа изчака двамата мъже да идат до бара за напитки, преди да се обади. Седна, притисна длан до другото си ухо, за да не чува звука на телевизора, от който над главата й гърмеше спортният канал.
	Вдигна й едва след осем позвънявания. Зачуди се дали не е видял кой го търси и затова да се е поколебал дали да се обади.
	— Конър?
	— Да.
	— Само исках да чуя как си.
	— Намерихте ли я?
	— Не.
	— Къде си?
	— В Дувър. Със сигурност е някъде тук, но не можем да я намерим. — Още щом го изрече, съжали, че бе използвала множественото число.
	— Ясно.
	Последва дълга тишина. Наташа погледна през рамо към Мак, който си бъбреше с барманката и вероятно й обясняваше какво правят с Джон тук. Видя как момичето повдига вежди в отговор и клати глава. Толкова пъти бе виждала подобна реакция в последните двайсет и четири часа, че изобщо нямаше нужда да чува думите.
	— Конър?
	— Да.
	— Просто се питах… — Наташа приглади косата си с пръсти. — Исках да се уверя, че сме добре. Мразя, че се разделихме така.
	Кратка пауза и после той каза:
	— Искала си да се увериш, че между нас всичко е наред ли?
	— Съжалявам, че трябваше да тръгна така, но трябва да разбереш, че не мога просто да оставя всичко на Мак.
	Въпреки шума от телевизора чуваше дишането му.
	— Явно не разбираш нищо, нали?
	— Обясних ти за делото. Чух, че Харингтън е бил чудесен в съда днес. Това, че мен ме няма…
	— Не. Ти не схващаш. — Сега гласът му омекна.
	— Какво не схващам?
	— Нито веднъж, Наташа, не ме попита нито веднъж. Преди да захвърлиш целия си живот заради тази история, ти нито веднъж не ме помоли за помощ или съвет.
	— Какво?
	— Дори не ти е минало през ум да го направиш, нали? И какво говори това за връзката ни?
	Мак се смееше заедно с барманката на нещо.
	— Не мислех, че ти… — опита се да каже тя. — Предвид, че…
	— Не. Не си и помислила да ме помолиш. Не знам какво става между теб и Мак, но не искам да бъда с жена, която дори не е честна относно собствените си чувства.
	— Не е честно. Аз…
	Но той вече беше затворил.


	Сара размахваше филийката си във въздуха и явно нехаеше, че говори високо на английски и това привлича вниманието на французите от съседните маси в закусвалнята.
	— Те са като някакво братство, знаеш ли. Носят черни шапки и черни униформи…
	— О, знаех си, че ще стане дума за мода — подразни я Том.
	Сара се направи, че не го чува.
	— … и могат да накарат конете си да направят абсолютно всичко. Могат да прескочат стол, широк поне трийсет сантиметра. Знаеш ли колко е трудно да се прескочи стол?
	— Мога да си представя.
	— Папа винаги казва, че когато го приели в „Льо Кард Ноар“, за първи път в живота си се почувствал разбран. Сякаш на света имало много малко хора, които говорят неговия език, и всички живеели в онова място.
	— Чувството ми е познато.
	— Но всички работели много. Той започвал да язди в шест сутринта и понякога не спирал целия ден, работел с различни коне, върху различни движения. Някои били от основната школа — _basse école_, а други — от висшата езда, която се нарича _haute école_. Всички коне са специализирани в различни движения. Той си имал любим кон, който бил майстор на _каприол_. Знаеш ли какво е това?
	— Не.
	Сара изду бузи.
	— Едно от най-трудните неща, които може да поискаш един кон да направи. Идва от бойна маневра, която датира от хиляди години. Конят скача, използвайки задните си крака, и после, когато е увиснал във въздуха, рита назад. Винаги съм се чудила какво ли е да си на бойното поле, намушкваш някого и после конят се надига и… бам! — Тя имитира ритника на задните копита.
	— Доста е страшно.
	— Ами сигурно е било от полза, иначе нямаше да продължават да го правят толкова векове.
	Беше настояла тя да плати. Том не беше особено щастлив вечерята му да е платена с открадната кредитна карта, но тя го беше уверила, че ще върне всичко до последното пени, когато дядо й оздравее, а когато Сара говореше толкова уверено, нямаше как да не й повярваш.
	След пристигането във Франция тя се бе оживила неимоверно, докато пътуваха по магистралата, така че му беше трудно да повярва, че това бъбриво момиче е същото мълчаливо и тревожно дете от предната вечер.
	— Джон, приятелят на Папа, винаги се шегува, че правим циркови номера, но няма никакъв номер. Можеш да го разбереш само ако го видиш. Конете го правят, защото обичат това. Важното е да ги научиш да го искат. Така, когато изпълняват движенията, няма напрежение, няма стрес. И заради това трябва да ги тренират много дълго, стъпка по стъпка, за да разберат как да изпълняват фигурите, без да се съпротивляват. — Хапна пълна лъжица шоколадов мус. — Така ли ги тренират и за надбягванията?
	Том за малко да се задави с кафето си.
	— Не. Не точно.
	Вратата на закусвалнята към бензиностанцията се отвори и затвори и вътре влезе още едно френско семейство. Докато хапваха, видяха как майката обяснява на двете деца какво е позволено да си поръчат от витрината.
	— От колко време сте сами двамата с дядо ти?
	— Четири години.
	— Не поддържаш ли връзка с майка си?
	— Тя почина преди баба.
	— Съжалявам.
	— Аз не. Не искам да ме мислиш за ужасен човек, но… тя беше от онези, които създават проблеми. Бях много малка, когато ме остави. Но много ми липсва баба.
	Сара подви крака на стола си и отчупи парче шоколад.
	— Бяхме много щастливи тримата с Нана и Папа. Хората не ми вярват, когато кажа, че не ми липсва майка ми, но е така. Никога не ми е липсвала. Всичките ми спомени от времето, когато бях с нея, са лоши. Е, не помня много, но помня, че ме беше страх. Когато баба и дядо ме прибраха у тях, никога повече не съм се страхувала. Един ден — каза тя и махна към простора навън — ще доведа Папа отново тук. Двамата с него щяхме да идваме през ноември. Той много го искаше. Но после получи удар и всичко стана… — Замълча и явно след малко успя да се овладее. — Когато разбере, че съм тук, мисля, че това ще му помогне. Когато се оправи, и той ще дойде. Ще бъде много щастлив.
	— Явно си напълно сигурна, че ще успееш.
	— Моят дядо е бил един от най-великите ездачи в цяла Франция. Можел е да накара коня си да лети във въздуха, да прави неща, които сам не е знаел, че може. — Пъхна шоколада в уста. — Аз трябва само да яздя няколко мили.
	Том я погледна — едно дете и тайно превозеният му кон. От устата й всичко звучеше напълно логично.


	Наташа затвори телефона си и изруга. Беше тъмно и тримата обикаляха с колата из Дувър, след като се бяха върнали от един банкомат в тиха по това време индустриална зона на града, пълна с автомобилни сервизи и безлични ниски офис сгради. Според сведенията от кредитната карта това беше мястото на последното теглене. След като бяха толкова близо, а нямаше и следа от нея, напрежението в колата постепенно растеше. Никой не споменаваше по-рано взетото решение да се обадят в полицията, защото бяха сигурни, че е наблизо. Малката пластмасова карта го доказваше. Но защо едно момиче на кон би се озовало на подобно място?
	Наташа се извъртя на седалката си, за да погледне Каубоя Джон.
	— Искам да разбера нещо, Джон. Как дядото на Сара се е озовал в онова тяхно жилище? Не беше… ами, не е в особено добър квартал, нали?
	— Мислиш ли, че е избрал да живее там? Мислиш ли, че това е искал да постигне в живота си?
	Мак сви рамене.
	— Не знаем нищо за него, освен че е отгледал дете, което явно не се съобразява с гравитацията.
	Джон се облегна на мястото си с видимо удоволствие.
	— Добре. Ще ви разкажа за Анри. Произхожда от доста бедно семейство. Фермери, някъде в Южна Франция. Имало проблеми с бащата и когато Анри бил много млад, се махнал оттам при първа възможност и се записал в армията.
	Наташа вече бе сигурна, че Джон е от хората, които обичат да разказват истории, и с удоволствие се заслуша; така не се налагаше да мисли. А и Мак нямаше нищо против: той обичаше да слуша за живота на другите. Вървеше си като част от предразполагането на обектите на снимките му.
	— После се озовал на кон, в кавалерийски полк или нещо подобно, и през петдесетте години постепенно се издигнал в ранг, докато накрая го приели в „Льо Кадр Ноар“, когато наново сформирали академията след войната. — Той огледа двамата си слушатели. — Това не е малко постижение, да знаете. Академията е много елитна. Господи, как само обичал онова място. Когато заговореше за него, той сякаш изпъваше рамене и ставаше по-висок, разбирате ли за какво говоря?
	— Тогава как, по дяволите, се е озовал в Сандаун?
	— Жени. — Джон се намръщи на Наташа, сякаш и тя носеше част от отговорността. — Влюбил се.
	„Льо Кадр Ноар“ били на едно от първите си международни турнета през шейсетте години, когато Анри Лашапел забелязал дребничката тъмнокоса жена на предните редове в публиката. Била там за всяко от трите представления. Голямата ирония била, че дори не харесвала особено конете, а била дошла с приятелка. Но била запленена от младежа с колосаната черна униформа, който превръщал ездата в истинско вълшебство.
	Една вечер излязъл да я види след представлението и както бе споделил с Джон години по-късно, сякаш всичко в живота му преди този момент било просто репетиция.
	— Мисля, че преди това не бил срещал много любов в живота си и това го сразило — каза Джон и запали нова цигара. — Прекарали още три вечери заедно, а след това си разменяли писма и пътували за срещи, когато могат, през следващите шест месеца. Проблемът бил — продължи той, — че когато бил далеч от нея, той ставал заядлив и мрачен. Знаете какви са младите влюбени, а Анри никога не е правел нищо наполовина. Започнало се с това, че не обръщал внимание на работата си, а после и представянето му се влошило. Започнал да се съмнява в нещата, които му преподавали в школата. В крайна сметка му казали, че или ще спазва правилата, или прав му път, и в пристъп на гняв той си тръгнал. Дошъл в Англия, оженил се за своето момиче и…
	— Заживели щастливо завинаги — завърши Наташа, сетила се за онази снимка. За жената, която изглеждаше обичана.
	Мрачният поглед на Джон я смрази.
	— Шегуваш ли се? — попита той. — Кой, по дяволите, изобщо живее щастливо завинаги?


>	Двадесет и трета глава

E>
	Непокорният кон е не само безполезен, но често изиграва ролята на предател.
@	Ксенофонт, „За ездаческото изкуство“
E$

	Анри Лашапел беше разбрал още през първата година, че е направил ужасна грешка. Не беше виновна Флорънс: тя го обичаше, стараеше се да бъде хубава и да е добра съпруга. Не беше нейна отговорността, че притеснението й за щастието му го караше да изпитва вина и често това се изразяваше в своеобразно раздразнение.
	Беше й направил предложение в нощта на „Карусел“, задъхан, окървавен и покрит с пясък. Зрителите от седалките наоколо бяха станали на крака и ги бяха поздравили шумно. Двамата обикаляха с часове улиците на Сомюр между тълпите подпийнали хора и мотоциклетистите, планирайки бъдещето си, споделяйки гласно взаимните си дълбоки чувства, замаяни от мечти. На следващата сутрин той не се бе явил на ранната тренировка, а вместо това бе събрал малкото си лични вещи в пътната чанта и бе помолил за среща с Великия майстор. За да го информира, че желае да бъде освободен от поста си в академията.
	Великият майстор изгледа насиненото му око, подпухналата буза. Остави химикалката на бюрото си. Настана дълга тишина.
	— Знаеш ли защо сваляме подковите от задните крака на нашите коне, Лашапел? — попита той.
	Анри примигна и потръпна от болката.
	— За да не наранят другите коне?
	— Както и защото, докато усвоят основните умения и достигнат потенциала си, те непременно се дърпат и ритат безобразно, и могат да се наранят сами. — Сложи длани на масата. — Анри, това, което се каниш да направиш, ще нарани самия теб по-дълбоко, отколкото можеш да си представиш.
	— С цялото ми уважение, господине, не мисля, че мога да бъда щастлив тук.
	— Щастие? Мислиш, че като те освободя, това ще ти донесе щастие?
	— Да, господине.
	— Няма друго щастие на света, освен онова, което получаваш от любовта към работата си. Това е твоят свят, Анри. И глупак може да го разбере. Не може да откъснеш човек от неговия свят и да очакваш да бъде щастлив.
	— С цялото ми уважение, господине, решил съм го. Искам да бъда освободен.
	Беше хубаво да е толкова категоричен, да вижда толкова ясно бъдещето си. Едничкият момент, в който бе готов да се разколебае, беше, когато прекоси покрития двор, за да види Геронтий за последен път. Едрият кон изцвили лекичко, когато се приближи до него, побутна с муцуна джобовете му, после облегна глава на рамото на Анри, докато той го галеше по носа. Младият мъж примигна, за да прогони сълзите си. Дотогава никога не беше му се налагало да се прощава с любим човек или животно; преди Флорънс не беше обичал никого. Освен този великолепен, благонравен кон.
	Затвори очи, вдъхна познатия мирис на топлата кожа на животното, докосна кадифената мекота на ноздрите му, наслади се отново на неизменното усещане за грация, което се излъчваше от коня. А после, стиснал зъби, Анри Лашапел метна чанта през рамо и тръгна към големите порти на „Екол дьо Кавалери“.


	Първите месеци в Англия бяха поносими, изпитанията им бяха притъпени от тихото задоволство, което той изпитваше от ролята си на младоженец. Флорънс цъфтеше под вниманието му; всеки ден виждаше в нея хиляди дреболии, които оправдаваха решението му. Родителите й, макар видимо да бяха леко притеснени от младия французин, който бе завъртял главата на дъщеря им, се държаха учтиво. Не толкова враждебно, колкото би се държал баща му, ако беше довел жена си в неговия дом. Флорънс съобразително му бе предложила да си облече униформата за първата си среща с тях и понеже войната още беше жива в спомените им, поколението на родителите й виждаше единствено добрите качества на всеки в униформа.
	— Нали не мислите да живеете във Франция? — няколко пъти бе попитал баща й. — Флорънс е привързана към семейството си. Няма да се чувства добре далеч от дома.
	— Моят дом е тук — заяви Анри уверено. Седналата до него Флорънс се бе изчервила от удоволствие.
	Анри си намери жилище и само няколко седмици след пристигането му в Англия двамата се ожениха в кметство на Мерилебън толкова набързо, че няколко месеца след това съседите хвърляха подозрителни погледи към талията на Флорънс, когато се разминаваха с нея.
	Той си търсеше работа и обикаляше Лондон и дори предградията, предлагайки услугите си като треньор по езда, но ездата за удоволствие все още бе привилегия за богатите и в малкото случаи, когато го наемаха на пробен период, лошият английски, тежкият акцент и строгите му разбирания за правилата в ездата не се харесваха особено. На свой ред той не можеше да приеме отношението на англичаните към конете, неразумният им подход към ездата, базиран основно на ловните тактики, който за него бе немарлив, неточен и което бе най-лошото, безчувствен. Англичаните явно държаха да доминират над коня, а не да работят заедно с него или да го насърчават да покаже най-добрите си способности.
	За него Англия бе голямо разочарование. Храната бе по-лоша от онази, която бе получавал в кавалерията. Хората явно се задоволяваха да ядат всичко от консерви; нямаше много пазари, където да купиш евтини пресни продукти, хлябът беше пухкав и безвкусен, месото се смилаше на кафява кайма и после се готвеше в ястия със странни имена: кюфтета от кълцан дроб, пържени панирани кюфтета, овчарски пай. Няколко пъти той лично бе купил продукти и бе сготвил вечеря: салата от домати, риба, подправена с малкото сухи билки, които можеше да намери. Но родителите на Флорънс само отваряха широко очи и гледаха подозрително чиниите си.
	— Вкусът е малко остър за мен — отбелязваше майка й, — но ти благодаря, Хенри. Много мило от твоя страна.
	— Не е по моя вкус, съжалявам — казваше баща й и избутваше чинията си в средата на масата.
	Чувстваше се потиснат от сивото небе и се връщаше в тясната къща в Кларкънуел само за да съобщи, че отново е бил „освободен“, често, без да му платят дължимото. Беше невъзможно да спори на език, който още не разбираше напълно. Семейните вечери бяха напрегнати. Бащата на Флорънс, Мартин, оставяше чашата си чай и го питаше дали си е намерил нова работа, а след като получеше отрицателен отговор, се интересуваше дали не мисли да подобри английския си, за да може да си намери „подходяща“ работа. Която явно включваше седене на бюро.
	Флорънс хващаше ръката му под масата.
	— Анри е много талантлив, татко — казваше тя. — Сигурна съм, че някой скоро ще му предложи работа.
	Той беше много благодарен, че езиковата бариера не позволяваше воденето на задълбочени спорове.
	Нощем сънуваше Геронтий. Яздеше по площад „Шардоне“ в бавен и отривист галоп, подканяше смелия си, верен кон да смени водещия крак тук, да тропне с копита и да мине ходом там. Танцуваше с него, въртеше се, издигаше се на гърба му в перфектно изпълнена _левада_ и виждаше света в краката си. А после неизбежно се будеше в тясната стаичка от детството на Флорънс, с невзрачни кафяви мебели и гледка към главната улица, а до него лежеше жена му с ролки в косата и тихичко похъркваше.
	Само след година той вече не можеше да се заблуждава каква сериозна грешка бе допуснал. Англичаните бяха по-лоши и от парижани — държаха се подозрително, щом си отвореше устата, по-възрастните мъже подхвърляха пренебрежителни коментари за войната, които си мислеха, че той не разбира. Беше заобиколен от хора, които нямаха апетит за знания или стремеж към самоусъвършенстване. Интересуваше ги единствено да спечелят достатъчно пари, за да се напият в петък вечер с някаква мрачна решимост. Или пък оставаха затворени в къщите си даже и когато времето беше хубаво, със спуснати завеси, хипнотизирани от новите си телевизори.
	Флорънс забелязваше нещастието му и се опитваше да компенсира, като го обичаше повече, хвалеше го непрекъснато и го уверяваше, че нещата ще се подобрят. Той виждаше единствено отчаянието в погледа й, усещаше как обожанието й се превръща в досадна зависимост и заявяваше, че следващата седмица ще излезе да си търси работа, макар да знаеше, че няма работа за него. Опитите й да скрие разочарованието си само подхранваха допълнително чувството му за вина и негодуванието му.
	През април, близо петнайсет месеца след пристигането си, той събра кураж и писа на Варжу. Не беше надарен с дар слово, затова писмото беше кратко:
C>
	Скъпи приятелю,
	Дали ще ме приемат обратно? Твърде тежко се живее само на земята.
C$
	Подаде го в пощата с ужасна вина в сърцето, но също и с надежда. Флорънс щеше да го разбере. Не можеше да повярва, че би искала съпруг, който не печели нищо и не е в състояние да й осигури дом. Тя щеше да свикне с Франция в крайна сметка. Ако ли пък не — тук той изпитваше най-голяма вина дълбоко в себе си, — щеше ли да е толкова ужасно, ако той никога не се върнеше? Тя сигурно не беше щастлива с настоящото положение. Естествено, че разбираше, че никой не може да стои далеч от нещата, които истински обича.
	Запази в тайна изпращането на писмото до континента и не сподели нищо по време на безкрайната вечеря. Имаше пиле. Госпожа Джейкъбс го бе превърнала в нещо жилаво като кожа и го беше поляла с някакъв сос със сирене. В чинията се мъдреше и малка купчинка неразпознаваеми зеленчуци, накълцани безпощадно.
	Анри седеше мълчаливо и покорно пъхаше храна в устата си, докато господин Джейкъбс мърмореше мрачно за онзи руснак, дето полетял в Космоса. Явно приемаше мисията на Гагарин за лична обида.
	— Не разбирам какво си въобразяват, като пращат хора в небето — възмущаваше се той за трети път вече. — Против природните закони е.
	Господин Джейкъбс не беше човек, който обича промените, много бързо бе разбрал Анри, при това бе почти сигурен, че женитбата на дъщеря му за французин спада в категорията на „неприятните“ промени.
	— Мисля, че е вълнуващо — обади се Флорънс.
	Анри се изненада, защото тя рядко изразяваше мнение, което да противоречи на бащиното й.
	— Романтично е — добави тя, прилежно отрязвайки парченце от пилешкото. — Харесва ми, че някой лети горе, сред проблясващите звезди, и гледа към нас на Земята.
	Усмихна му се загадъчно. Анри забеляза, че майка й се усмихва и на двамата.
	— Флорънс има да ти казва нещо, Хенри — каза тя, доловила объркването му.
	Флорънс избърса устни и остави салфетката в скута си. Леко се бе изчервила.
	— Какво? — попита той.
	— Исках да го запазя в тайна още малко, но не мога повече. Казах на майка. Ще трябва да сложим още един прибор на масата.
	— Защо? — попита господин Джейкъбс, откъснал очи от вестника. — Кой ще идва?
	Флорънс и майка й избухнаха в смях.
	— Никой няма да идва, татко. Аз съм… не съм сама. — Тя улови ръката на Анри над масата. — Ще си имаме бебе.
	Е, явно наистина правеха всичко по-различно във Франция, сподели госпожа Джейкъбс със съпруга си дълго след като младата двойка се бе оттеглила в стаята си. Всички разправяха колко изискани били французите, но тя никога не бе виждала по-шокиран човек в живота си.
	Анри тъкмо излизаше от апартамента, когато срещна пощальона на стълбищната площадка. Варжу, верен на себе си, му бе отговорил в рамките на седмица. Разкъса плика и прочете набързо написаните думи с безизразно лице.
C>
	Великият майстор е добър човек, широко скроен. Вярвам, че ако се обърнеш смирено към него, той ще ти прости тази едничка грешка. Най-важното е, че той знае, че ти си ездач! Очаквам с нетърпение завръщането ти, приятелю.
C$
	— Добри ли са новините? — попита пощальонът, докато пъхаше списание в кутията на номер четиридесет и седми.
	Анри смачка писмото на топка и го пъхна в джоба си.
	— Съжалявам. Не говоря английски — каза той.
	„Два пътя“, така беше казал Великият майстор. Защо обаче не го беше предупредил колко скоро ще се слеят в един?


	Отвори входната врата и влезе в тясното коридорче. Миризмата на варено беше толкова натрапчива, че той за миг затвори очи и изтръпна при мисълта какво ли го очаква на вечеря. После някакъв звук го накара да спре на място. Във всекидневната, от другата страна на покритата с тапети стена, се чуваха шумни хлипания.
	Вратата на кухнята се отвори и оттам се показа Флорънс. Тя мина по коридора и се надигна на пръсти да го целуне.
	— Какво е това? — попита той, като се надяваше, че жена му няма да долови миризмата на алкохол в дъха му.
	— Казах им, че след като бебето се роди, ще заминем за Франция — отвърна тя. Гласът й беше спокоен, ръцете — чинно хванати пред тялото. При изричането на думата „Франция“, от другата стая се чуха нови хлипания.
	Анри погледна объркано жена си.
	Тя го хвана за ръце.
	— Мисля си го много отдавна. Ти ми даде всичко — _всичко_. — Тя сведе поглед към корема си. — Но знам, че не си щастлив тук, Анри. И не е справедливо да очаквам да бъдеш, след като хората са толкова тесногръди, а отношението към конете е съвсем различно. Затова казах на майка и татко, че след като се възстановя от раждането, ти ще се грижиш за мен там. Както вероятно се досещаш, майка ми не се радва особено. — Тя се вгледа в лицето му. — Дали ще те вземат обратно в „Льо Кадр Ноар“, скъпи? Вярвам, че след като свикна малко, ще успея да се грижа за семейството ни в някоя малка къщичка наблизо. Ще науча френски. Ще отгледаме бебето там. Какво мислиш?
	Вероятно смутена от липсата на отговор от негова страна, тя започна да мачка ръкава на роклята си.
	— Бих искала да можем да тръгнем сега. Но не съм сигурна как ще се справя с раждането, след като не мога да говоря добре с докторите там… а и майка ми ще се побърка, ако не е до мен. Но казах на родителите си, че ще заминем, след като бебето се роди. Надявам се, че постъпвам правилно… Анри?
	Колко смела беше неговата красива англичанка. Анри беше толкова трогнат, че не можеше да отрони и дума. Не я заслужаваше. Тя нямаше и представа колко малко му трябваше да… Той направи крачка напред и зарови лице в косата й.
	— Благодаря ти — прошепна само. — Не знаеш колко много значи това за мен. Ще се постарая да имаме по-добро бъдеще… за нас и бебето.
	— Знам, че е така — тихо каза тя. — Искам отново да летиш, Анри.


	Чу плача на бебето още преди да стигне до малката къща, тъничко гласче, което отекваше в тихата уличка. Знаеше какво ще види още преди да отвори вратата на стаята им.
	Тя стоеше наведена над бебешкото креватче, шепнеше нежно и напразно галеше детето. Когато Анри се приближи, тя се обърна. Беше бледа и в очите й се четяха тревога и умора.
	— Откога плаче?
	— Не много. Наистина. — Тя се изправи и отстъпи встрани. — Само откакто майка ми излезе.
	— Тогава защо…?
	— Знаеш, че се страхувам да я вдигам, когато те няма. Ръцете ми пак не са наред. Изпуснах една чаша следобед и…
	Той стисна зъби.
	— _Chérie_, няма ти нищо на ръцете. Докторът го потвърди. Трябва ти само повече увереност.
	Анри вдигна Симон от легълцето й, ловко сгуши детето до гърдите си и то моментално престана да плаче. Малката му устичка се отваряше и затваряше до ризата му в търсене на мляко. Флорънс седна на стола в ъгъла и протегна ръце да я поеме, като ги сключи около дъщеря си едва след като се убеди, че е в безопасност в скута й.
	Докато тя кърмеше бебето, Анри свали ботушите си и ги остави чинно до вратата. Свали си сакото и сложи чайника на печката. Най-после се бе хванал на работа в железниците. Не беше толкова зле. Вече нищо не бе толкова зле, след като знаеше, че е временно. Никой от двамата не заговори и тишината се нарушаваше единственото от жадното сучене на бебето и преминаването на случайна кола навън.
	— Излиза ли навън днес?
	— Исках, но… казах ти, страхувам се да я нося.
	— Родителите ти ни купиха бебешка количка. Можеше да я сложиш в нея.
	— Съжалявам.
	— Не казвай, че съжаляваш.
	— Но наистина е така… Анри…
	„Няма нужда — мислеше си той. — Само ако можеше да не усложняваш всичко толкова много.“ Ако не се тревожеше толкова за бебето и престанеше с тези нелепи оплаквания от ръцете й, които уж не били наред вече, от въображаемото замайване.
	„Нерви“, така бе обяснил нещата докторът, когато, няколко седмици след раждането на Симон, Флорънс бе започнала да се оплаква, че тялото й не е съвсем наред. Понякога било така с младите майки, беше споделил той с Анри и майка й, докато стояха в тесния коридор, след като я бе прегледал. Виждали ужаси и опасности, които не съществуват. Можело дори да халюцинират.
	— Поне се е привързала към детето — отбеляза той. — Двете с бебето трябва да останат с баба за известно време. Само докато тя стане малко по-… по-уверена като майка.
	И какво би могъл да каже Анри? Беше кимнал в съгласие, удивен от това, че те не виждат как всеки негов атом се стреми към Ламанша.
	Флорънс отново плачеше. Видя я как се мъчи да избърше предателските сълзи в памучната дрешка на Симон, свела ниско глава, и Анри усети как смазваща тежест ляга на плещите му. _Колко още?_ — искаше да й се развика. Мислеше си за Геронтий, който сигурно още го чакаше, провесил глава над вратичката на отделението.
	— Съжалявам. Знам, че смяташе, че Франция ще бъде нашето спасение — тихо каза Флорънс.
	Ето това беше. Нещото, което бе висяло над главите им, неназовано, седмици наред. Тя не можеше да се оправя сама, а той не искаше да рискува нещо да се случи с детето. Не можеше да се върне в „Льо Кадр Ноар“ и едновременно с това да бъде до нея. Нямаше роднини, при които да я прати да живее, нито пари, за да наеме сестра.
	Налагаше се да останат тук, близо до родителите й.
	Стана и отиде до стола й.
	— Ще пиша на мосю Варжу — каза той.
	Тя вдигна очи.
	— Имаш предвид…
	— Ще останем в Англия още малко. — Той сви рамене, стиснал зъби. — Няма проблем. Наистина.
	Някой друг щеше да язди неговия кон.
	Пръстчетата на бебето се разтваряха и свиваха върху разголената й гръд, настоятелни, унесени.
	— Може би когато се почувствам по-добре… — тихо се обади Флорънс.
	А следващата година щеше да има нови ездачи, майстори кавалеристи, които само чакаха да заемат мястото му.
	Когато тя обви с ръка врата му и захлипа благодарно върху уморените му рамене, той с угризение осъзна, че не изпитва друго, освен отчаяние. А втората му мисъл беше още по-ужасна: как може жената, която не владееше добре ръцете си, да го стиска толкова здраво?


	— Аз го срещнах около година след това. Работеше на железопътната линия над моя двор. За първи път виждаше коне, откакто бе напуснал страната си, поне такива, които да не теглят каруца. — Каубоя Джон побутна назад шапката си. — Един следобед вдигнах поглед и го видях да зяпа старата ми кобила, сякаш е някакъв мираж. Тогава и двамата бяхме новопристигнали в града, аутсайдери. Махнах му да слезе и той изяде сандвичите си пред конюшнята, като през цялото време галеше носа на кобилата с едната си ръка. Мнозина го смятаха за скован и неприветлив, но аз го харесах. Двамата се разбирахме чудесно. Години наред седяхме в офиса ми, пиехме чай и си приказвахме за малката ферма, която той щеше да има във Франция един ден, за училището по езда, което щял да основе, след като събере малко пари.
	— Това ли искаше и Флорънс? — попита Наташа. Толкова бе запленена от историята, че за миг бе забравила защо изобщо са в колата сега.
	— О, Флорънс би направила всичко, което поиска той от нея. Мисля, че се измъчваше много от мисълта с какво го е нагърбила. Тя знаеше, както й той, че няма да може да се справи сама във Франция, не и с нейната болест. Затова правеше всичко, за да компенсира това.
	— Не разбирам. Каква болест?
	Джон ги погледна и се намръщи.
	— Вие двамата не знаете ли?
	— Какво да знаем?
	— Сара не ви е казала? Баба й имаше… как го наричат… множествена склероза. Години наред беше в инвалидна количка. Сара помага на дядо си в грижите за нея, откакто е проходила.


	Бяха се отказали от Дувър и решиха да продължат по брега към Дийл. Мак шофираше в мрака, като понякога четеше на висок глас имената на хотелите, край които минаваха, в случай че Наташа не е звъняла там все още. Или не е звъняла втори път. Наташа продължаваше да говори с Джон, погълната от перипетиите на Анри Лашапел.
	— От това, което Сара е споделяла за баба си и дядо си, оставам с впечатление, че двамата са били много близки.
	Джон изсумтя.
	— Естествено, че бяха близки, но целият живот на този човек е изтъкан от съжаления.
	— Имаш предвид майката на Сара?
	— О, боже, Симон беше много объркана. Пламенна, крайна в изказванията си — пълна негова противоположност. Всичко, което той таеше вътре в себе си, тя го изваждаше на показ. Флорънс не можеше да се оправи с нея, нямаше сили за това, а той се опитваше да я възпитава строго, както прави със Сара. Той е привърженик на старомодните методи на възпитание, които са доста сурови за някои хора днес. Не искаше да се среща с момчетата от квартала, да остава навън до късно. Състоянието на Флорънс сигурно го караше да се притеснява за Симон повече, отколкото беше нужно. Но дъщеря му не търпеше изобщо. Ооо, не. Бореше се с него непрекъснато. Колкото повече теглеше той в едната посока, толкова повече теглеше тя в другата.
	Джон си запали цигара.
	— Тъжното е, че сега той осъзнава, че е сбъркал много с нея. Трябваше малко да й отпусне юздите. Всъщност си приличаха повече, отколкото и двамата осъзнаваха. Но е трудно, нали? Когато си мислиш, че губиш нещо, невинаги се държиш по най-разумния начин.
	Наташа погледна към Мак, който също бе погълнат от историята на Джон.
	— Докато той се усети къде бърка, тя вече бе поела по наклонения път с наркотиците и не можеше да си я върне. Имаше период от четири или пет години, когато тя избяга в Париж и изобщо не им се обаждаше дори. Освен когато й трябваха пари, разбира се. Това направо ги съсипа. Знам, че той обвинява себе си. А после, преди единайсет години, Симон се появи на прага им с малко дете на ръце и заяви, че не може да се справя повече. Родила бебето във Франция. Не им казала и дума. Това беше тотален шок. Тогава им каза, че щяла да се погрижи за себе си и да заживее в Англия, и започна да им оставя детето. Всеки път за по-дълго, не се появяваше, когато беше казала, и накрая те кандидатстваха за попечителство, и бяха одобрени. Симон не се появи дори за изслушването. Отначало той много се ядоса. Много се притесняваше за Флорънс и допълнителния товар на плещите й с грижите за малката, но истината е, че и двамата много се радваха, че Сара е при тях. — Джон се ухили. — В деня, когато получиха попечителството, сякаш получиха втори шанс в живота. Анри отново започна да мисли за коне и бяха щастливи. По-щастливи аз поне не съм ги виждал заедно. Беше тежък удар, когато чуха, че Симон е починала, но сигурно е имало и доза облекчение. Той я беше издирвал с години, даваше й пари, измъкваше я от кашите, в които се забъркваше, опитваше се да й помогне да започне на чисто, но Сара, разбира се, не знае нищо за това. Анри искаше да предпази малката от всичко… от онова, което той знаеше… — Джон потръпна. — Никое момиче не бива да научава това за майка си… Както и да е, Флорънс почина преди — колко? — четири години. След погребението й получиха оферта от общинския съвет, някаква финансова помощ, ако напуснат жилището си на първия етаж, защото било нужно за други хора с колички. Е, Анри взе парите, преместиха се в онзи апартамент в Сандаун и похарчи останалото за Баучър, онзи техен кон чудо. И оттогава той отново заприлича на себе си. Всичко беше измислено така, че да отведе Сара на едно по-добро място.
	— Искал е Сара да стане като него — отбеляза Наташа.
	Каубоя Джон поклати глава.
	— Знаеш ли какво, многоуважаема адвокатке? Искаше точно обратното. О, мислете си каквото искате за нея, но Сара — заяви той, вперил зачервените си очи в далечината — е единственото нещо в живота на този човек, с което той се гордее.


	Момичето беше заспало. Том шофираше през нощта, понякога я поглеждаше, свита на предната седалка, облегнала глава на прозореца. После, почти инстинктивно, поглеждаше и видеомонитора, на който се виждаше конят й в отделението между другите два, застанал нащрек, сякаш не искаше да се отпусне и беше готов за следващия етап от пътешествието им.
	Не беше казал на Кейт какво ще прави, защото вече знаеше какво би казала тя. Щеше да го обяви за луд, да го обвини, че е безотговорен и застрашава живота на едно дете. Знаеше, че ако ставаше дума за неговата доведена дъщеря, Сабине, ако тя беше избягала така и после се бе качила на стоп при напълно непознат в чужда страна, двамата щяха да се побъркат от страх и тревога.
	Но как би могъл да им обясни, че просто трябваше да помогне на момичето да продължи? И дори, че след като я бе слушал как оживено бъбри последните няколко часа, той малко й завиждаше. Колко хора имаха шанса да преследват голямата си мечта? Колко хора изобщо знаеха какво искат? Когато Сара говореше за пътуването си, за любовта си към коня и простичкия живот, който си представяше с дядо си, Том осъзнаваше колко е лесно да бъдеш притиснат от ежедневието и скован от рутина и дребни грижи.
	Това обаче не намаляваше тревогата му и той на няколко пъти бе готов да спре камиона и да се обади на полицията. Отново погледна видеомонитора. Конят леко вдигна глава и за един миг погледна право в камерата.
	— Грижи се за нея, приятел — тихо каза Том. — Господ е свидетел, че й е нужна подкрепа.


	В осем и половина спряха в заведение за бързо хранене, за да използват тоалетните. Джон поиска кафе, черно, с две захарчета, макар Наташа да му изтъкна, че така ще се налага още по-често да използва тоалетната, след което отиде до телефона да се обади в болницата. Такъв му бил обичаят, обясни през рамо. Обаждал се или се отбивал всеки ден. Старецът със сигурност би искал да знае какво става.
	— Какво ще му кажеш? — попита тя.
	— Истината. Знаем, че е наблизо, но още не сме я открили. Старият е голям проклетник обаче. Сигурно й е казал къде да иде, за да не я намерим. — Това го накара да се засмее и тя чуваше хихикането му, докато отиваше към телефона.
	Наташа отиде до масата и сложи пластмасовата табла пред Мак, стараейки се да не обръща внимание на това, че той побърза да затвори телефона си, сякаш беше проверявал съобщенията си.
	— Ако кажа, че е затворена кутия, ще ме фраснеш ли с нещо тежко? — пошегува се той.
	— Изобщо не е споделила.
	— Не сме я питали.
	— Но тя не е споменала нищо. Говорила съм с нея за баба й и дядо й и тя само ми каза, че са били щастливи.
	— Вероятно — отбеляза Мак, докато разбъркваше сметаната в кафето си — само това е счела за важно.
	Тя вдигна чашата с черно кафе, когато Джон дойде при тях, но той поклати глава със сериозен вид.
	— Вижте, налага се да се разделим. Анри не е много добре. Ако Сара не е наоколо… Ами някой трябва да е до него.
	— Много ли е зле?
	— Просто ме помолиха да мина. Е, всъщност искаха Сара да иде, но им казах, че в момента не е възможно.
	Джон бърникаше за дребни из джобовете си и проверяваше колко има. Изглеждаше внезапно уморен и някак си немощен.
	Наташа стана и се пресегна за чантата си, забравила кафето.
	— Ще те закараме до гарата. Ето, вземи. — Подаде му няколко банкноти. — За влака.
	— Не ми трябват парите ти, адвокатке — подразни се Джон.
	— Не са за теб, а за него. За да не е сам. О, за бога, просто си вземи такси от гарата — каза тя. — Заслужаваш го.
	Той погледна банкнотите, които тя държеше, и за първи път ироничното и подигравателно изражение го нямаше върху изнуреното му лице. Взе парите и леко наведе шапка към нея.
	— Е, благодаря — каза. — Ще ви се обадя, когато разбера как е.
	Вече бяха в колата, когато тя осъзна, че внезапното отсъствие на черния му хумор я бе разстроило повече от всичко, случило се досега.
	Когато стигнаха до паркинга на гарата, телефонът й звънна. Наташа вдигна.
	— Да, на телефона — каза тя и погледна към Джон, който слизаше от колата. — Извинете, бихте ли повторили? — Връзката беше лоша и тя махна с ръка на Мак да угаси двигателя. — Сигурни ли сте?… Благодаря, че ме уведомихте… Да, ще се свържа с вас.
	— Всичко наред ли е? — попита Джон през отворената задна врата.
	Явно нямаше търпение да тръгне, но нещо в изражението й го накара да спре. Тя затвори телефона.
	— Какво? — попита Мак. — Не ни карай…
	— Обадиха се за кредитната ми карта. Няма да повярвате — заяви Наташа. — Тя е във Франция.


>	Двадесет и четвърта глава

E>
	Най-добре ще се предпазиш от провал, ако познаваш напълно способностите на коня си.
@	Ксенофонт, „За ездаческото изкуство“
E$

	Сара сънуваше коне, кръв и магистрали. Събуди се от хладен повей и видя Том да наднича през шофьорската врата. Тя се надигна с мъка. Часовникът на таблото показваше осем без петнайсет.
	— Добро утро. — Том се беше преоблякъл и обръснал, сякаш е станал преди доста време.
	— Къде сме?
	Наоколо бе странно светло, сякаш целият свят бе станал с няколко тона по-ярък, отколкото в Англия. Наблизо се виждаше прекрасна конюшня със светложълти стени, червен покрив и ограда от плътен жив плет, грижливо подрязан отгоре. Огромни кашпи с чимшир, също чинно подрязан, стояха до портите, а един мъж чистеше отделенията и с лекота подмяташе с вилата си мръсната слама върху една количка.
	— Съвсем близо до Блоа — каза Том. — Добре си поспа.
	— Къде е Бу? — Същата инстинктивна паника.
	— Имаш предвид господин Диабло? В двора. — Той махна с палец към конюшнята. — Стигнахме тук късно снощи, но ти вече спеше и реших, че не е честно да свалям и двама ви от камиона. Той е в третото отделение отляво. Добре е. Беше малко запотен, когато пристигнахме, но вече е като нов.
	Тя примигна и успя да зърне носа на Бу, който се протягаше да захапе сеното в мрежата.
	— Нощният преход е за моя сметка. Но трябва да се връщам в Кале, Сара, така че, за съжаление, тук се разделяме с теб.
	Сара се опита да си събере ума, докато Том й помагаше да оседлае коня, след което й подаде два кроасана, които бе измолил от собственика на мястото за нощувка на конете. После той разтвори малка карта, на която бе отбелязал най-подходящия маршрут.
	— Оттук са шейсет или седемдесет мили в посока югозапад — показа й той червена линия на картата. — Бих те закарал, ако можех, но не мога да си позволя да изгубя още четири часа. Но пък времето е отлично за езда, а и пътищата са относително спокойни. Не мисля, че ще имаш някакви проблеми. Само не бързай много, става ли?
	Беше близо, осъзна тя, внезапно развълнувана. Виждаше името на картата. В сравнение с размера на Франция, беше само на няколко сантиметра от мястото.
	— Тук има друго място за подслон. — Беше оградил едно село с химикалка. — Ето ти номера им, просто за всеки случай. Обадих им се и ще те очакват. Вероятно ще можеш да хапнеш при тях довечера, но се опитай да си вземеш нещо и преди това, за всеки случай. И не забравяй, че те очакват да видят кон на име…
	— Диабло Блу — каза тя.
	— Е, ще се оправиш ли? — Гледаше я много сериозно, лицето му бе помрачено от колебание.
	— Ще се оправя — отвърна тя. Беше напълно сигурна в това. Нали все пак беше прекосила морето? Сега пътуваше с най-страхотния кон във Франция с благословията на Папа.
	— Това е номерът ми. Направи ми услуга и ми се обади, ако изпаднеш в беда, става ли? Мътните го взели, обади ми се, когато стигнеш закъдето си тръгнала. — Той й подаде сгънатата карта. — Просто ми се обади. Ще се радвам да чуя, че си добре.
	Тя кимна и пъхна картата в джоба си.
	— И не говори с никого. Особено с такива като мен. Просто… дръж главата си наведена и продължавай по пътя си.
	Тя отново кимна и този път леко се усмихна.
	— В теб ли е еврото, което обменихме? — Тя бръкна в раницата си и напипа плика.
	Том въздъхна.
	— Бог да ми е на помощ. Ти си най-странният стопаджия, когото някога съм срещал. Късмет ти желая — и на теб, и на този твой чудесен кон. — Явно се колебаеше, сякаш не бе напълно сигурен, че постъпва правилно.
	— Ще се оправя, Том — настоя тя. Болеше я от раздялата; беше се чувствала в безопасност с него. Нищо лошо не можеше да се случи с нея или с Бу, докато той се грижеше за тях. За миг изпита силна завист към доведената му дъщеря, чиито проблеми той бе приел като свои, и след минутка добави: — Благодаря ти.
	— За нищо — отвърна Том. Пристъпи напред и протегна ръка. Тя я стисна и леко се смути. После и двамата се ухилиха, сякаш мислеха за едно и също. — За мен беше удоволствие да пътувам с теб, госпожице Сара. — Изчака я да се качи на коня, после тръгна обратно към камиона си. — И твоят старец, изглежда, е свестен човек — викна той, след като внезапно се обърна към нея. — Когато разбере, че си тук, сигурно ще се зарадва много.


	Полята във Франция бяха по-обширни, отколкото онези на път за Дувър, равни, огромни пространства, без никакви граници. Земята обаче изглеждаше както в Англия: тъмнокафява, лепкава почва, обърната на огромни буци, които още не бяха раздробени, така че цялото поле изглеждаше като бурно море. Бу, освежен, крачеше щастлив по затревените канавки и банкета на пътя. Развъждането на породата му бе довело до това, че зимната му козина не бе много по-гъста от лятната. Том явно го бе изчеткал добре, докато тя беше спала, защото изглеждаше безупречно. Минаваха през страна, която беше чужда и все пак позната: земята от разказите на Папа, с език, който бе слушала от най-ранното си детство. Когато виждаше надписите по билбордовете и пътните табели, сякаш самата страна й говореше. Сякаш очакваше тя да разбере.
	Минаваше през малки селца, с тихи улички, спокойни, с редици еднакви къщи от сив камък и някое и друго грижливо поддържано сандъче с цветя или ярко боядисани капаци на прозорците. Размина се с един мъж, който носеше две багети и вестник под мишница. Кимна й, сякаш момиче на гърба на кон беше съвсем обичайна гледка.
	— _Bonjour_* — поздрави я той.
	[* Добър ден (фр.). — Б.р.]
	— _Bonjour_ — отвърна тя и изпита радостна тръпка, когато го изрече. Първата френска дума, която бе произнесла, откакто беше тук. Спря до коритото за поене на животни на площада, откъдето Бу пи вода на големи жадни глътки, докато ушите му смешно се плъзгаха напред-назад с всяко преглъщане. Сара слезе и си почина половин час, наплиска лицето си със студената вода, хапна си кроасаните и дори позволи на една майка да се приближи с две сериозни на вид дечица, за да погалят коня й. Жената отбеляза, че Бу е много красив, а Сара й отговори — на френски — че породата „Сел Франсе“ е известна с това. Беше го чувала много пъти от дядо си, но докато го казваше сега, леко се смути.
	— О — възкликна жената, — както в „Льо Кадр Ноар“.
	Името на школата, изречено толкова небрежно, й подейства като подтик на шпори. Жената го бе споменала, както други споменаваха за местния спортен център или жилищния комплекс на Сара.
	Яхна отново коня и продължи към табелата, която я насочи към Тур. Излезе от другия край на селото, мина покрай една вятърна мелница и по моста над река и само след няколко минути отново се озова в полята. Преминаваше под магистрали, веднъж прекоси огромно поле с вятърни турбини и през цялото време усещаше мощното туптене от завъртането на огромните им перки като пулсиране във вените. Сара усети как настроението й се повдига с всяка измината миля и в един момент дори запя — детска песничка, която си спомняше, че дядо й й пееше като малка. Свали шала от лицето си, изпълнена с нарастващо вълнение: _А, а, господин шоколАд! О, о, господин какаО…_ Гласът й се понесе над пустите и леко заскрежени поля. Бу задъвка юздата и вирна глава, молеше я да тръгнат по-бързо и понеже тя нямаше търпение да пристигнат и знаеше, че са само на няколко часа от мястото за нощувка, го стисна с крака, студеният въздух стегна кожата й, а тялото й сякаш се зареди от неговата енергия. Сетивата й се изостриха и сякаш възприемаше този нов пейзаж с всяка клетка от тялото си. Бяха само тя и конят й, бяха свободни, никой не ги наблюдаваше; Сара усети тази свобода, както я бе усещал всеки друг пътник на кон от хиляда години насам.
	„Аз съм във Франция, Папа — мислено му каза тя, — и тук е много красиво.“ Представи си стария човек в леглото, който сигурно сънуваше същите пътища, по които тя яздеше сега, и се радваше за онова, което тя се канеше да направи. И сякаш чула гласа му, наставленията му, тя се изправи на седлото, коригира ъгъла на краката под коленете си, скъси юздите и препусна в лек галоп, при който копитата на Бу потропваха в елегантен ритъм по затревения банкет, така че, ако можеше да ги види, старецът определено щеше да кимне одобрително.


	Даже и като дете винаги беше мразила дългите пътувания с кола. Изобщо не си спомняше за веселите къмпинги, караваните край морето, нито за панаирите и сергиите със сладолед или щастливите им роднини, за които по-късно разказваха сестрите й. Когато я питаха за пътуванията в детството й, Наташа си спомняше само безкрайни магистрали, чиито мили се отброяваха от постоянни викове „Стигнахме ли вече?“, караниците на родителите й на предните седалки, подмолните ритания и щипания от страна на сестрите й, които седяха от двете й страни на задната седалка. Помнеше и беглата миризма на повръщано, когато на някого неизменно му прилошееше от пътя.
	Вече бе близо трийсет години по-възрастна, но страхът й така и не бе изместен от предполагаемата радост от далечния път, от вълнението да стигнеш до ново място. По време на ваканциите през брака им Мак се наслаждаваше истински на пътуванията, като спираше където му хрумнеше, или шофираше цяла нощ, ако сметнеше това за по-забавно, а тя тайничко си мечтаеше за предварителен график. Несигурността дали ще имат осигурена вечеря или предварително резервирана стая я изнервяше; а нейният поглед на човек от предградията, както Мак го наричаше, я караше да се чувства едновременно неадекватна и виновна, задето му разваля удоволствието. През последните две години от брака им се бяха разбрали — за всеобщо разочарование — на почивки от типа ол инклузив. Тя седеше край басейна, четеше или се опитваше да скрие служебните документи, които тайничко бе взела със себе си, докато той обикаляше комплекса и накрая се напиваше с новите си приятели на бара.
	Кредитната й карта бе използвана предишната вечер на една френска бензиностанция на магистрала. Проблемът, както им бе обяснил служителят на компанията, издала кредитната карта, бе в това, че трансакцията бе регистрирана просто като „_Ла Бон Рут_, Париж“ — описание, което включваше седем подобни места в Северна Франция.
	— Ами аз смятам, че трябва да тръгнем за онова място с конете — беше казал Мак на ферибота предната вечер.
	Бяха успели да натоварят колата на късния нощен ферибот. Тя седеше в почти напълно тихата зала и гледаше през прозореца към тъмните и бунтуващи се води ниско долу, опитвайки се да възприеме казаното от служителя на кредитната компания за нещо възможно. Как би могла Сара да прекоси Ламанша с коня си? Как беше успяла да стигне до Франция? Не можеше да си го представи.
	— Ами ако не е тя? — попита Наташа.
	Мак й подаде бутилка вода. Вдигна краката си на седалката до нея и тя мръдна леко по-встрани от тях.
	— Какво говориш? — Той отвори бутилката си и отпи глътка. — Господи, колко съм жаден.
	Не беше се бръснал и по брадичката му бе набола тъмна сянка.
	— Ами ако е продала кредитната карта или някой я е откраднал от нея? Ами ако следваме грешния човек?
	— Възможно е, но би било страхотно съвпадение и някой друг също много да иска да иде във Франция. А и освен това нямаме други следи, нали така?
	Наташа посочи картата на масата помежду им.
	— Погледни тези разстояния само, Мак. Джон каза, че един кон може да измине трийсет или четиридесет мили на ден, ако се напрегне. Трудно би могла да стигне дори до Дувър за това време. Как би могла да прекоси Ламанша с коня и да премине през половин Франция? Погледни, Сомюр е на повече от триста мили от Кале. Няма начин да стигне толкова далеч.
	— И какво предлагаш?
	Тя се облегна на седалката си.
	— Да се върнем. — Гласът й бе неуверен. — Или да се обадим в полицията.
	Мак поклати глава.
	— Чуй ме, вече сме решили как да действаме. Мисля, че трябва да продължим към Сомюр.
	— Ами ако грешим?
	— Ами ако сме прави? Има логика да иде там. Дядо й смята, че е тръгнала натам. Както и твоята кредитна карта.
	Наташа пак погледна през прозореца.
	— Мисля… мисля, че много бъркаме. Трябваше да звъннем в полицията още вчера сутринта. Ти беше прав — не исках да се забъркваме с тях, защото не исках цялата история да излиза наяве. Признавам. Но вече стигнахме твърде далеч, Мак. Двамата отговаряме пред закона за четиринайсетгодишно момиче, което е изгубено, вероятно в чужда държава. Предлагам, когато слезем от ферибота, да се обадим в полицията. Така е най-разумно.
	— Не — твърдо отсече той. — В мига, в който въвлечем и полицията, тя ще изгуби коня си. Губи всичко. Не. Изгубена е само, в смисъл че ние не знаем къде е. Сара може отлично да знае накъде отива. Готов съм да й се доверя.
	— Решението не е само твое.
	— Знам. Но поемам отговорност, ако нещо се обърка.
	— Аз също съм отговорна за нея.
	Когато погледът на Мак беше толкова директен, все още успяваше да я развълнува дълбоко.
	— Знаеш ли какво? Ако наистина искаше да се обадиш в полицията, щеше да го направиш вчера. Отлично знаеш, Таш, че никой от нас не искаше да забърква ченгетата, макар и по различни причини.
	Никога не бе проявявал такава решителност, докато бяха женени.
	— Все едно, вече сме тук. Имаме представа накъде е тръгнала. Предлагам да идем до мястото с конете и да я чакаме там.
	Гласът на Наташа прозвуча по-строго заради болка, която изпитваше:
	— Ами ако грешиш, ако не е в безопасност, ако се окаже, че не е там, където мислим, ще можеш ли да живееш с тази мисъл после?
	Оттогава двамата не бяха си проговорили. Мак бе свалил колата от ферибота в Кале и после бе продължил да шофира цяла нощ. Не пое по магистралата, а вместо това избираше по-второстепенни пътища, където човек би могъл да се движи с кон, и се взираше в мрака, докато караше.
	Тя задряма и се събуди от тихия му глас. Говореше по телефона едва чуто и настоятелно.
	— Не е така — каза той, а после продължи: — Не, не, скъпа. Не мисля, че е добра идея. Знам. Знам.
	Наташа, която се чувстваше неудобно, че е будна, остана с извърнато лице и затворени очи, като дишаше нарочно равномерно, докато той затвори. Продължи да се преструва още десет минути, преди да се прозее демонстративно. Тогава той предложи да отбият някъде и да поспят за кратко. Минаваше един след полунощ и шансът да намерят хотел беше малък.
	— Няма да спим дълго — каза Мак. — Най-много час-два. После ще продължим.
	След напрегнатото мълчание в колата през последния час Наташа бе повече от доволна от предложението му. Отбиха от пустия път и спряха на паркинга на една бензиностанция, която бе частично осветена от една-единствена външна лампа. Нямаше други коли, а от другата страна на нисък и леко рехав жив плет равните поля на долината на Сома се простираха мрачно, понесли тежестта на историята си. Двигателят им бавно заглъхна.
	Двамата седяха в неловка тишина един до друг като в някаква нелепа пародия на първа среща, като прелюдия към първата целувка, мислеше си Наташа.
	Мак вероятно също бе усетил нещо подобно, защото бе дистанциран и прекомерно учтив. Предложи й тя да заеме задната седалка и след също толкова учтиво „благодаря“ Наташа се премести там, нави палтото си на руло, за да й послужи за възглавница, след което положи глава и се замисли, че сутрешният й костюм ще се омачка съвсем необратимо.
	— Искаш ли да ти дам якето си? Не ми е студено.
	— Не, благодаря.
	Той заспа, както правеше и когато бяха женени, сякаш скача от висока скала. Седалката му бе свалена назад и тя виждаше профила му в полумрака, отпуснат, с ръка, вдигната над челото, чуваше слабото му и равномерно дишане.
	Наташа не можеше да заспи. Лежеше в непознатата кола, в чужда страна, а мислите й препускаха като профучаващите в далечината автомобили. Мислеше за провалената си кариера, за мъжа в Лондон, който вече не я обичаше, за момичето, което беше някъде там навън в този момент, някъде под същото небе, и за цялата тази плетеница от нещастие и самота, в чийто център се намираше самата тя. Стана й студено и съжали, че не е приела предложеното от Мак яке, спомняйки си за едно момче, представлявано от нея в съда, което бе спало месеци наред на някакъв паркинг. Беше спечелила делото му, постигнала го бе с абсолютна решителност, но не можеше да си спомни дали се бе чудила какво му е било в действителност.
	И през цялото това време, през тези дълги часове, мъжът, с когото някога се бе надявала да прекара живота си, мъжът, когото се бе заклела да обича и с когото в една паралелна реалност щеше да споделя съпружеското легло, заслушана в дишането на спящите си деца, помръдваше леко на предната седалка и мърмореше нещо насън, безкрайно далеч от нея. Може би в сънищата си бленуваше за отдавна изгубена дългокрака любовница. Наташа лежеше в мрака и внезапно осъзна, за своя изненада, че болката от развода няма граници.


	— Линда, Наташа е.
	— Как си? Реши ли вече… семейните си проблеми?
	Те знаеха. Конър сигурно им бе разказал всичко. Наташа огледа омачканата си пола и скъсания чорапогащник, които личаха още по-неприятно под ярката утринна светлина.
	— Не. Още не.
	— Къде си? Кога се връщаш?
	Бяха спали няколко часа и се бяха събудили малко преди съмване. Мак се протегна назад и разтърси рамото й. Когато отвори очи, й трябваха няколко секунди, за да си спомни къде се намира. След два часа пътуване в мрачно мълчание бяха спрели на една бензиностанция да се освежат.
	— Не съм сигурна. Ще ми е нужно повече време, отколкото смятах. Може ли да се чуя с Бен?
	— Той излезе. С Ричард.
	— С Ричард ли? Защо е излязъл с Ричард?
	— Никой ли не ти се обади?
	— Не… защо?
	— Заради семейство Пърси. Споразумяха се. Ответната страна ни се обади сутринта и предложи нова сделка. Повече, отколкото очакваше тя. И госпожа Пърси се съгласи на определени часове за достъп. Само бог знае дали ще спазва графика, казва Ричард, но засега се споразумяха.
	— Слава богу.
	— Сега излязоха да го отпразнуват. Заедно с Майкъл Харингтън и Бен. Отидоха в „Уизли“ на закуска с шампанско. Тя вече е нова жена. Казах на Бен да внимава — оглеждаше го като гладна лъвица преминаваща газела.
	Ричард не си бе направил труда да й звънне. Моменталната й радост, че делото е приключено, се изпари, попарена от осъзнаването, че няма да й признаят никакви заслуги за това. В очите на Ричард тя вече не беше част от това дело.
	В този момент разбра също, че няма да я направят партньор. Не и тази година. Нито дори следващите няколко.
	— Лин? — обади се тя. — Дали… — после въздъхна. — Няма значение.
	Тъпа болка запулсира в слепоочието й. Стоеше на паркинга на една френска бензиностанция, облечена в дрехи на два дни, и разтриваше слепоочията си, докато гледаше преминаващите коли. Как се бе озовала тук? Защо не бе последвала съвета, който даваше на всеки свой стажант, и не бе запазила дистанция между себе си и своя клиент? Как не се бе досетила, че хаосът в живота на тези деца всъщност е заразен?
	— Е, как си иначе?
	— Добре съм — излъга тя.
	— Никой не знае какво да мисли за случилото се — внимателно подхвана Линда. — Много успешно криеш картите си.
	— И сега си плащам за това, нали?
	— Преобладава мнението, че си можела да подходиш по-разумно към всичко.
	Наташа затвори очи.
	— Трябва да вървя, Лин — каза тя. — Ще звънна по-късно.
	Мак вървеше към нея по паркинга. Това бе чистилището, мислеше си тя, кариерата й беше съсипана, личният й живот бе в руини, а двамата с бившия й съпруг явно бяха обречени да прекарат остатъка от дните си затворени в тази малка кола, затънали в спорове, целящи да оправдаят погрешните решения, които бяха взели.
	— О, Наташа! За малко да забравя да ти кажа. Рано сутринта имахме посетител. Няма да познаеш кой беше.
	Мак спря, за да каже нещо на две възрастни жени, които тъкмо бяха слезли от колата си. Каквото и да им беше казал, успя да ги разсмее и Наташа видя широката му усмивка, която не беше й отправял дълго преди да се изнесе. Нещо в нея се стегна.
	— Ъ…?
	— Али Ахмади.
	Наташа откъсна очи от Мак.
	— Какво каза?
	— Ха! Знаех си, че това ще те интересува. Али Ахмади.
	— Не е възможно! Той е с мярка за неотклонение. Защо са го пуснали, преди делото да бъде гледано в съда?
	Линда се разсмя.
	— Онова хлапе, за което четохме, е _друг_ Али Ахмади. Знаеш ли, че Ахмади е едно от най-често срещаните имена в Иран? Явно е нещо като иранския вариант на Джон Смит. Както и да е, онзи, когото си представлявала в съда, дойде да ти каже, че е приет в колеж и ще започне следването си през септември. Много сладко хлапе. Донесе ти букет цветя. Сложила съм ги в кабинета ти.
	Наташа приседна на една ниска стена, притиснала телефона към ухото си.
	— Но…
	— Знам, трябваше да проверим. Кой да се сети, че има двама с това име? Но е много хубаво, нали? Връща ти вярата в човечеството. Не можех да повярвам, че е способен на насилие. О, върнах му онова медальонче с коня, което искахме да му изпратим по пощата. Надявам се, че одобряваш. Той се зарадва.
	— Но… той ни излъга за разстоянието, което е изминал. Все пак ме принуди да предоставя фалшива информация по време на делото му.
	— Точно това казах и аз на Бен. И понеже преводачката беше тук, изровихме досието и я помолихме да погледне отново бележките на превода. И тя попадна на нещо интересно.
	Наташа не можеше да продума.
	— Али Ахмади наистина е казал, че е изминал деветстотин мили за тринайсет дни, но не и че е ходил пеша. Всички ние — както и преводачката — просто сме го разбрали така. Преди да си тръгне, Бен го попита — о, няма да повярваш колко е добър вече английският му! Невероятно направо! Както и да е, Бен го попита как е стигнал толкова далеч. Той обясни, че е вървял пеша понякога, друг път се е качвал на преминаващ камион, а после вдигна малкото конче. Част от пътя е яздил. На муле или нещо подобно. Но важното е, че никога не те е лъгал.
	Наташа престана да слуша какво друго й казваше Линда за това къде била сложила цветята и кога щяла да й се обади отново. Изтощена, тя отпусна глава върху ръцете си и се замисли за момчето, което бе стиснало дланите й в искрен жест на благодарност; за момчето, което бе пропътувало деветстотин мили за тринайсет дни. И което й бе казало самата истина.
	Когато вдигна очи, видя Мак да стои на няколко крачки с две пластмасови чашки в ръце. Той рязко извърна поглед, сякаш бе прекарал известно време вторачен в нея. Наташа затвори телефона.
	— Добре — каза тя и взе едното кафе от него. — Ти печелиш. Продължаваме към Сомюр.


	Беше направила грешен завой. Отново се вторачи в малката карта, вече оръфана от многократно сгъване и разгъване, която не можеше да й обясни защо маршрутът, който трябваше да я преведе покрай Тур и след няколко мили да стигне до подслона за коне, който Том й бе резервирал, вместо това я бе довел в някаква безкрайна индустриална зона. Последните няколко мили се движеше край една железопътна линия, но понеже на картата на Том нямаше отбелязана такава, не можеше да е сигурна дали се движи в правилната посока, или не. Беше се доверила на инстинкта си, вярваше, че всеки момент ще види табела за Тур или някакъв друг ориентир. Но не бе станало така и вместо това тучните поля полека се бяха превърнали в нещо, което й приличаше на покрайнините на Лондон — бетонни площи с огромни празни складове, паркинги и големи рекламни табели на строителни хипермаркети и молове, чиито краища се бяха измъкнали от рамките и сега отчаяно се развяваха от вятъра. От време на време с гръмовен грохот преминаваше влак, който стряскаше Бу, а после отново наставаше тишина, нарушавана понякога от минаваща кола.
	Слънцето бе започнало бавно да слиза към хоризонта, температурата бе паднала и Сара вече губеше увереността си, че е преценила правилно в каква посока да върви. Тя спря, загледа се отново в картата, после в небето, мъчейки се да прецени дали продължава да върви на югозапад, или е тръгнала на югоизток. Слънцето бе потънало в облаци и беше трудно да види нещо в сенките. Беше гладна и съжали, че не е спряла на някое от приятните на вид пазарчета, през които бе минала по-рано. Тогава бе нетърпелива да продължи. И напълно сигурна, че по това време вече ще е стигнала конюшнята.
	Пейзажът наоколо бе станал по-студен и мрачен, сградите бяха без прозорци и видимо необитаеми от известно време. Изглежда, вървеше към някаква железопътна разпределителна гара, защото релсите се бяха раздвоили, а после се появиха още линии, на които имаше паркирани вагони, затворени здраво и покрити с графити, навсякъде имаше стълбове, които поддържаха гъста мрежа от кабели над главата й. Притеснена, Сара реши да се върне, откъдето беше дошла. Въздъхна дълбоко и уморено и понечи да дръпне Бу да се обърне.
	— _Que fais-tu ici?_*
	[* Какво правиш тук? (фр.). — Б.р.]
	Тя се извърна на седлото и видя пет мотора, няколко скутера и различни мотопеди, на два от които имаше и допълнителен пътник. Само няколко души бяха с каски. Повечето пушеха и гледаха сурово. Познаваше тези младежи, както познаваше и момчетата в комплекса, където живееше.
	— _Eh? Que fais-tu ici?_
	Не искаше да отговаря. Знаеше, че акцентът й ще я издаде, че е англичанка. Обърна им гръб и продължи с Бу леко вляво. Нещо й подсказваше, че няма да може да мине през тях. Но се надяваше, че ще изгубят интерес и просто ще си тръгнат.
	— _Tu as perdu les vaches, cowboy._*
	[* Кравите ли си загуби, каубой? (фр.). — Б.р.]
	Краката й неволно се стегнаха около Бу. Добре обученият кон можеше да долови дори най-лекото напрягане на ездача, така че това движение, заедно с лекото опъване на юздата, привлече вниманието на Бу.
	— Хей!
	Един от мотоциклетистите избръмча покрай нея. Чуваше и другите отзад, подвикваха подире й и си приказваха помежду си. С безизразно лице тя продължи да язди, съзнавайки, че няма как да е сигурна, че напред има изход. Индустриалната зона беше огромна, включваше грамадни складове и пусти паркинги. Графитите, надраскани в червено и черно по стените, говореха за липсата на всякаква дейност, а вероятно и надежда тук.
	— _Hé! Jʼai parlé a toi!_*
	[* Хей! На теб говоря! (фр.). — Б.р.]
	Сара чу форсирането на един от моторите и сърцето й се качи в гърлото.
	— _Eh! Jʼai parle a toi! Putain!_*
	[* Ей! На теб говоря, по дяволите! (фр.). — Б.р.]
	— Allez-vous en — отвърна тя, като се стараеше да звучи по-уверено, отколкото се чувстваше. _Махайте се._
	Те избухнаха в смях.
	— _Allez-vous en!_ — подвикна един, имитирайки гласа й.
	Вече настъпваше мрак, когато Сара подкара коня в тръс.
	Седеше с изправен гръб и чуваше моторите да форсират и обикалят зад нея. Напред имаше повече светлини. Ако можеше да се върне до главния път, те щяха да я оставят на мира.
	— _Putain! Pourquoi tu te prends?_*
	[* Мамка му! За каква се мислиш? (фр.). — Б.р.]
	Един от мотоциклетите се изравни с нея, после изостана. Усети как конят й се напряга, ушите му помръдваха рязко, сякаш чакаше сигнала, който все не идваше. Тя разпери длан върху врата му, сякаш черпеше сили от него, и същевременно се мъчеше да не му предаде надигащата се в нея паника. „Те ще си тръгнат след малко — говореше му мислено тя. — Ще се отегчат и ще ни оставят на мира.“ Но един скутер се завъртя рязко и спря пред нея. Бу също спря изведнъж, при което хълбоците му се снижиха почти до земята, а главата му се вдигна високо. Още двама на мотоциклети се появиха отпред и сега вече тримата препречваха пътя й. Шалът й бе увит около лицето, а шапката — нахлупена ниско над очите.
	Един хвърли цигара на земята. Сара седеше напълно неподвижно, а едната й ръка неволно галеше рамото на Бу.
	— _Putain! Tu ne sais pas quʼil est impoli dʼignorer quelquʼun?_* — Младежът вирна брадичка към нея. Приличаше на северноафриканец.
	[* Мамка му! Не знаеш ли, че е грубо да игнорираш някого? (фр.). — Б.р.]
	— _Je… je dois aller au Tours_* — каза тя, като се постара гласът й да не трепери.
	[* Аз… трябва да отида в Тур (фр.). — Б.р.]
	— _Tu veux aller au Tours… — Смехът бе зловещ. — Je te prendrai au Tours. Montes a bord._* — Той потупа седалката си и всички се засмяха.
	[* Искаш да отидеш в Тур… Ще те заведа в Тур. Качвай се на борда (фр.). — Б.р.]
	— _Il у a quoi dans се sac?_*
	[* Какво има в раницата? (фр.). — Б.р.]
	Тя ги изгледа един по един.
	— _Rien_* — отговори. Искаха да й вземат чантата.
	[* Нищо (фр.). — Б.р.]
	— _Il est trop plein pour rien._*
	[* Твърде пълна е, за да е нищо (фр.). — Б.р.]
	Един от младежите, с бледа кожа, бръсната глава и бейзболна шапка, беше слязъл от мотора си. Тя се мъчеше да запази спокойствие и да диша равномерно. „И тези тук са като момчетата у дома — повтаряше си тя, — само се опитват да впечатлят останалите. Трябва само да им покажеш, че не се страхуваш от тях.“
	Младежът бавно тръгна към нея. Беше с мърляво яке в маскировъчен цвят, от чийто горен джоб стърчеше пакет цигари. Спря на няколко крачки, огледа я, а после, без предупреждение, скочи напред и кресна:
	— Рааа!
	Бу изпръхтя и скочи назад. Момчетата се разсмяха.
	— Спокойно — мърмореше тихичко Сара и отново го стисна здраво с крака. — Спокойно.
	Момчето с шапката дръпна от цигарата си и отново пристъпи напред. Вече нямаше да спрат, реши Сара. Бяха си намерили нова играчка, която да тормозят. Тайничко огледа далечните сгради, като се опитваше да пресметне кой е най-добрият път за бягство. Те със сигурност познаваха района и вероятно прекарваха часове наред тук — обикаляха с моторите, убиваха си времето и търсеха подходящи места за грабеж и нещо за рушене просто защото скучаеха и не знаеха какво да правят.
	— Paaa!
	Този път Сара го очакваше и Бу потръпна, но не подскочи. Тя го стискаше здраво с крака и ръце, мълчаливо му нареждаше да не помръдва, не му даваше и да си помисли за страх. Конят обаче не беше съвсем сигурен. Сара го виждаше как извива очи назад, изпънатият му врат се напрегна, усещаше стегнатата му уста в края на юздата и как нетърпеливо дъвче юздечката. Когато мотоциклетите отново форсираха, тя разбра какво трябва да направи.
	— _Sʼil vous plait_ — каза тя, — _laissez-moi la paix._*
	[* Моля ви, оставете ме на мира (фр.). — Б.р.]
	— _Renvois-moi et je te laisserai la paix_* — Младежът махна към раницата й.
	[* Дай ми я и ще те оставя на мира (фр.). — Б.р.]
	— _Hé! Putain! Renvois-le, ou jʼen fais du pȃté pour chien!_*
	[* Ей, кучко! Дай му я или ще направя коня ти на кайма (фр.). — Б.р.]
	Северноафриканецът беше подхвърлил нещо за конско месо и това бе всичко, което й бе нужно. Сара подготви Бу, краката й мълчаливо му предадоха нарежданията й. Той отказваше да я чуе в продължение на няколко секунди, все още скован от тревога, после обучението му даде резултат и започна да марширува на място, краката му се повдигаха внимателно, ритмично, по два наведнъж, в много далечна версия на _пиафе_.
	— _Regardez! Un cheval dansant!_*
	[* Вижте! Танцуващ кон! (фр.). — Б.р.]
	Момчетата започнаха да подсвиркват, моторите ревяха, приближавайки се по-близо и по-близо, леко объркани от това, което тя правеше. Сара потисна страха си и се опита да изключи шума и да се съсредоточи, да накара Бу да събере силите си, да концентрира цялата си енергия. Конят отпусна глава до гърдите си, краката му започнаха да се вдигат по-високо. Усети тревогата му и сърцето й се сви заради това, че й се доверяваше, заради готовността му да направи каквото поиска от него, независимо от страха му. Чу едно от момчетата да крещи нещо към нея, но думите му се изгубиха в оглушителното туптене на кръвта в главата й.
	— _Alors, comme ça on se fait valser, hein?_* — Момчето, което беше слязло от мотора си, се приближи съвсем. Усмивката му бе жестока и подигравателна. Напомни й за Малтиеца Сал. Тя използва десния си крак, за да отмести леко коня встрани от него. Бу вече подскачаше леко на място, подтикван от нейното нарастващо вълнение, но също така и от напрежението в атмосферата, което усещаше остро, така че Сара едва го удържаше. Между младежите се натрупваше отрицателна енергия, опасна и обтегната до скъсване. Тя усещаше жаждата им за хаос и неприятности. Направо чуваше мислите им, докато обмисляха възможностите си. „Моля те — обърна се тя мислено към Бу. — Само веднъж. Трябва да го направиш заради мен.“
	[* Тогава може би да потанцуваме? (фр.). — Б.р.]
	— _Faites-la descendre!_* — викна едно момче и махна на останалите да я свалят от коня. Тя усети някаква ръка да се протяга към крака й. Това й стигаше. Петите й се стегнаха около корема на Бу, а стойката й на седлото го подкани да се вдигне още и още, а после тя викна: „Хоп!“ и той скочи високо, издигна се над тях и с гигантски подскок задните му крака изритаха и се опънаха хоризонтално. _Каприол!_ Сякаш всичко спря, замръзна на място и за миг тя зърна онова, което мъжете в битките сигурно са виждали преди повече от две хиляди години — лицата на враговете им, разкривени от ужас, когато невероятните коне предизвиквали гравитацията и скачали във въздуха, а самите им крака също се превръщали в летящи оръжия.
	[* Смъкнете я! (фр.). — Б.р.]
	Под нея се чуха уплашени викове, също и възмутени крясъци. Два мотоциклета се прекатуриха, а момчето, което беше близо до коня, се пльосна на земята. Когато предните копита на Бу стъпиха тежко на асфалта, тя се хвърли напред и петите й се забиха в хълбоците му.
	— Давай! — викна тя. — Давай!
	И огромният кон скочи край моторите, зави зад ъгъла и полетя по асфалтовия път обратно натам, откъдето бяха дошли.


	В тъмната болнична стая, на няколкостотин мили оттам, Анри Лашапел, чиято глава бе наклонена настрани и подпряна с възглавницата от сестрата от нощната смяна, се събуди, погледът му се спря на размазаната снимка на коня до него и зачака образът да се изясни и изчисти. Сякаш се бе приближил, докато спеше, и сега това блеснало око се взираше в неговите очи с някакво нежно разбиране и явно безгранично търпение. Очите на Анри, сухи и възпалени, се отвориха и затвориха няколко пъти объркано. И после възкликна благодарно: „Геронтий“. Конят примигна бавно и наведе нос, сякаш го позна, и Анри се опита да си спомни как се бяха озовали тук. Вече нищо не му беше ясно; беше по-лесно да се остави на течението, да приема без борба помощта и непознатите лица.
	Сега усещаше коравата кожа на ботушите около прасците си, мекия черен шевиот на яката до врата си, далечния смях на приятелите си ездачи, които се подготвяха някъде встрани. Миризма на пушек, карамелизирана захар и топла кожа галеше ноздрите му, а лекият бриз от долината на Лоара разхлаждаше кожата му. После беше на коня и излизаше пред червената завеса, ръцете му, в ръкавици, леко държаха кожените юзди, очите му бяха вперени уверено между вирнатите уши на коня. Усещаше дългите и силни крака на Геронтий под себе си, а елегантната му и отличителна походка му бе толкова позната, колкото и неговата собствена, така че някаква дълбока радост и своеобразна еуфория изпълниха цялото му тяло. Геронтий нямаше да го изложи; този път щеше да докаже уменията си. Този път щеше да е _крилат ездач_.
	Защото сега беше различно: дори не се налагаше да предава желанията си на коня. Помежду им имаше телепатия, разбирателство, което никой от Великите майстори не му бе разкрил. Преди шпорите му да погалят страните на коня, преди да премести тежестта на тялото си или дори да изрече и дума, Геронтий предугаждаше желанията му. Какво благородно същество, мислеше си Анри в почуда. Как бе могъл да го изостави за толкова дълго?
	Конят протегна врат, застана в центъра на арената, копринено меката му козина проблясваше под светлините на прожекторите, копитата му се вдигаха под него, двамата стояха в центъра на истински вихър от очаквания — и тогава, с едно могъщо свистене, той се изправи на задни крака, вдигна се невероятно високо, не залитна нито за миг, не се поколеба, изпъна гордо глава и остана така неподвижен, сякаш беше негово право да ги заплени с постижението си. Анри беше там, наведен зад него, стиснал здраво крака, с перфектно изпънат гръб, и от устата му се откъсна възторжен вик, когато осъзна какво става — двамата бяха във въздуха и никога повече нямаше да слязат на земята.
	Точно тогава я видя: момичето в жълта рокля, застанала до мястото си пред него, вдигнала тънките си ръце високо над главата. Аплодираше го, очите й бяха насълзени от гордост, а на лицето й грееше усмивка.
	„Флорънс! — викна той. — Флорънс! — Аплодисментите от арената го оглушиха, избухналите в очите му светкавици го заслепиха. — Флорънс!“ И това беше всичко, понесе се още по-високо, заглушавайки далечното остро пищене на машините, притеснените гласове, внезапното рязко отваряне на вратата на отделението.


	Мак чукаше на вратата й.
	— Готова ли си? Жената каза, че вечерята е в осем.
	Наташа си бе сложила нескопосно скроения панталон и червената памучна риза — единствените неща, които й станаха от местния хипермаркет, и сега се обади уморено:
	— Дай ми пет минутки. Ще се видим долу.
	Чу стъпките му в коридора, отекващи от дървената ламперия по стените, и порови в чантата си за спирала, която поне малко да освежи бледото й, изтощено лице.
	Бяха пристигнали в града малко след пет. Първата им спирка бе Националната школа по езда, дом на „Льо Кадр Ноар“, но вратите бяха затворени. По интеркома чуха глас, явно раздразнен от настоятелното звънене на Мак, който ги осведоми, че школата е отворена за посетители само две седмици след Коледа. На следващия въпрос на Мак отговори, че не е пристигало никакво английско момиче на кон. Нито Мак, нито Наташа говореха свободно френски, но това не им попречи да доловят язвителното недоверие в гласа на мъжа.
	— И бездруго няма как да ни е изпреварила — изтъкна Наташа. — Най-добре да се настаним и да решим какво ще правим по-нататък. Отново провери данните за кредитната си карта, но нямаше никакви нови трансакции. Сара не беше теглила пари от миналата вечер. Наташа не бе сигурна дали да приеме това за добър, или за лош знак.
	„Шато дьо Вериер“ се намираше в центъра на средновековния град и точно зад кавалерийската школа. Самото шато беше огромно, пищно украсено, истински шедьовър, като местата, където бяха отсядали в ранните дни на връзката си, когато се опитваха да се впечатлят един друг и когато Мак използваше афтършейв и й правеше комплименти каквото и да бе избрала да облече; когато тя намираше нещо забавно или мило в поведението му, което само след две години вече я дразнеше.
	— Предполагам, че бихме могли да отседнем на място, хубаво като хотелска верига — заяви Мак. Стараеше се да поддържа бодър вид, но тя знаеше, че откакто бяха на френска територия, и неговите страхове се бяха увеличили. Двамата се държаха много учтиво помежду си през последните няколко часа. Сякаш положението вече бе толкова сериозно, толкова критично, че не оставяше място за други чувства. Или може би просто никой от двамата вече не бе толкова уверен в крайния изход, както в началото.
	Наташа слезе и завари Мак, седнал пред буен огън, да обяснява ситуацията на собственичката на хотела. Французойката изслуша историята му с любезно учудване.
	— Мислите, че това дете е яздило дотук от Кале? — повтори тя.
	— Знаем, че се е запътила към „Льо Кадр Ноар“ — обясни Мак. — Просто трябва да намерим начин да говорим с някого, да разберем дали е дошла.
	— Господине, ако четиринайсетгодишно английско момиче се беше появило само на кон тук, целият Сомюр щеше да знае. Сигурен ли сте, че може да стигне толкова далеч?
	— Знаем, че е изтеглила пари близо до Париж вчера вечерта.
	— Но това е на повече от петстотин километра…
	— Възможно е — заяви категорично Наташа, която си мислеше за Али Ахмади. — Знаем, че е възможно.
	Двамата с Мак се спогледаха.
	— Сега няма да има никого там — каза жената. — Ако искате, мога да позвъня в полицията и да попитам дали е съобщено за подобно нещо.
	— Би било чудесно — отвърна Мак. — Благодарим ви. Бихме приели всяка помощ.
	После собственичката излезе, за да провери какво става с вечерята, и той попита Наташа:
	— Добре ли си?
	— Да.
	Гледаше през прозореца, сякаш се надяваше момичето да се покаже иззад дърветата в далечния край до живия плет. Вече й се струваше, че навсякъде вижда Сара — зад паркираните коли, зад ъгъла на някоя тясна уличка. „Ще се появи тук.“ Но когато си спомнеше за Али Ахмади, тя не мислеше за неговото тържество на волята, нито за букета, който я чакаше в офиса й, а само за собствените си грешки. И усещаше, с ужас в сърцето, че е направила нова колосална грешка.
	Седнала срещу на Мак на вечеря, в толкова романтична обстановка, тя осъзна, че не е гладна, и вместо това пиеше вино. Три-четири чаши бяха изпити, без да забележи. По мълчаливо съгласие не говореха за Сара, но тя не можеше да измисли какво да каже и не знаеше накъде да гледа. Седеше срещу Мак и очите й се спираха непрекъснато върху ръцете му, кожата му, разрошената му кестенява коса. Необичайно за него, той също не говореше много, само гълташе лакомо храната си и от време на време изръмжаваше доволно.
	— Много е вкусно, нали? — подхвърли той, преди да забележи, че тя само побутва храната в чинията си.
	— Чудесно — отвърна тя.
	Той изглеждаше притеснен, сякаш не знаеше как да продължи, и неговото смущение само подсили нейното, така че, когато той отказа десерта и сподели, че предпочита да си вземе дълга вана, двамата почувстваха неимоверно облекчение.
	— Аз ще се поразходя из парка — каза тя.
	— Сигурна ли си? Доста е студено.
	— Имам нужда от малко въздух. — Опита да се усмихне, но не се получи.
	Студеният въздух я блъсна в лицето и спря за миг дъха й, затова тя се загърна по-добре в палтото си. Усещаше се слаб мирис на пушек. Вдясно се виждаше бегло масивната класическа фасада на школата, а малко по-далеч и леко встрани бяха широките и покрити със светли камъни улици на Сомюр.
	Тя тръгна към един голям див кестен и когато стигна до ствола му, спря и погледна нагоре, през елегантните му клони, към небето, което представляваше обширен мастилен безкрай, недокоснат от градското осветление, проблясващ с милиони дребнички точици светлина. Наташа вече не мислеше за работата си, за загубеното дело, за съсипаната си връзка. Не смееше да мисли и за Сара и къде може да е сега. Вместо това се замисли за Ахмади и за това, че не беше я излъгал. Засрами се от себе си, че бе допуснала мнението й за него толкова бързо да се промени.
	Не знаеше колко време е стояла така, когато чу стъпки по чакълената алея. Видя Мак и сърцето й подскочи.
	— Какво има? Полицията ли? — попита тя, когато забеляза, че държи телефон. — Намерили ли са я?
	Косата му беше суха — явно не беше взел вана.
	— Обади се Каубоя Джон. — Лицето му бе сериозно. — За стареца, дядото на Сара. Починал е тази вечер.


	Наташа не знаеше какво да каже. Очакваше той да постъпи в типичния си стил, да се засмее и да се извини, да каже, че е било лоша шега, но не последва нищо подобно.
	— Господи, Таш — каза той накрая, — какво ще правим сега?
	Тя чуваше тихото поскърцване на клоните на дървото, разлюлени от вятъра, и сега усети остро студа върху лицето си.
	— Ще я намерим — каза тя, а гласът й прозвуча странно и дрезгаво дори в собствените й уши. — Трябва да я намерим. Не виждам какво друго можем да…
	Нещо се надигаше в гърдите й, ужасно и непознато усещане за давене, което за миг я паникьоса. Заобиколи го и тръгна бързо, а после направо се затича към хотела. Мина през елегантното и просторно фоайе и се качи по махагоновото стълбище до стаята си. Сълзите рукнаха още преди да легне на леглото по очи, вдигнала ръце над главата си. Остави ги да попиват в меката завивка, без да знае за какво плаче: за момичето, което беше само в чужда страна и чиято последна връзка с любимото семейство беше прекъсната, за осиротялото момче, чийто живот бе осъдила толкова погрешно, или може би за ужасната бъркотия, в която бе превърнала своя живот. Сега, вероятно освободена от алкохола и от непознатата обстановка, в чуждата страна, в резултат на хаоса от последните два дни, Наташа хлипаше неудържимо и цялото й тяло се тресеше, сякаш плачът извираше от най-дълбоките и тайни кътчета на душата й. Плачеше тихо и не знаеше дали някога ще може да спре.


	Чуваше моторите зад гърба си. Вече препускаше с все сили, дишаше накъсано, скована от страх. Бу тичаше, изпънал врат, а изпод копитата му хвърчаха искри в мрака. Сара рязко дръпна юздата му надясно и го насочи към нещо, което приличаше на път, чу свистенето на гуми зад гърба си, нов стряскащ вик: _Putain!_ и забеляза, че се е озовала на паркинга на някакъв супермаркет.
	Препускаше в галоп през паркоместата и едва забеляза, че наоколо някакви хора бутат пазарски колички, а един шофьор спря рязко насред маневрата си. Мотоциклетите се бяха разпръснали; виждаше ги с периферното си зрение. Опита се да забави Бу — ако се приближеше още малко до супермаркета, щеше да е сред хора и младежите нямаше да посмеят да й направят нищо — но вратът на коня бе изпънат и неподатлив. Ужасеният Бу беше изгубен в своя си свят.
	Тя се дръпна силно назад, маркировката по асфалта се сливаше пред погледа й.
	— Бу! Стой! — викна тя, но с ужас разбра, че няма да може да спре. Светкавично осъзна, че трябва само да се задържи на гърба му, прескочиха нисък парапет, голяма дупка в асфалта, прелетяха през пуст паркинг и тогава видя, че са стигнали до края на комплекса и че черната празнота от другата страна на ниската стена е само голо поле. Сара се изправи в стремето и опъна само едната юзда, което бе стар номер, целящ да го завърти в малък кръг и да убие скоростта.
	Но не бе преценила колко близо е стената и колко невъзможен ъгълът, под който искаше да го завърти. И тя, както и конят, не беше видяла стръмния склон от другата страна на стената, затова, когато той скочи, ослепял от страх, когато предните му крака бяха високо във въздуха, едва тогава и конят и ездачът му разбраха грешката си.
	Ревът на моторите изчезна. Сара полетя в тъмното небе, дочула някъде отдалеч вик, който можеше и да е нейният. После Бу се препъна, главата му потъна под нея и Сара падна. За миг зърна осветен път, чу ужасен трясък и всичко потъна в мрак.


	След като нямаше отговор на дискретното му почукване, Мак натисна тихо дръжката на вратата, притеснен това да не предизвика нов конфликт помежду им. Но не можеше да се върне в стаята си: тя изглеждаше толкова наранена, лицето й беше восъчнобледо на лунната светлина, обичайното й самообладание го нямаше.
	— Таш? — тихо се обади той. Повтори името й и бавно отвори вратата.
	Тя лежеше на леглото с балдахин, скръстила ръце над главата си. За момент си помисли, че може да е заспала. Но тъкмо се канеше да затвори тихичко вратата, когато забеляза помръдването на раменете й, долови приглушено хлипане. Застина на мястото си. Наташа не бе плакала пред него от години. Много дълго време, след като в крайна сметка се бе изнесъл преди петнайсет месеца, той си спомняше изражението на лицето й, застанала в коридора, стиснала устни, сдържана, облечена в деловия си костюм, докато гледа как той носи вещите си към колата.
	Но това беше в едно друго време.
	Мак внимателно прекоси стаята. Тя потръпна, когато я докосна по рамото.
	— Таш?
	Остана да лежи, без да помръдне. Не можеше да прецени дали просто не може да отговори, или го чака да си тръгне.
	— Какво има? — попита той. — Какво не е наред?
	Когато най-сетне вдигна лице от завивката, видя колко е бледа и подпухнала от сълзите. Остатъците от спиралата се бяха разтекли по страните й и Мак едва се сдържа да не ги избърше.
	— Ами ако не я намерим? — Очите й блестяха отчаяно.
	Ясно виждаше колко дълбоко я боли и това го шокира, сякаш беше непозната за него жена. Не можеше да откъсне очи от нея.
	— Ще я намерим. — Само това можеше да каже. — Не разбирам, Таш…
	Тя се надигна и седна, като сви колене и опря брадичката си на тях, преди да извърне лице. Наложи се да повтори два пъти, преди да я разбере.
	— Той ни се довери.
	Мак седна на леглото до нея.
	— Да, но…
	— Беше прав. Аз съм виновна за всичко.
	— Не… не… — прошепна той. — Това е пълна глупост и не биваше да го казвам. Не си виновна ти.
	— Виновна съм — настоя тя разплакана. — Аз го разочаровах. И нея също. Не се грижех за нея, както трябваше. Но всичко беше прекалено…
	— Ти се справяше чудесно. Както каза сама, доколкото е по силите ти. И двамата се стараехме. Нямаше как да знаем, че ще стане така.
	Мак беше крайно учуден, че нещо, казано от него, може да провокира такава реакция от нейна страна. Наташа от много време изглеждаше безразлична към него.
	— Хей, стига, казах го просто така… Бях ядосан…
	— Не. Беше прав. Не биваше да се изнасям. Ако бях останала… може би щях да я накарам да ми се довери повече… Но не можех да остана близо до теб. И близо до нея.
	Слабите й ръце се виждаха през тънките ръкави на червената риза, която вече бе изцапана от спиралата. Искаше му се да я докосне, но се опасяваше да не би отново да се затвори в себе си.
	— Не можеше да стоиш близо до Сара ли? — Гласът му бе тих, предпазлив.
	Лицето й вече бе по-спокойно и хлипанията бяха престанали.
	— Тя ми показа, че изобщо не ме бива в това. Присъствието на Сара ме накара да разбера, че може би е имало причина да не мога да родя дете. — Тя преглътна тежко. — А случилото се после доказва, че съм била права.
	Гласът й пресекна и тя отново заплака, ридания разтърсваха цялото й тяло и тя сякаш видимо се смали.
	Мак бе поразен от неочакваната й скръб по изгубените им бебета.
	— Не, Таш — тихо каза той и се пресегна да хване ръката й. Пръстите й бяха мокри от сълзи. — Не… Не е така, Таш. Не е вярно… Стига… — Той продължаваше да я успокоява, но и неговият глас пресекваше. Притегли я към себе си, прегърна я и лекичко я залюля в прегръдките си, без да съзнава какво точно прави. — О, господи. Не… ти щеше да си чудесна майка, сигурен съм.
	Облегна глава върху косата й, вдъхна познатия му аромат и осъзна, че сълзата, пълзяща по бузата му, е негова. Ръцете на жена му се обвиха около него и тя се притисна към тялото му в мълчаливо признание, че може би все пак й е нужен, желан е и има какво да й предложи. Седяха прегърнати в мрака и тъгуваха, с голямо закъснение, за децата, които бяха загубили, и съвместния живот, от който се бяха отказали.
	— Таш — измърмори той. — Таш…
	Хлипанията престанаха и на тяхно място, неизречен, един въпрос увисна помежду им, сякаш изгаряше кожата им при докосване. Той обхвана с длани лицето й, вгледа се в подпухналите клепачи, в мокрите й страни, мъчеше се да я разгадае и видя нещо, което го накара да забрави всяка мисъл.
	Мак сведе глава към Наташа, прошепна нещо тихичко и целуна долната й устна, пръстите му обхождаха лицето й, което бе сякаш ново, но и странно познато. За миг я усети да се колебае и дълбоко в себе си той също застина — _Какво означава това? Спираме ли?_ — но после тънките й пръсти стиснаха силно пръстите му и от устните й се изтръгна тих стон, докато търсеше устните му.
	Мак я притисна към леглото и от него се откъсна стон на облекчение и страст. Целуваше шията й, косата, трескаво се мъчеше да разкопчае омачканата й риза, вдишваше сладостния аромат на кожата й и желанието го правеше още по-непохватен. Краката й се обвиха около кръста му и той отбеляза, в някаква далечна част от съзнанието си, която още можеше да разсъждава, че тя никога не е била такава. От дълги години. Тази Наташа бе нов човек, чиито чувства в случая бяха много по-сложни, отколкото можеше да проумее сега.
	Отвори очи и я погледна на слабата светлина от прозореца, забеляза размазаната спирала, рошавата и немита коса, слабото туптене на пулса й по протегнатата бледа шия и нежността, която бе изпитал преди малко, се превърна в нещо първично мъжко. Предизвикваше у него нещо, което не бе могъл да й признае в дните на брака им. Нямаше връщане към миналото. Жената в прегръдките му сякаш бе напълно непозната.
	— Желая те.
	Чу гласа й в ухото си, сякаш самата тя бе изненадана от себе си; в леката му дрезгавина се преплитаха желание и отчаяние.
	— Желая те — повтори тя и Мак издърпа ризата през главата си, разбрал, че макар това да не е въпрос, има само един възможен отговор.


>	Двадесет и пета глава

E>
	Ездачът е в голяма опасност, ако нещо се случи с коня му.
@	Ксенофонт, „За ездаческото изкуство“
E$

	Високо над нея кръжеше бяла птица; летеше в огромни, лениви кръгове и издаваше някакво дразнещо жужене, което ставаше все по-силно, а когато вече станеше непоносимо, стихваше. Сара примигна, защото не можеше да я види ясно на фона на светлото небе, като мълчаливо й се примоли да престане с бръмченето.
	Лежеше абсолютно неподвижно, докато шумът ставаше все по-силен, но този път земята под нея започна да вибрира и тя се намръщи от болката в главата и дясното рамо. „Моля те — примоли се тя, — стига толкова. Много е шумно.“ Затвори здраво очи, мъчейки се да се изолира от това грубо насилие над сетивата й. Най-накрая, когато стана съвсем непоносим, шумът престана. Тя изпита бегла благодарност, но рязко бе атакувана от нов, различен шум. Затръшването на врата. Вик на изненада.
	Сара изохка мислено: „Рамото ми“. И после: „Много ми е студено. Не си усещам краката“. Светлината леко помръкна, тя отвори едва-едва очи и видя надвиснала тъмна фигура над нея.
	— _Ça va?_*
	[* Добре ли си? (фр.). — Б.р.]
	Паниката я обзе още преди съзнателно да разбере какво става. Нещо не беше наред, никак не беше наред. Примигна, забравила болката, и различи един мъж, наведен над нея. Осъзна, че лежи в някаква канавка.
	Надигна се с мъка и трескаво запълзя назад, докато не се облегна на някакъв бетонен стълб.
	Мъжете. Мотоциклетите. Ужасът.
	Фермерът стоеше на няколко крачки от нея, със загрижено лице, а огромната му жълта селскостопанска машина стоеше наблизо, с отворена врата, след като явно бе скочил от нея.
	— _Que faire?_* — попита той.
	[* Как да ти помогна? (фр.). — Б.р.]
	Сара се опита да фокусира погледа си. Озърна се и видя, че се намира в обширно разорано поле, а в далечината се виждаха складовете на индустриалната зона. Индустриалната зона. Скок в мрака.
	— Конят ми — каза тя и скочи на крака, след което неволно извика от болка. — Къде е конят ми?
	Фермерът се отдръпна леко и й махна да остане на мястото си.
	— _Je telephonerai aux gendarmes_ — каза той. — _Dʼaccord?_*
	[* Ще се обадя в жандармерията. Става ли? (фр.). — Б.р.]
	Тя вече залиташе нататък по пътя, мъчейки се да проясни мислите и погледа си.
	— Бу! — викаше Сара. — Бу!
	Не видя подозрението върху лицето на фермера, докато натискаше с дебелите си пръсти копчетата на телефона. Ако го беше видяла, сигурно щеше да прочете там мислите му: „Наркотици? Лудост?“. Едната й страна беше цялата в кал, на лицето й имаше синина; сигурно се бе забъркала в нещо?
	— _Tu as besoin dʼaide?_* — попита предпазливо той.
	[* Имаш ли нужда от помощ? (фр.). — Б.р.]
	Тя не го чу.
	— Бу! — продължаваше да вика, катерейки се върху един бетонен блок, като се помъчи да запази равновесие. Цялото тяло я болеше, а погледът й отказваше да се проясни. Но дори и така виждаше, че полето е пусто, нямаше нищо, освен няколко врани в далечината, единствено виждаше парата от дъха си. Виковете й просто заглъхваха в мразовитото утро.
	Сара се обърна към мъжа.
	— _Un cheval?_ — примоли се тя. — _Un cheval brun? Un Selle Français?_*
	[* Кон? Кафяв кон? _Сел Франсе_? (фр.). — Б.р.]
	Трепереше от студ и страх. Това не можеше да е истина. Не и сега, след всичко станало. Страхът я сграбчи в лапите си, разтърси я из основи и я остави без дъх от жестокостта на случилото се. Беше твърде страшно, ужасно дори да си го представи. Не можеше да е изчезнал. Разбира се, че не беше изчезнал.
	Фермерът вече стоеше до вратата на машината си.
	— _Tu as besoin de mon aide?_* — попита той отново, вече не толкова настоятелно, сякаш се надяваше, че чужденката ще заяви, че не се нуждае от помощта му и всичко е наред.
	[* Имаш ли нужда от помощта ми? (фр.). — Б.р.]
	Но Сара вече куцукаше нататък по пътя, без да знае къде да го търси най-напред, твърде заета да вика името на коня си. Парализиращият шок от изчезването на Бу маскираше болката в рамото й и ритмичното туптене в главата й.
	Беше изминала почти цялата дължина на разораното поле, когато осъзна, че конят й не е единственото нещо, което липсва.


	На около трийсет мили оттам, Наташа също се събуди от неочакваното усещане за липса. Даже преди да осъзнае, че чува как Мак отива в банята, вече й липсваше тялото му до нейното. Още усещаше тежестта на ръката му върху талията си, стегнатия му крак зад нейния и топлия му дъх върху врата си. Без него сякаш се носеше в безтегловност, вместо да лежи сгушена в голямото двойно легло. _Мак_.
	Чу как вдига седалката на тоалетната и леко се усмихна при тази проява на съпружеска съобразителност. Сгуши се под завивките и се наслади на топлината им, която свидетелстваше за часовете на удоволствие, на взаимно желание. Спомни си устните, ръцете му, тежестта на тялото му и настойчивостта, с която я гледаше, сякаш изминалата година бе не просто забравена, а направо изличена в небитието от силата на чувствата им. Спомни си и собствените си реакции, липсата на задръжки, изгарящото желание, което бе избуяло толкова неочаквано, сякаш бе нещо отделно от нея и представата, която имаше за себе си. Сякаш миналите им спорове, дребните жестокости и обиди, всичко, което им пречеше да бъдат откровени един с друг, бе подсилило емоциите на момента. Беше го изненадала, но също така беше изненадала и себе си. Кога за последен път се бе виждала в такава добра светлина през неговите очи?
	Премести се към неговата половина от леглото и се наслади на още топлия отпечатък от кожата му там. Чу пускането на водата в тоалетната, а после и шуртенето на чешмата, докато си миеше ръцете. Нямаше ли да е хубаво отново да се обвие около него, преди да тръгнат отново да търсят Сара? Нямаше ли да е чудесно да използва устните му, ръцете му, тялото му, за да се подкрепи и почерпи сили за предстоящия ден? Колко ли щеше да е прекрасно да се къпят заедно в огромната вана и отново да опознае тялото му сантиметър по сантиметър, покрито цялото с пяна? „Обичам го“, помисли си тя и признанието й донесе облекчение, защото вече можеше да престане да се съпротивлява.
	Въздъхна доволно. После — доста прозаично — разтърка очи и се сети за размазаната спирала, опита се да приглади косата си, която се сплескваше на темето й. Цялото й тяло сияеше и тръпнеше в очакване и тя мислено го подкани да побърза. Искаше го до себе си, около себе си, вътре в себе си. Изпитваше физическа нужда от него, каквато мислеше, че вече не може да изпитва. С Конър никога не беше се случвало. Вярно, усещаше физическо привличане и сякаш и двамата утоляваха жажда, която бе взаимна, но го нямаше това замайващо и първично усещане, че си половината от едно цяло, което те кара да усещаш дори временното отсъствие като ампутация.
	Именно тогава чу гласа. Отначало си помисли, че говори някой навън в коридора, но докато лежеше и се мъчеше да чуе думите, осъзна, че е Мак. Стана от леглото, уви се с чаршафа и боса отиде до вратата на банята, където се поколеба само за миг, преди да притисне ухо към дъбовите дъски.
	— Скъпа, нека поговорим за това по-късно. Ти… невъзможна си. — Смееше се. — Не, не съм… Мария, няма да обсъждам това сега. Казах ти, още я търся. Да, ще се видим на петнайсети… И аз. — Отново се засмя. — Трябва да затварям, Мария. Ще ти се обадя, когато се прибера у дома.
	Дълги години след това Наташа продължаваше да свързва миризмата на пчелен восък с лошо предзнаменование. Дръпна се от вратата, усмивката й вече я нямаше, а онова вътрешно сияние магически се беше превърнало в лед във вените й. Едва бе стигнала до леглото, преди той да отвори вратата. Тя затаи дъх, разтърка лицето си, не знаеше как да се държи с него.
	— Будна си — подхвърли Мак. Усещаше погледа му върху себе си. Гласът му бе леко дрезгав от недостатъчен сън.
	— Колко е часът? — попита тя.
	— Осем и петнайсет.
	Сърцето й биеше болезнено в гърдите.
	— Най-добре да тръгваме — каза Наташа и огледа пода за дрехите си. Не го погледна и за миг.
	— Искаш да ставаме ли? — Звучеше изненадан.
	— Би било добре. Трябва да говорим с полицаите, забрави ли? Собственичката… тя щеше да им позвъни от наше име. — Забеляза бикините си под масивния орехов скрин. Изчерви се, като си представи как се бяха озовали там.
	— Таш?
	— Какво? — Тя се обу с гръб към него, закрила голото си тяло с чаршафа.
	— Добре ли си?
	— Да. — Успя да оправи бикините си над хълбоците и се обърна към него. Постара се погледът й да не издава нищо. Но мислено му желаеше бавна и мъчителна смърт. — Защо да не съм?
	Мак се мъчеше да разгадае настроението й. Усмихна се, вдигна рамене, не беше сигурен какво става.
	— Просто мисля, че трябва да продължим — каза тя. — Да не забравяме защо сме тук.
	И преди той да успее да продума, тя грабна нещата си и хукна към банята.


	Полицаят бе разговарял с администрацията на „Льо Кадр Ноар“, преди да дойде в хотела.
	— Няма никакви сведения за подобно момиче тук — каза той, докато седяха и пиеха кафе в салона, поднесено им от собственичката, която се бе оттеглила дискретно настрани, — но ме увериха, че непременно ще ви уведомят, ако тя пристигне. Ще останете ли още?
	Наташа и Мак се спогледаха.
	— Явно да — отвърна Мак. — Това е единственото място, където Сара би дошла. Ще останем, докато тя пристигне.
	Разказът им бе предизвикал същата реакция у полицая, както и у жената от хотела: леко неверие и бегло неодобрение към това как едни потенциални родители биха могли да толерират толкова далечно самостоятелно пътуване на едно дете.
	— Може ли да попитам защо смятате, че е тръгнала към „Льо Кадр Ноар“? Нали знаете, че това е строго елитна академия?
	— Заради дядо й. Той е бил член — или както там се нарича — на академията преди много години. Именно той, изглежда, е смятал, че тя трябва да дойде тук.
	Инспекторът явно остана доволен от отговора. Записа си нещо в бележника.
	— Освен това използва кредитната ми карта. Знаем, че е теглила пари, пътувайки във Франция — добави Наташа. — Всичко сочи, че се е запътила насам.
	Изражението на полицая остана неразгадаемо.
	— Ще предупредим полицаите в радиус от петдесет мили. Ако някой я забележи, ще ни извести. — Той сви рамене. — Няма да е лесно обаче да се намери точно това момиче на кон в района — трябва да знаете, че около Сомюр е пълно с хора, които яздят.
	— Разбираме — отвърна Наташа.
	След като полицаят си тръгна, продължиха да мълчат. Наташа огледа салона и забеляза тежките завеси и препарираните птици в стъклените витрини.
	— Можем да обиколим с колата — предложи Мак. — По-добре, отколкото да седим тук цял ден. Жената каза, че ще ни се обади, ако стане нещо.
	Пресегна се да докосне ръката й, но Наташа се дръпна и се зае да рови в чантата си.
	— Едва ли има смисъл и двамата да обикаляме — каза тя. Искаше й се да го удари заради обидата, изписана на лицето му. — Аз ще ида до школата. Ти тръгвай с колата. Ще поддържаме връзка.
	— Това е нелепо. Защо да се разделяме сега? Наташа, ще вървим заедно.
	Кратка пауза. Тя си събра нещата, без да го поглежда.
	— Добре — каза накрая и излезе от стаята.


	В края на разораното поле имаше следи от копита. Сара се опита да претича през него, когато ги забеляза, но дебел слой кал, лепкава и тежка, се залепи за ботушите й, забавяйки я неимоверно. Най-сетне стигна до другия му край, но освен няколко кални буци по асфалта нямаше друга следа от Бу.
	Продължи да обикаля още половин час, пресичаше полето на зигзаг, надничаше в малки горички, гласът й прегракна от викане и накрая се озова в съседното село. Вече трепереше, беше измръзнала и без никакви сили. Болеше я рамото, а стомахът й се свиваше в болезнени крампи от глад. Край нея профучаваха коли, без да я забележат или без да ги е грижа, и само понякога й свиреха с клаксон, ако излезеше на платното.
	Когато приближи селото, забеляза няколко магазина един до друг. Уханието на хляб от пекарната бе сладко и уютно, и напълно недостижимо. Пъхна премръзналата си ръка в джоба и намери три монети. Евро. Не можеше да си спомни как се бяха озовали там: Том беше сложил всичките й пари в плика, в откраднатата й раница. Дребни монети. Ресто от някаква покупка предния ден. Загледа монетите, погледна пекарната, а после телефонната будка от другата страна на площада. Всичко беше заминало: паспортът й, документите на Бу, парите й, кредитната карта на Наташа.
	Имаше един-единствен човек, който можеше да й помогне. Бръкна във вътрешния си джоб, където пазеше снимката на Папа; вече беше омачкана и тя се опита да я изглади с пръсти.
	Сковано прекоси площада, влезе в магазинчето за цигари и попита за телефон.
	— _Tu as tombé?_* — попита съчувствено жената зад щанда.
	[* Падна ли? (фр.). — Б.р.]
	Сара кимна и засрамено погледна дрехите си, покрити с кал.
	— _Pardonnez moi_* — извини се тя и се огледа дали не е оставила кални следи по пода.
	[* Извинете ме (фр.). — Б.р.]
	Жената се взираше в лицето й и се намръщи загрижено.
	— _Alors, assaies-toi, chérie. Tu voudrais une boisson?_*
	[* Седни, мила. Искаш ли нещо за пиене? (фр.). — Б.р.]
	Сара поклати глава.
	— Англичанка съм — обясни тя много тихо. — Трябва да се обадя вкъщи.
	Жената само погледна трите монети в ръката на Сара. Протегна се и докосна леко лицето й.
	— _Mais tu as mal a la tête, eh? Gérard!_*
	[* Главата ли си си ударила? Жерар! (фр.). — Б.р.]
	След няколко секунди зад бара се появи мустакат мъж, стиснал две бутилки червен сироп, които остави на плота. Жената му каза нещо тихо и махна към Сара.
	— Телефон — каза той само. Тя стана и тръгна към обществения телефон, но той размаха пръст. — _Non, non, non. Pas là. Ici._*
	[* Не, не, не. Не там. Тук (фр.). — Б.р.]
	Сара се поколеба, не беше сигурна, че е безопасно, но сметна, че няма голям избор. Той вдигна плота на бара и я поведе по тъмно коридорче. На малък скрин в дъното му стоеше телефон.
	— _Pour téléphoner_ — каза той. Тя му подаде монетите, но мъжът само поклати глава. — _Ce nʼest pas nécessaire._*
	[* Обади се. Няма нужда (фр.). — Б.р.]
	Тя се помъчи да си спомни международния код за Англия. После набра номера.
	— Вътрешно отделение.
	Английският глас отсреща имаше неочакван ефект: изпита мигновена носталгия.
	— Обажда се Сара Лашапел — каза тя с пресекващ глас. — Искам да говоря с дядо си.
	Последва тишина.
	— Би ли изчакала за момент, Сара?
	Дочу някакво далечно мърморене, както когато някой сложеше ръка върху слушалката, и притеснено погледна към часовника, понеже не искаше да навърти голяма сметка на французите. Чуваше гласа на жената зад вратата, която говореше оживено, докато сервираше кафе на някого. Вероятно обсъждаха нея, англичанката, която беше паднала от коня си.
	— Сара?
	— Джон? — изненада се от гласа му, защото очакваше да чуе друга сестра.
	— Къде си, момичето ми?
	Сара замръзна. Не искаше да му казва. Дали Папа би одобрил, ако кажеше на Джон къде е? Или ще иска тя да продължи сама? Истината често й навличаше неприятности.
	— Трябва да говоря с Папа — каза тя. — Би ли ме свързал, моля те?
	— Сара, трябва да ми кажеш къде си. Търсим те.
	— Не — твърдо отсече тя. — Не искам да говоря с теб. Искам да чуя Папа.
	— Сара…
	— Важно е, Джон. Наистина е много важно. Моля те, направи го заради мен. Не ме карай да те моля… — Беше на ръба да се разплаче.
	— Не мога, миличка.
	— Можеш. Говорих с него онзи ден. Ако сложиш телефона до ухото му, той ще чуе какво му казвам…
	— Сара, момичето ми, дядо ти си отиде.
	Тя се вторачи в стената. Някой беше включил телевизора в бара и сега се чуваше глухото му бръмчене и възбуденият глас на някакъв футболен коментатор.
	— Къде е отишъл?
	Дълга пауза.
	— Сара, скъпа, той си отиде завинаги.
	Нова студена вълна я обля, тръгвайки от краката й.
	Тя поклати глава.
	— Не — каза в слушалката.
	— Скъпа, трябва да се прибереш у дома. Време е да се върнеш.
	— Лъжеш — кресна тя. Зъбите й тракаха.
	— Скъпа, много съжалявам.
	Затръшна телефона. Цялото й тяло се тресеше и искаше да седне. Смъкна се много бавно и седна на балатума, докато всичко около нея бавно се завъртя в лудешки танц.
	— _Alors!_*
	[* Е? (фр.). — Б.пр.]
	Не знаеше колко минути са минали, но бегло осъзна, че жената вика съпруга си и после два чифта ръце я вдигат на крака. Поведоха я към голямата зала в бара, сложиха я да седне на червена седалка, тапицирана с изкуствена кожа, а после жената сложи чаша горещ шоколад пред нея и продължи да пуска бучки захар вътре, преди да го разбърка хубаво.
	— _Regardez!_ — обади се един клиент. — _Elle est si pȃle!_*
	[* Вижте! Колко е бледа! (фр.). — Б.р.]
	Някой подхвърли нещо за шок. Сара ги чуваше сякаш много отдалече. Забеляза нови лица, съчувствени усмивки. Някой свали шапката й за езда и тя се засрами от мръсната си коса, от калта под ноктите. Не й беше останало нищо. Папа го нямаше. Бу го нямаше.
	Жената сега разтриваше ръката й, подканяше я да опита от горещия шоколад. Тя отпи от учтивост, като се чудеше дали няма да повърне.
	— _Tu as perdu ton cheval?_* — питаше някой, но главата й бе толкова замаяна, че едва след няколко опита успя да кимне.
	[* Коня ли си изгуби? (фр.). — Б.р.]
	— _De quelle couleur est il?_*
	[* Какъв е на цвят? (фр.). — Б.р.]
	— _Brun_* — глухо отвърна тя. Чувстваше се, сякаш е в безтегловност, сякаш всичко се случваше някъде далеч. За миг се зачуди дали ако спрат да я държат за ръце, няма да се понесе нагоре в атмосферата и просто да изчезне. И защо не? Нямаше нищо, което да я задържа на земята, никой, който да милее за нея. Нямаше към какво да продължава, нито към какво да се върне. Бу сигурно лежеше мъртъв в някоя канавка — като онази, в която се бе озовала тя. Младежите може да са го преследвали в продължение на много мили. Можеше да е откраднат, да го е блъснала кола, да се е изгубил в тази огромна страна и повече никога да не се появи. А Папа… Папа беше починал, докато я нямаше. Никога повече нямаше да види ръцете му, силния му гръб, докато се навежда и отново се изправя, зает да четка коня, стиснал зъби от усилието. Никога повече нямаше да седят пред телевизора и да коментират заедно новините. Нищо вече нямаше смисъл.
	[* Кафяв (фр.). — Б.р.]
	Представи си себе си като мъничка точица, съвсем сама във Вселената. Вече нямаше място за нея, нямаше близък човек, нито собствен дом. Това прозрение я смаза толкова внезапно, че за малко не изгуби съзнание. После видя, че хората са я зяпнали, и й се прииска просто да се махнат. Мислеше си, че може да полегне на кожения диван и да спи сто години.
	Дочу загрижено мърморене. Усети как клепачите й се спускат и после жената отново бутна чашата до устните й.
	— _Cʼest le secousse_* — каза някой и дори повдигна клепачите й да провери.
	[* Получила е сътресение (фр.). — Б.р.]
	— Добре съм — отвърна тя и се учуди сама как можеше нещо да е толкова очевидно вярно и в същото време да е напълно грешно.
	— _Mademoiselle_. — Един слабичък човек с цигара стоеше точно пред нея. — _Le cheval est brun?_*
	[* Госпожице. Конят кафяв ли е? (фр.). — Б.р.]
	Сара го погледна.
	— _Il est de quelle taille? Comme ça?_* — Той вдигна високо ръка, почти до рамото си.
	[* Колко е висок? Толкова ли? (фр.). — Б.р.]
	Изведнъж тя фокусира вниманието си. Кимна.
	— Ела, ела — каза той. — Моля, ела.
	Усети подкрепата на жената, която я хвана под ръка, и изпита благодарност към нея. Краката й сякаш не бяха нейни. Бяха слаби и сякаш се огъваха като маркучи при най-малкото напрежение. Тя примигна, защото светлината на утрото внезапно я заслепи след полумрака в бара. Жената се качи на задната седалка на някаква кола заедно с нея, а слабият мъж седна отпред. Можеше да я заведат къде ли не, помисли си Сара разсеяно. Постъпваше точно обратно на това, което я беше учил дядо й. Но вече нямаше сили и й бе безразлично. _Защото Папа го нямаше._ Повтаряше си думите мислено отново и отново, но нищо не ставаше. „Вече не чувствам нищо“, помисли си тя.
	След около миля или две завиха към една ферма и минаха по черен път, осеян с ръждясали селскостопански машини и огромни кули от слама, грижливо опаковани в лъскав найлон. Една гъска изсъска гневно, когато слязоха, и слабичкият мъж я прогони.
	Заобиколиха някаква голяма барака и тогава го видя: стоеше насред един краварник, седлото и юздата му бяха преметнати чинно върху ограждението.
	— Бу? — невярващо възкликна тя, забравила напълно за болката в рамото.
	— _Il est le vôtre?_* — попита мъжът.
	[* Вашият ли е? (фр.). — Б.р.]
	Бу изцвили, сякаш за да не остане никакво съмнение в отговора.
	— _Le fermier lʼa trouvé ce matin, en haut par le verger. En tremblant comme une feuille, il a dit._*
	[* Фермерът го е намерил тази сутрин горе в овощната градина. Каза, че треперел като лист (фр.). — Б.р.]
	Тя почти не го чуваше. Измъкна се от ръцете им и хукна към коня. Покатери се тромаво върху заграждението и падна от другата страна, а после го прегърна през врата и притисна разплаканото си лице към топлата му кожа.
	Кой би си помислил, че едно момиче може да плаче толкова за един кон, коментираха после в магазина за цигари дълго след като бяха пратили Сара да върви по пътя си с още една чаша топъл шоколад и половин багета в корема. Тя беше плакала неспирно в продължение на трийсет минути, докато превързваше окървавените колене на животното, докато го галеше и успокояваше, и абсолютно бе отказала да се отдели от него. Не беше съвсем нормално едно момиче да изпитва толкова силни чувства към животно.
	— О, нали ги знаете момичетата — обади се жената зад бара, докато бършеше праха от бутилките. — Страшно обичат животните на тази възраст. И аз бях същата. — Тя замълча и кимна към съпруга си, който зяпаше нещо във вестника. — Още е така, естествено — добави тя и леко изсумтя, след което се върна в кухнята, съпровождана от веселия смях на клиентите им.


	Мак изчака Наташа да се качи в колата, преди да запали двигателя. Цяла сутрин отказваше да говори с него. Всеки път, когато той се опиташе да каже нещо, да намекне за случилото се помежду им, тя добиваше онова изражение, което той познаваше от брака им и което излъчваше едва сдържано неодобрение и неизказан укор. Трудно му бе да реши как да отвърне: тя го желаеше предната вечер — не беше й се натрапил насила. Защо тогава се отнасяше така с него сега?
	Мак знаеше, че е постъпил правилно, но му беше трудно да си представи, че страстната и гореща жена от предишната нощ се е превърнала в скованата личност до него. Тя беше в прегръдките му сутринта, беше спал с устни, долепени до нежната кожа на врата й, и първото нещо, което бе изпитал, беше неудържимо вълнение. Имаше безброй възможности: нещо се бе открехнало помежду им, беше излязло наяве. Може би не беше твърде късно, каза си той. Не беше само заради секса, макар че, откровено казано, и той беше невероятен. Наташа сякаш бе разкрила нова страна от същността си и бе позволила само на него да види нещо, което криеше толкова дълго. По-късно тя отново бе заплакала, този път по време на оргазма, и докато я прегръщаше и й шепнеше нежно, Мак имаше чувството, че му е подарила нещо. Не можеше да повярва, че бяха изгубили толкова много време разделени.
	_Желая те._
	Тогава как да си обясни тази сутрин? Мак знаеше, че обича тази своенравна жена със сложен характер, но не беше сигурен, че има сили и енергия да продължава да руши бариерите, които тя непрекъснато поставяше между тях. „Права си — мислено й каза той. — Мъжете се отегчават от «трудни» жени именно затова, защото те превръщат една прекрасна случка в нещо отровно.“
	— Да не би да си чула разговора ми по телефона сутринта? — попита той внезапно.
	Тя не можеше да лъже. Страните й пламнаха.
	— Не — отвърна гласно.
	— Аз и Мария не сме заедно, ако заради това е всичко. Приятели сме. Трябваше да работим заедно днес. Наложи се да отменя ангажимента си.
	Тя махна с ръка.
	— Виж. Вече пристигнахме.
	— Тя си има нов приятел — каза Мак, но Наташа вече бе излязла от колата.
	Бяха спрели пред Националната школа по езда и Мак я последва към офиса, където ги посрещна млада жена с вързана на опашка коса, чиято сияйна кожа говореше за живот, прекаран на открито, която се здрависа с тях. Извини им се за недоразумението предния ден: не били разбрали ситуацията, обясни тя, нито връзката им с „Льо Кадр Ноар“.
	Докато Наташа обясняваше кои са, Мак разгледа някои от снимките, доста от тях избелели от годините, на които имаше коне, застинали в невъзможни пози, и мъже с островърхи шапки и униформи със златни ширити, които спокойно ги яздеха, сякаш не беше нищо необичайно конят да е застанал на два крака и под ъгъл от четиридесет и пет градуса. По-нататък на стената имаше черен паметен плакет: всички ездачи на „Льо Кадр Ноар“ от 1800 година насам, чиито имена — само едно или две на година — бяха изписани със златни букви. Едно изпъкна пред очите му: Лашапел, 1956–1960. Замисли се за стареца, който навярно така и не бе разбрал, че името му е увековечено тук, че е бил почетен по този начин, и се натъжи за човека, който бе посветил живота си на красотата и съвършенството, а е бил принуден да прекара последните години от живота си там, където беше живял. Сега разбираше по-добре горещото желание на стареца, строгото обучение на Сара. Какво друго да искаш за децата си, освен съвършенство и красота? Или удоволствието от преследването на тези високи цели?
	— Ето — каза той и извади папка със снимки. — Това са Сара и нейният кон. На тази се вижда по-добре лицето й.
	Жената ги разгледа, после кимна.
	— Язди много добре. — Трудно бе да се прецени дали просто не е любезна с тях.
	— Дядо й се казва Лашапел. Това е той. — Мак посочи към плакета.
	— С вас ли е? Тук много често се връщат бивши ездачи. Имаме специален бюлетин „Приятели на «Льо Кадр Но…»“.
	— Той почина снощи — каза Наташа.
	— Затова ли е избягала?
	— Не — отвърна Наташа и погледна към Мак. — Смятаме, че още не знае.
	Жената подаде снимките отново на Мак.
	— Съжалявам, че не можем да ви помогнем, но ако чуем нещо, госпожо, господине, непременно ще ви уведомим. Бихте ли искали да разгледате наоколо, докато сте тук?
	Бяха поверени на един младеж, който ги разведе из школата, и сега се озоваха на „Кариер Оньор“, огромна открита пясъчна арена, където един мъж с черна шапка яздеше пъргав кафяв кон под погледите на близо дузина други, които го наблюдаваха внимателно от безукорно подредените си отделения. Той премина в лек галоп първо в една посока, после в друга, при което конят му изпръхтя от усилието.
	Докато вървяха, младежът им обясняваше: там бяха настанени конете за паради, нататък бяха конете, с които се правеше обездка, а още по-нататък — онези, които прескачаха препятствия. Общо бяха около триста. Това бе един свят на строг порядък, на високи стандарти, които се изискваха и спазваха. Мак изпита странна гордост, че подобно място още съществува.
	— Защо сме тръгнали на туристическа обиколка? — мърмореше на моменти Наташа, докато крачеха по поредната алея, оградена с дървета, към следващото отделение за коне, следващата пясъчна арена за тренировки, в един свят, отдаден на постигане на съвършенство, което никой от двама им не разбираше. Но той знаеше, че и тя изпитва същото като него: какво друго биха могли да правят? Така поне можеха да научат повече за онова, към което се стремеше Сара. Парадоксалното бе, че макар и на няколкостотин мили от дома, тук се чувстваха много по-близко до нея.
	Наташа извади телефона си.
	— Ще позвъня на компанията за кредитната си карта — каза тя. — Минаха няколко часа.
	— На почивка ли сте тук? — попита техният гид на английски с тежък акцент, докато Наташа се отдалечаваше.
	— Не точно — отвърна Мак.
	— Фотограф ли сте? — продължи младежът и посочи чантата на Мак.
	— Да. Но не съм тук по работа.
	— Трябва да снимате „Карусел“. Това е представлението в края на учебната година. Всички ездачи се представят.
	— Извинете ме за момент. — Телефонът му звънеше.
	— Какво става? — попита Наташа, прекъснала собствения си разговор.
	Той се извърна с гръб и прокара пръсти през косата си, докато слушаше.
	— О, господи — възкликна и затвори телефона.
	— Тя знае — досети се Наташа. — Знае, че той е мъртъв.
	Мак кимна.
	Тя вдигна ръка към устата си.
	— Значи знае, че вече си няма никого на света.
	Мак се зачуди дали и той беше пребледнял толкова силно като нея. Двамата се гледаха, безразлични към останалите, към красивия пейзаж около тях.
	— Блокирай картата, Таш — каза той накрая. — Ако е решила, че няма смисъл да идва тук, трябва да я спрем да хукне другаде.
	— Но така ще е изложена на по-голям риск. Трябва да сме сигурни, че има достатъчно пари за храна и за подслон. През нощта всичко замръзва навън.
	— Но така можем да я гоним из Франция седмици наред. Има хиляди места, където можеш да подслониш един кон. Трябва да я спрем.
	— Знам, но като отрежем единствения й източник на сигурност, няма да постигнем нищо.
	— Ако бяхме отрязали този източник още в Англия, нямаше да стигне толкова далеч. — Сякаш обвиняваше нея. Не можеше да се сдържи.
	— Щеше да намери начин.
	— Търсим я вече от два дни и две нощи, по дяволите, и още нямаме никаква представа къде…
	— Господине? — Младежът, който ги развеждаше, беше притиснал слушалката на уоки-токито си към ухото. — Господине? Мадам? _Attendez, sʼil vous plaȋt._* — Заговори много бързо на френски, после продължи на английски: — Дошло е някакво английско момиче. На кон. Госпожица Фурние каза да дойдете с мен.
	[* Почакайте, ако обичате (фр.). — Б.р.]


	Не беше си представяла така тържественото си пристигане. През първите два дни от пътуването непрекъснато рисуваше картини в главата си, свързани с въодушевлението, което щеше да изпита, когато стигнеше до мястото, което със сигурност щеше да й стане като втори дом. Това бе съдбата й. Беше в кръвта й, както казваше дядо й.
	Но през последните пет мили Сара си повтаряше тези думи като своеобразна патерица, като опората, от която се нуждаеше, за да продължи. Мина бавно през Сомюр, безразлична към елегантните широки улици, към златистите фасади на сградите, към извечната красота на речния бряг. Изтощеният Бу привличаше любопитни погледи заради превързаните си колене, а неколцина минувачи цъкнаха неодобрително, защото не биваше да се язди ранен кон. Сара знаеше, че и тя не изглежда по-добре — с насиненото си лице и калните дрехи. Дванайсет километра, осем километра, четири… Подканяше го да върви нататък, прехапала устни, за да не заплаче от болката в рамото и от главоболието, което не спираше да я мъчи.
	Беше готова да захлипа, когато видя табелите, сочещи към „Екол дьо Кавалери“, а после разпозна на една от улиците елегантната фасада на сградата с форма на подкова. Но нямаше никакви коне: мъжете, които крачеха из двора, не бяха в черно, а с камуфлажните дрехи на съвременни военни.
	— _Le Cadre Noir?_* — попита тя един, който тъкмо пресичаше площад „Шардоне“.
	[* Това „Льо Кадр Ноар“ ли е? (фр.). — Б.р.]
	— _Non!_ — Беше я изгледал, сякаш е луда. — _Le Cadre Noir nʼa pas été ici depuis 1984. Cʼest à St Hilaire de Fontaine._ — Посочи към кръговото кръстовище. — _Cʼest pas loin dʼici… cinq kilometres._*
	[* Не! „Льо Кадр Ноар“ не се помещава тук от 1984 г. В Сент Илер дьо Фонтейн е. Не е далеч… на около пет километра (фр.). — Б.р.]
	За миг й мина през ума, че не може да продължи. Но се стегна, последва указанията на войника и след няколко кръгови кръстовища, преминавайки малко градче, най-накрая, след като вече си мислеше, че отново се е загубила, пое по дълга зелена алея, от двете страни на която имаше поля с много коне.
	И ето че стигна — беше по-голямо, отколкото си мислеше, по-модерно на вид. Нямаше я старата елегантност от снимките на Папа, нямаше двор с униформени ездачи. Имаше портал с охрана, шест арени с олимпийски размери, ресторанти, паркинги, магазинче за сувенири. Сара мина през отворените врати, където никой не й обърна никакво внимание, и очите й почти се затваряха от изтощение, когато най-сетне видя табелата „Гран Манеж де-з-Екюйе“, която й подсказа, че пътуването й е към своя край.
	Поведе Бу край покритата арена, подминаха предния вход, където бяха обявени следващите представления и съответната цена за билети за тях, мина по протежението й и заобиколи отзад, където следи от талашит по бетонната пътека подсказваха къде е входът за конете. От другата страна на огромната дървена врата се чуваше мъжки глас. Сара се изправи леко на седлото, пое си дълбоко въздух, после се наведе и присви очи от болка, преди да почука няколко пъти на вратата. Вътре настана кратка тишина, която бе нарушена от нечий подканящ вик: „Хоп!“. Сара отново си пое въздух и затропа настоятелно по дървения портал.
	Чу плъзгането на резе отвътре и вратата се отвори, за да разкрие огромното закрито пространство: истинска съвременна катедрала с пясъчен под. В краищата на арената стояха няколко коня, всички с ездачи, които носеха отличителната черно-златна униформа, позната й от дете, сякаш бяха заети с някаква парадна репетиция. Цареше почтителна тишина и всеки ездач бе съсредоточен в движенията на блестящия си мускулест кон.
	Мъжът, който й бе отворил, я зяпна, после започна да й се кара на френски и да размахва ръце. Сара беше толкова уморена, че трудно разбираше думите му, затова го прекъсна:
	— Трябва да говоря с Великия майстор — каза тя с пресекващ от изтощение глас. — _Je dois parler au Grand Dieu!_
	Настана слисано мълчание и тя се възползва от моментното объркване на мъжа, за да мине покрай него. Бу наостри уши.
	— _Non! Non!_ — Някакъв мъж с уоки-токи вървеше бързо към нея.
	— _Que faire?_* — Един възрастен господин с островърха шапка се появи от другия край на арената. Лицето му бе набраздено от дълбоки бръчки, а очите — сякаш потънали в орбитите. Черната му униформа беше безукорно колосана и сякаш крепеше тялото вътре в нея.
	[* Какво става (фр.). — Б.р.]
	— _Désolé, Monsieur._ — Младежът бе уловил юздите на Сара и сега теглеше Бу към изхода. — _Je ne sais pas ce que…_*
	[* Съжалявам, мосю. Не знам как… (фр.). — Б.р.]
	— _Non!_ — Сара избута Бу напред, като плесна настрани ръката на младежа. — Остави го. Трябва да говоря с Великия майстор.
	Мъжът дойде до нея. Погледна превързаните колене на Бу, после и нея.
	— _Je suis le Grand Dieu!_*
	[* Аз съм Великият майстор! (фр.). — Б.р.]
	Тя седна малко по-изправена.
	— _Mademoiselle_ — каза той с дълбок и строг глас, — _vous ne pouvez pas entrer ici. Cʼest Le Cadre Noir. Cʼest pas pour…_*
	[* Госпожице, не може да влизате тук. Това е „Льо Кадр Ноар“. Тук не е за… (фр.). — Б.р.]
	— Трябва да ви покажа как яздя — прекъсна го тя. — _Je… je dois monter mon cheval pour vous._ — Забеляза, че останалите ездачи постепенно бяха изоставили собствените си занимания и тя се бе превърнала в център на вниманието им. — Не мога да се върна обратно. Трябва да ми позволите да яздя.
	Той вдигна ръка, за да я прогони.
	— Госпожице, съжалявам, но тук няма място за вас. Вие и конят ви не сте в състояние…
	Сара забеляза и друг младеж с уоки-токи, който сигурно викаше охраната. Паникьоса се, бръкна в якето си и извади оттам снимката на Папа.
	— _Monsieur! Regardez! Сʼest Henri Lachapelle._* Познавате го. Бил е тук. — Тя я задържа пред лицето му, протегнала треперещата си ръка. — Познавате го.
	[* Господине! Погледнете! Това е Анри Лашапел (фр.). — Б.р.]
	Той спря на място и взе снимката от нея. Другият мъж вече говореше оживено и сочеше към нея.
	— Анри Лашапел? — повтори той и се вгледа по-внимателно.
	— _Mon grandpère._* — В гърлото й бе заседнала буца. — Моля ви. Моля. Той ми каза да дойда. Позволете ми да яздя пред вас.
	[* Моят дядо (фр.). — Б.р.]
	Възрастният мъж погледна зад гъба си към другите ездачи, после отново снимката. Докато се взираше в нея, мъжът с уоки-токито прекоси с бързи крачки арената. Прошепна нещо в ухото на по-възрастния човек и кимна към уоки-токито си.
	И двамата вдигнаха очи към нея.
	По-възрастният сякаш я преценяваше.
	— Ти си… яздила си дотук от Англия? — бавно попита той.
	Тя кимна; едва смееше да диша.
	Той леко тръсна глава, сякаш му беше трудно да го проумее.
	— Анри Лашапел — измърмори под нос.
	После закрачи бавно, далеч от нея, като вдигаше облачета пясък с лъскавите си черни ботуши. Сара седеше абсолютно неподвижно на коня си и не знаеше какво да прави. Нима й казваше да си върви? Видя, че мъжът с уоки-токито го последва. След това двамата махнаха на останалите ездачи да се дръпнат и да се подредят от двете страни на манежа.
	Великият майстор застана в единия край на просторната арена. Гледа дълго в нея и най-сетне кимна.
	— Започвай.


	Имаше известно объркване точно къде е отишло момичето. Водачът им първоначално бе чул погрешно и ги бе завел до една от откритите арени, преди да размени няколко думи по уоки-токито и да ги върне обратно. Наташа бързаше след Мак, краката й вече бяха покрити в мазоли от обувките на ток, докато се стараеше да не се поддава на еуфорията.
	— Може да не е Сара — каза тя на Мак, мъчейки се да скрие вълнението си.
	Той повдигна вежда.
	— Колко англичанки на кон, мислиш, че се мотаят наоколо?
	Водачът им махна да го следват. Побързаха през няколко двора, минаха през няколко конюшни, където конете стояха мирно в отделенията си и дъвчеха сено, после излязоха навън в свежия зимен ден, където пред една висока бяла сграда ги чакаше жената с конската опашка, която ги бе посрещнала.
	— Насам, мадам — подкани ги тя. — Тя е на Големия манеж. Нашата представителна арена. — Докато Наташа минаваше покрай младата жена, тя се усмихна с широко отворени очи. — Дошла е чак от Англия? Сама? Невероятно, нали?
	— Да — съгласи се Наташа. — Така е.
	Минаха отново през фоайето, под снимките и изписаните в златно имена на ездачите от миналото. Нова врата се отвори и Наташа видя как Мак, който вървеше пред нея, се заковава на място. Никой не продума. Сградата бе огромна, достоен паметник на ездаческото изкуство, а на просторната арена вътре бяха подредени мъже на коне в черни униформи. Сякаш влизаха в картина на някой от старите майстори, помисли си Наташа. Все едно се бяха върнали петстотин години назад. Мъжът с уоки-токито прошепна нещо на младата жена и тя им махна да я последват долу към местата за зрители.
	Мак я подръпна за ръкава.
	— Таш, погледни — тихо каза той.
	Наташа проследи погледа му, докато слизаше подире му по стъпалата към страничните места покрай арената.
	Сара яздеше много бавно към центъра. Конят й, енергичният и бляскав звяр, който бе в такава страхотна форма в Кент, сега беше изподран и окалян. Две импровизирани превръзки стърчаха над коленете му, а в опашката му имаше заплетени топчета косми и мръсотия. Очите му бяха мътни от изтощение. Но тя видя само Сара: момичето бе толкова бледо, че приличаше на призрак, на привидение. Огромна подутина почти закриваше едното й око, а по крака и по гърба й имаше засъхнала кал. Изглеждаше ужасно дребничка върху едрия кон и слабичките й ръце бяха зачервени от студа. Тя самата не забелязваше нищо, напълно погълната от онова, което правеше с коня.
	На известно разстояние от нея стоеше възрастен мъж, застанал изпънат в черната си униформа. Следеше внимателно Сара, която подкара Бу в тръс, после в лек галоп, докато правеше малки елегантни кръгове около мъжете, които стояха на своите коне и я наблюдаваха безизразно. Наташа не можеше да откъсне очи от нея. Сара не приличаше на себе си, изглеждаше по-крехка и по-голяма, отколкото беше. Конят забави до тръс, после прекоси по диагонал арената с балетна стъпка, при която копитата му леко подскачаха напред, и за миг изглеждаше, че се задържа във въздуха. После стегна цялото си тяло, макар да им се струваше почти невъзможно, забави съвсем и накрая продължи да изпълнява подскоците на място.
	Лицето на Сара бе сковано от огромната концентрация, напрежението личеше в сенките край очите й, в стегнатата й челюст. Наташа наблюдаваше почти незабележимото помръдване на петите й, деликатните напътствия, които даваше на коня чрез юздите. Виждаше как той я слуша, приема и се подчинява въпреки умората, и осъзна, макар и да не разбираше нищо от коне, че е свидетел на нещо красиво, което може да се постигне само с дългогодишни усилия и строга дисциплина. Погледна към седналия до нея Мак и разбра, че той също го вижда. Беше се привел напред, приковал очи в момичето, сякаш се молеше тя да успее.
	Краката на коня се движеха нагоре и надолу в ритмичен танц, голямата му глава бе сведена покорно. Единствено пръските слюнка, които хвърчаха от устата му, издаваха усилието, което му костваше фигурата. После се завъртя в кръг, сякаш танцуваше на място, в толкова овладяно и плавно движение, че Наташа искаше да аплодира елегантността и невероятния му стил. Сара прошепна нещо на Бу и протегна тънката си китка да му благодари; дребен жест, който почти разплака Наташа. След това конят изведнъж се изправи на задни крака, при което леко се олюля, погълнат от усилието да преодолее гравитацията, и тя вече наистина заплака, сълзите се стичаха по бузите й, докато гледаше как това изгубено дете и раненият кон даваха всичко от себе си в изпълнението. Обзе я силно собственическо чувство.
	Усети дланта на Мак върху своята и я стисна, благодарна за топлината и силата му и малко уплашена, че той може да я пусне. Сара вече препускаше в лек галоп по края на огромната арена, движението бе толкова красиво и много бавно, овладяно до съвършенство, а тялото й стоеше напълно неподвижно върху коня, сякаш бе статуя. Наташа погледна за миг към възрастния човек и забеляза, че другите ездачи бяха свалили шапките си и сега бавно ги плъзгаха по гърдите си в официален поздрав, след което един по един потегляха в една и съща посока, следвайки Сара с леко наведени глави, в почит към видяното досега.
	Мак пусна ръката й, пресегна се за фотоапарата и направи няколко бързи снимки. Наташа се зарадва и побърза да вземе кърпичка. Това, което Сара бе направила, бе великолепно. Някой трябваше да го увековечи.
	Конят забави и тръгна в тръс, после мина ходом. Мъжете сложиха отново шапките си и се спогледаха, сякаш бяха изненадани от собствената си постъпка. Момичето тръгна към центъра на арената и възрастния мъж, а другите ездачи се разделиха и застанаха от двете страни да наблюдават. Сара, с лице, посивяло от изпитанието, спря точно пред него, при което и четирите копита на коня бяха чинно подредени в прави линии, а хълбоците му лъщяха от пот и изтощение.
	— Направи го — тихо каза Мак. — Сара, невероятна си, наистина го направи.
	Момичето, дишайки тежко, сведе глава в поздрав към възрастния мъж, като воин, завръщаш се от битка. Той също свали шапка и кимна в отговор. Наташа отлично виждаше, даже от мястото, където седеше, колко сериозно го гледа момичето и как всяка нейна клетка е напрегната да чуе оценката му. Осъзна, че тя също е затаила дъх, и се пресегна да улови ръката на Мак.
	Великият майстор пристъпи напред. Погледна Сара, сякаш се мъчеше да види в нея нещо, което още не бе видял. Лицето му бе сериозно, а очите — топли.
	— Не — каза той. — Съжалявам, млада госпожице, но не. — Пресегна се и погали коня по шията.
	Сара разтвори широко очи, сякаш не можеше да повярва на ушите си. Стисна здраво гривата на Бу, после се озърна към седалките на публиката и вероятно едва сега забеляза Наташа и Мак. И после, с почти недоловима въздишка, се плъзна от коня в пълно безсъзнание.


>	Двадесет и шеста глава

E>
	Прекомерната скръб за мъртвите е лудост; тя е коварна за живите, а мъртвите не разбират нищо.
@	Ксенофонт, „За ездаческото изкуство“
E$

	Сара беше мълчалива по време на краткото пътуване до хотела, като прие без възражение прегръдката на Наташа, която предлагаше успокоение, но и донякъде се дължеше на страха й да не изчезне отново. Не я насилваха да говори, подразбираше се, че това не е времето за въпроси.
	Когато стигнаха до шатото, Наташа заведе Сара в нейната стая, съблече я, сякаш беше малко дете, и я сложи да легне в голямото легло. Когато зави слабичките му рамене, момичето затвори очи и заспа. Наташа седна до нея и положи длан върху спящото й тяло, сякаш този дребен човешки контакт можеше да й донесе утеха. Никога до този момент не бе виждала такава бледност и такова крайно изтощение. Сега, когато си позволи да се замисли за мащаба на онова, което Сара бе преживяла, Наташа бе разтърсена до дъното на душата си.
	В първите няколко минути, след като Великият майстор бе произнесъл присъдата си, хаосът бе пълен. Още щом Сара падна на земята, двамата с Мак едновременно хукнаха към арената и Мак грабна безжизненото й тяло, докато Велият майстор държеше коня. Наташа само бегло отбеляза слисаните викове на околните, вдигнатите към лицето ръце на госпожица Фурние, докато Мак минаваше край нея, и се удиви колко бързо бе вдигнал Сара, сякаш беше лека като перце, трогната до сълзи от закрилническия жест, с който я бе притиснал към гърдите си. Няколко минути по-късно, когато Сара бавно се съвзе в близкия офис, двамата с Мак застанаха плътно от двете й страни, а Наташа бе гушнала главата й. Епохалното й пътуване за малко я бе разделило от тях и я бе превърнало в човек, с когото не знаеха как да общуват.
	Сара само погледна неразбиращо Мак и отново затвори очи, сякаш онова, което бе видяла, бе напълно непонятно.
	— Всичко е наред, Сара — чу се да казва Наташа, докато галеше потната й, залепена за скалпа коса. — Не си сама. Вече не си сама. — Но момичето, изглежда, не я чуваше.
	Лекарят на школата бе извикан от кабинета си и установи счупена ключица и тежки натъртвания, но препоръча единствено пълна почивка за детето. Донесоха чай, портокалов сок, бисквити. Подканиха я да хапне и пийне нещо и тя се съгласи неохотно. Всички наоколо говореха възбудено на френски. Наташа изобщо не ги слушаше. Прегръщаше Сара и се опитваше да й вдъхне сили и кураж, защото тя, изглежда, се нуждаеше от опора, за да седи изправена. Искаше да й се извини за всичко, в което се бе провалила досега.
	_Cʼest incroyable._* Историята бързо бе обиколила цялата академия и хората се появяваха на малки групички, някои в бричове и островърхи шапки, да зърнат английското момиче, което бе прекосило, яздейки, половин Франция.
	[* Това е невероятно (фр.). — Б.р.]
	_Cʼest incroyable_ — чуваше ги да повтарят Наташа, докато Мак носеше Сара към колата. Направи й впечатление, че погледите на хората наоколо вече не бяха толкова възхитени. Сякаш триумфът на Сара бе станал факт само заради някакъв пропуск от тяхна страна. Не изпита никакво негодувание, защото и сама смяташе, че вероятно са прави.
	Бу беше отведен при ветеринаря, за да се погрижат за раните му, и щеше да прекара нощта в конюшните. По думите на Великия майстор това бе най-малкото, което можеха да направят за такова великолепно животно. По-късно Мак им бе споделил, че възрастният мъж е стоял известно време загледан над вратата на отделението, в което нахраненият, напоен и превързан наново Бу се бе отпуснал върху меката слама и се бе отъркал с удоволствие в златистата си постелка.
	— Дааа — проточи старецът, без да поглежда Мак. — Всеки път, когато реша, че знам всичко за конете, се случва нещо, което ме изненадва.
	— И аз съм така с хората — обади се Мак.
	Великият майстор сложи ръка на рамото му.
	— Ще поговорим утре — каза той. — Елате при мен в десет. Тя заслужава обяснение.
	И ето че сега, най-накрая, Сара спеше, а Наташа я наглеждаше, сякаш цената на това да е близо до тях беше неотклонното й внимание. Късният следобед премина във вечер и небето почерня. Наташа изяде парче шоколад, изпи бутилка вода от минибара и прочете няколко страници от книга, оставена от предишен гост на хотела. Сара не помръдваше. От време на време, притеснена от неподвижността на момичето, тя се промъкваше тихичко и проверяваше дали диша, после се връщаше обратно в стола си.
	Когато излезе в коридора по някое време след осем, Мак я чакаше. Явно беше прекарал там известно време. Нови бръчки се бяха появили на лицето му, издаващи напрежението от изминалите няколко дни. Тя тихо затвори вратата зад гърба си. Той се изправи.
	— Тя е добре — каза Наташа, — но спи дълбоко. Искаш ли да видиш…
	Той поклати глава. После издиша дълбоко и пробва да се усмихне.
	— Намерихме я — каза.
	— Да. — Зачуди се защо никой от двамата не изпитваше въодушевлението, което би се очаквало.
	— Все си мисля… — Той прекъсна рязко. — Как само изглеждаше… какво можеше да се случи…
	— Да.
	Стояха близо един до друг, без да помръдват. В коридора миришеше на старо полирано дърво, а дебелите килими на пода заглушаваха звуците. Не можеше да откъсне очи от него.
	Той направи крачка към нея и кимна към съседната врата.
	— Искаш ли да спиш в моята стая? — попита той. — Имам предвид, че след като тя е в твоето легло, няма къде…
	_Винаги щеше да има някоя Мария._
	Когато отговори, гласът й бе спокоен, делови.
	— Аз… не мисля, че трябва да остава сама — каза тя. — Ще спя в креслото. Няма да ми е спокойно…
	— Сигурно си права.
	— Така мисля.
	— Ще бъда наблизо, ако ви потрябвам.
	Усмивката му бе тъжна и помъдряла, сякаш връщането на Сара го бе накарало да се замисли колко близо до триумфа и катастрофата бяха стигнали всички. В този миг Наташа не можа да се сдържи и докосна с пръсти новите бръчици край очите му.
	— Ти също имаш нужда от почивка — тихо каза тя.
	В погледа му видя всичко онова, което смяташе за загубено. Цялата му уязвимост, любовта… сякаш дебела стоманена врата се бе плъзнала встрани, за да разкрие нещо, което тя смяташе за отдавна изчезнало.
	Но след това всичко свърши. Мак се загледа в пода. Пъхна ръце в джобовете.
	— Добре съм — отвърна, без да я поглежда. — Вие двете се наспете. Обади ми се сутринта.


	Сара спа толкова дълбоко, че когато се събуди, й трябваха няколко минути да осъзнае къде се намира. Надигна глава от възглавницата и с премрежени очи видя през прозореца зелените клони на див кестен някъде далеч навън. Мина кола и това я разбуди напълно.
	Седна в леглото и се притесни от миризмата, която се излъчваше от мръсното й тяло, от калните дрехи. Тогава забеляза Наташа. Беше се свила на креслото, завита до брадичката, и само босите й крака се подаваха от долния край на одеялото.
	Сара си спомняше смътно как ръцете й я галеха по косата и колко страх и едновременно облекчение имаше в тембъра на гласа й, когато бе произнесла името й. А после си спомни и арената, и тъгата в очите на Великия майстор, когато й бе казал „не“.
	Някаква болка се загнезди в гърдите й. Отпусна се отново върху меките бели възглавници и се вторачи във високия таван, който сякаш бе единствената бариера между нея и безпределния, пуст свят.
	_Не_, беше казал той.
	_Не._


	— Щом не иска да говори, не мисля, че трябва да я притискаме. — Наташа стоеше в широкото фоайе, докато Мак уреждаше сметката.
	Погледна през вратата към стълбите и видя пред входа колата, в която Сара седеше, облегнала глава на прозореца на задната врата. Погледът й беше празен.
	— Тя не просто не иска да говори за дядо си, Мак. Изобщо не говори.
	Полицаите бяха намерили паспорта й, празно портмоне и няколко дреболии на пътя за Блоа. Дори и когато й бяха връчили безценната й книга на Ксенофонт, с оръфаните меки корици, това не я извади от апатията.
	Мак взе обратно кредитната си карта и благодари на собственичката на хотела, която бе настояла да приготви малък пакет с храна за момичето. Всички настояваха Сара да хапне нещо, мислеше си Наташа, сякаш храната можеше да запълни огромните дупки в живота й.
	— Изтощена е — каза той. — Целият й живот се е ръководил от тази идея вероятно много по-отдавна, отколкото ни е известно, а сега разбира, че няма да се осъществи. Дядо й почина. Яздила е над петстотин мили. Преживяла е шок, крайна умора и разочарование. При това е тийнейджър. Не се ли предполага тийнейджърите да прекарват адски много време в намусено мълчание?
	Наташа обви ръце около тялото си.
	— Предполагам, че си прав.
	Слънцето се показваше от време на време, сякаш играеше на криеница с надвисналите сиви облаци, но никой от тримата не забеляза колко живописно е краткото пътуване от хотела до „Льо Кадр Ноар“. Охраната на вратата явно бе предупредена за идването им; Наташа видя как човекът любопитно наднича към задната седалка, докато минаваха през портала.
	Госпожица Фурние ги чакаше пред главната конюшня. Размени с тях целувки за поздрав, сякаш след случилото се вече бяха близки, после хвана Сара за раменете и се усмихна широко:
	— Как се чувстваш днес, Сара? — попита тя. — Сигурно си спала дълбоко.
	— Да — измърмори момичето.
	— Искаш ли да видиш коня си, докато чакаме господин Варжу? Баучър прекара много спокойна нощ. Много е силен. Той е ето там…
	Канеше се да ги поведе към представителния блок, но Сара я прекъсна:
	— Не — категорично отсече тя.
	За момент настана неловка тишина.
	— Не искам. Не сега.
	Мак се обади извинително:
	— Мисля, че Сара сигурно иска да поговори с Великия майстор.
	Усмивката на госпожица Фурние остана все така широка.
	— Разбира се. Трябваше да се досетя. Бихте ли ме последвали?
	Стените на кабинета бяха целите в снимки, грамоти и медали. Наташа забеляза, че Мак внимателно оглежда всички.
	Господин Варжу влезе с изражението на човек, който е бил зает с друга, по-важна задача. Водеше със себе си и друг човек, когото представи като господин Гино, който отговарял за администрацията на курса. Сара седна между нея и Мак. Наташа забеляза, че тя сякаш се беше свила в себе си, може би искаше да заеме колкото е възможно по-малко място. Наташа понечи да й протегне ръка, но се спря. Откакто се бе събудила сутринта, Сара отново бе издигнала стената около себе си. Уязвимостта от предния ден вече я нямаше.
	Великият майстор беше с черната си униформа, ботушите му бяха излъскани до блясък, а лекото сплескване на косата подсказваше, че е прекарал няколко часа върху гърба на кон. Седна зад бюрото си и се загледа за момент в Сара, изненадан, че дете с нейните размери може да е ездачът, който бе демонстрирал подобни умения на арената. Той заговори на английски с тежък акцент и обясни, че в „Льо Кадр Ноар“ приемат не повече от петима нови членове на година, а обичайната практика е един или двама. Имало изпит пред някои от най-опитните и влиятелни ездачи в страната, но минималната възраст за явяване била осемнайсет. За да стане член на академията, тя не само трябвало да покрие тези критерии, но освен това да има френско гражданство.
	— Ти сигурно го имаш, Сара, след като си родена във Франция — обади се Наташа.
	Сара не каза нищо.
	— Като оставим настрана всичко това, госпожице, бих искал да отбележа, че онова, което направи, беше великолепно. Ти и твоят кон. „Добрият кон скъсява пътя.“ Знаеш ли кой го е казал? Вашият Джордж Елиът. — Възрастният мъж се наведе над бюрото си. — Ако можеш да изпълниш критериите на системата ни, няма причина ти и конят ти да не се върнете тук след няколко години. И двамата имате както уменията, така и куража. Да постигнеш това, което си постигнала на твоите години, е… — Той поклати глава. — … нещо, което все още ми е трудно да приема.
	Сведе поглед към ръцете си.
	— Искам също да кажа, че дядо ти беше отличен ездач. Винаги съм съжалявал, че ни напусна. Вярвам, че щеше да стане истински майстор. Би бил много горд от постигнатото от теб.
	— Но няма да ме приемете.
	— Госпожице, не мога да приема тук четиринайсетгодишно момиче. Трябва да го разбереш.
	Сара извърна очи, прехапала устни.
	Мак се обади:
	— Сара, чу какво каза господин Великият майстор. Той смята, че си много талантлива. Сигурно можем да измислим начин как да продължиш с тренировките и може би някой ден ще се върнеш тук. Двамата с Таш искаме да ти помогнем.
	Сара се бе вторачила в чисто белите си гуменки, купени заедно с новите дрехи, които Мак бе донесъл от магазина сутринта. Настана дълго мълчание.
	Наташа чуваше тропота на копита навън и далечно цвилене на кон. „Сара, моля те кажи нещо.“
	Сара погледна Великия майстор.
	— Ще вземете ли коня ми? — попита тя.
	— Моля? — Старият човек примигна.
	— Ще вземете ли коня ми? Баучър?
	Наташа и Мак се спогледаха объркани.
	— Сара, ти не искаш да се разделиш с Бу.
	— Не говоря с вас — твърдо заяви тя. — Говоря с него. Искате ли го?
	Старецът погледна за миг Наташа.
	— Не знам дали сега е моментът…
	— Смятате ли го за талантлив? _Est-ce que vous pensez il est bon?_
	— _Mais oui. Il a courage aussi, cʼest bien._*
	[* Разбира се. А също така е и смел, това е добре (фр.). — Б.р.]
	— Тогава ви го давам. Не го искам повече.
	В стаята се възцари тишина. Мъжът от администрацията прошепна нещо в ухото на Великия майстор.
	Наташа се приведе към тях.
	— Господа, мисля, че Сара е много уморена все още… не мисля, че тя…
	— Престани да ми казваш какво мисля! — Гласът й отекна в малката стая. — Казвам ви, че вече не го искам. Господинът може да го вземе. Ще го вземете ли?
	Сара говореше настоятелно, дори заповедно.
	Великият майстор я изгледа проницателно, сякаш преценяваше колко е сериозна. Намръщи се.
	— Това ли искаш наистина? Да го дадеш на „Льо Кадр Ноар“?
	— Да.
	— Тогава да, приемам с благодарност, госпожице. Очевидно е, че конят е много надарен.
	Сара видимо се успокои. Досега стискаше толкова здраво челюсти, че Наташа можеше да види очертанието на мускулите по страните й. Сега тя изпъна рамене и се обърна към нея.
	— Добре. Може ли вече да тръгваме?
	Всички бяха като парализирани. Мак стоеше с отворена уста. На Наташа направо й призля.
	— Сара… това е много важно решение. Ти обичаш този кон. Дори и аз го знам. Моля те, дай си малко време да помислиш. Преживяла си ужасно…
	— Не. Не ми е нужно време. Искам просто някой да ме послуша поне веднъж. Бу остава тук. Ако ще се връщаме, искам да тръгнем още сега. Веднага — добави тя, понеже никой не помръдна. — Иначе тръгвам сама.
	Това им стигаше. Всички станаха и Мак хвърли озадачен поглед към възрастния мъж, докато следваше Сара навън.
	— Мадам — обърна се Великият майстор към Наташа, когато Сара не можеше да ги чуе. Той хвана ръката й в своите. — Ако тя иска да дойде да го види или дори си промени решението, няма проблем. Много е млада. Толкова неща са се случили…
	— Благодаря ви — каза Наташа. Искаше да каже и още нещо, но в гърлото й бе заседнала буца.
	Великият майстор погледна през прозореца към Сара, която стоеше на слънце, скръстила ръце, и гневно подритваше някакво камъче.
	— Също като дядо си е — каза той.


	Дъждът заваля като из ведро малко след като потеглиха от Сомюр, след като буреносните облаци се бяха събрали в тъмна пелена над хоризонта и после бързо се бяха придвижили към тях. Пътуваха в мълчание. Мак беше вперил поглед в пътя, докато колата му разпръскваше високо събралата се по асфалта вода.
	Наташа леко му завиждаше: тишината в малката кола бе потискаща и никак не й се искаше да остава насаме с мислите си. От време на време поглеждаше в малкото огледалце на сенника отпред и виждаше дребничката фигура на Сара на задната седалка, вперила очи в прозореца. Лицето й беше безизразно, но тъмният облак на нещастието, който бе надвиснал над нея, сякаш се просмукваше в цялата кола. Наташа на два пъти се бе опитала да й каже, че не е твърде късно, че могат да се върнат за коня, но първия път Сара не й беше обърнала внимание, а втория път си бе запушила ушите с ръце. Наташа толкова се притесни от това, че не довърши изречението си.
	Мислено си повтаряше, че трябва да й даде време. Да се постави на мястото й. Беше изгубила дядо си, дома си. Но не можеше да намери логиката: защо едно момиче, което толкова упорито се беше борило да задържи коня си, единственото нещо, останало му на света, връзката му с миналото, и с бъдещето може би, ще го остави така лесно?
	Отново се сети за последните минути от посещението им в академията. Великият майстор ги бе придружил до конюшнята.
	— Искам да видиш коня си, преди да си тръгнеш, Сара — каза той, — за да се увериш, че състоянието му е добро.
	Наташа бе отгатнала мотивите му: смяташе, че ако види Бу, тя ще промени решението си, ще бъде принудена да се замисли за последиците от онова, което бе поискала.
	Но Сара само се бе приближила с неохота и бе останала няколко крачки назад, твърде далеч, за да вижда добре над високата врата на отделението му.
	— Моля — подкани я той. — Виж колко по-добре изглежда тази сутрин. Как ветеринарят ни се е погрижил за нараняванията му.
	„Хайде, Сара — мълчаливо я подкани Наташа. — Събуди се. Виж какво се каниш да сториш.“ Тя вече не се притесняваше от грижите за Бу. В този миг би направила всичко, абсолютно всичко, само да облекчи страданието на момичето. Но Сара хвърли само бегъл поглед на превръзките на ветеринаря. Даже и когато конят бе надникнал над преградата и я бе поздравил собственически с цвилене, което сякаш извираше някъде дълбоко от него, тя не бе пристъпила напред. Раменете й се сковаха, пъхна ръце по-дълбоко в джобовете си, след което с леко кимване към Великия майстор се обърна и тръгна към колата под погледа на коня, който бе наострил уши.
	Но не само Сара и нейните загуби измъчваха мислите на Наташа. Под трополенето на дъжда, който закриваше стоповете на колите пред тях и дори самия път, тя се улови, че гледа ръцете на Мак, докато приближаваха Кале. Когато слезеха от колата му в Англия, всичко щеше да свърши и за нея. Щяха да се договорят кой да живее в къщата през последните няколко седмици преди продажбата, да обсъдят разни финансови въпроси, а после той щеше да иде в новия си дом, а тя щеше да остане сама и да се опита да събере разпилените парчета от живота си. Нямаше нищо. Беше изгубила любимия си дом, рискувала бе кариерата си и бе съсипала бъдещето на връзката си. Беше изгубила мъжа, когото обичаше. Ужасяваше я мисълта, че вече не иска живота, който се простираше пред нея.
	Затвори очи. Когато ги отвори и погледна към града долу под магистралата, за миг зърна момиче на колело, приведено напред и движещо се по пустата улица с грация и увереност въпреки ужасното време. Внезапно си спомни онова пътуване с влака преди няколко месеца, когато бе видяла друго момиче — на гърба на кон, изправен на задните си крака, в една забутана уличка в Лондон. Картината се бе запечатала в съзнанието й не само защото бе крайно необичайна, но и заради спокойствието, което се излъчваше от момичето и животното, които бяха в пълна хармония. Беше го забелязала в една-единствена кратка секунда.
	В главата си чу глас: напрегнатия и изтънял от вълнение глас на Констанс Девлин, нейната свидетелка: _Ще бъде много лесно Луси да поеме по грешния път. Достатъчно е само да престанете да я слушате_.
	— Мак, спри колата — каза тя внезапно.
	— Какво? — не разбра той.
	— Спри колата.
	Знаеше само, че няма да позволи това пътуване да продължи. Мак спря и докато я гледаше объркано, Наташа слезе и отвори задната врата.
	— Хайде — подкани тя Сара. — Двете с теб трябва да поговорим.
	Момичето се дръпна от нея, сякаш е полудяла.
	— Не — настоя Наташа, без да знае откъде намира думите. — Няма да продължим нататък, Сара, докато двете не си поговорим. Хайде. Ела с мен.
	Хвана я за ръка, издърпа я от колата и хукнаха под дъжда, за да се подслонят под тентата на едно кафене отсреща. Чу Мак да възразява, но категорично му заяви да ги остави на мира.
	— Добре. — Наташа придърпа един стол и седна. Нямаше други клиенти и дори не знаеше дали кафенето работи. След като бе довела Сара тук, нямаше ясна представа какво иска да каже. Просто знаеше, че не може да продължи в онази кола, заобиколена от потискаща скръб и мълчаливо страдание, без да направи нещо.
	Сара я изгледа крайно недоверчиво и седна до нея.
	— Виж, Сара. Аз съм адвокат. Постоянно се опитвам да отгатна каква игра играят клиентите ми и се старая да предугадя действията им. Доста добре умея да преценявам различните характери. Обикновено знам какво мотивира хората, но сега се затруднявам.
	Сара гледаше масата.
	— Не мога да разбера защо едно момиче, което би излъгало, откраднало и измамило някого, за да задържи коня си, и което е имало едничка цел в живота си и тя е била свързана с този кон, защо това момиче би захвърлило всичко с лека ръка.
	Сара не каза нищо. Извърна глава и опря длани на коленете си.
	— Това някаква проява на характер ли е? Да не би да мислиш, че ако се откажеш от всичко, някой ще се намеси и ще промени правилата заради теб? Защото, ако е така, мога да те уверя, че няма да променят нищо. Онези мъже се ръководят от принципи, които са установени преди триста години. Няма да ги променят заради теб.
	— Не съм искала да правят нищо подобно — сопна се Сара.
	— Добре, ясно. Може би не вярваш, че казват истината, и мислиш, че няма да си достатъчно добра за тях в бъдеще? Или просто не искаш да положиш усилия?
	Тя не отговори.
	— Заради дядо ти ли е всичко? Страхуваш се, че няма да можеш да се грижиш за коня без неговата помощ ли? Ние ще ти помогнем, Сара. Знам, че отначало не се разбирахме особено с теб, но това е, защото не бяхме откровени помежду си. Мисля, че можем да променим това.
	Наташа изчака. Съзнаваше, че звучи така, сякаш разговаря с клиент. Но не можеше другояче. „Това е моят глас — мислено си каза тя. — Само това мога да направя.“
	Но Сара просто си седеше.
	— Може ли да се прибираме вече? — попита тя.
	Наташа стисна здраво очи.
	— Какво? Това ли е? Няма ли да кажеш нещо?
	— Просто искам да тръгваме.
	Наташа усети как я изпълва познатият гняв. „Защо трябва да усложняваш всичко, Сара? — искаше да изкрещи тя. — Защо толкова упорито искаш да си навредиш?“ Но вместо това си пое дълбоко въздух и отвърна спокойно:
	— Не. Не можем.
	— Какво?
	— Знам кога някой лъже и сега правиш точно това. Така че не, няма да те заведа никъде, докато не ми кажеш какво става.
	— Искаш да чуеш истината?
	— Да.
	— Точно ти искаш да чуеш истината! — засмя се горчиво тя.
	— Да.
	— Защото ти _винаги_ казваш само истината. — В тона й звучеше насмешка.
	— Какво имаш предвид?
	— Ами… например че още си влюбена в Мак, но не му го казваш, нали? — Тя кимна към колата и през мокрия от дъжда прозорец видяха как Мак се взира в картата. — Толкова е очевидно, че направо е смешно. Дори и в колата не знаеш как да се държиш с него. Виждам как тайничко го поглеждаш час по час. Как двамата случайно се докосвате през цялото време. Но не му казваш нищо.
	Наташа преглътна.
	— Сложно е.
	— Да, сложно е. Всичко е сложно. Защото и ти като мен знаеш… — Гласът й за миг секна. — Знаеш също като мен, че истината понякога влошава положението, а не го оправя.
	Наташа се загледа отсреща към Мак.
	— Права си — каза тя накрая. — Ясно ли е? Права си. Но каквито и да са чувствата ми към Мак, аз мога да живея с тях. Когато те погледна, Сара, виждам човек, който захвърля спасителното си въже. И който сам си причинява още болка. — Наведе се към нея. — Защо, Сара? Защо си го причиняваш?
	— Защото бях принудена.
	— Не, не е така. Онзи човек каза, че след няколко години вероятно ще си достатъчно добра, ако…
	— След няколко години.
	— Да, точно така. Знам, че това изглежда ужасно дълго, когато си млад, но времето лети.
	— Защо просто не зарежеш всичко? Защо не ми вярваш, че съм взела правилното решение?
	— Защото това не е правилното решение. Ти проваляш бъдещето си.
	— Нищо не разбираш.
	— Разбирам, че няма нужда да се отказваш от всичко само защото в момента страдаш.
	— Наистина не разбираш.
	— О, повярвай ми, разбирам те.
	— Трябваше да го оставя.
	— Не, казвам ти, че не беше нужно. Господи! Какво желаеше най-много на света за теб дядо ти? Какво би казал, ако знаеше какво си направила?
	Сара рязко се обърна с лице към нея. Изгледа я яростно. Вече крещеше:
	— Щеше да ме разбере!
	— Не съм сигурна, че той…
	— Налагаше се да го оставя. Само така можех да го защитя!
	Последва мигновена тишина. Наташа дори не смееше да диша.
	— Да го защитиш?
	Момичето преглътна. И тогава Наташа забеляза проблясването в ъгълчето на окото й, треперещите й юмруци с побелели кокалчета. Когато отново заговори, гласът й бе тих:
	— Сара, какво се е случило?
	Внезапно, без всякакво предупреждение, тя се разплака — ужасен, пропит с мъка звук. Плачеше така, както бе плакала Наташа трийсет и шест часа по-рано, със задавени ридания на отчаяна мъка и безутешност. Наташа се поколеба само за миг, после притегли момичето към себе си и го прегърна здраво, шепнейки нежни думи.
	— Всичко е наред, Сара — повтаряше тя. — Всичко е наред.
	А когато риданията полека преминаха в тихи хлипания и Сара подхвана на пресекулки своя разказ за самотата, тайните, дълговете и страха, и за пътя към пропастта, който за малко не бе поела, очите на Наташа също се насълзиха.


	През замъгления прозорец на колата Мак видя Наташа да притиска толкова здраво момичето, че чак изглеждаше жестоко. Сега тя му говореше и кимаше, и каквото и да бе казала, явно момичето бе съгласно. Мак не знаеше какво да прави; ясно бе, че Наташа е измислила някакъв план. Не искаше да я прекъсва, ако някак бе успяла да изтръгне обяснение за последните три дни.
	Затова остана да седи в колата, гледаше ги и чакаше с надеждата, че тя е намерила начин да оправи нещата. Защото той определено не знаеше как да постъпи.
	Някаква жена се появи до масата им, вероятно собственичката. Наташа поръча нещо и докато я гледаше, тя се обърна към него. Блесналите й очи срещнаха неговите и тя му махна да иде при тях.
	Слезе от колата, заключи я и отиде до масата под тентата. И двете се усмихваха — свенливо, сякаш се смущаваха, че изглеждат толкова близки. Жена му, почти бившата му жена, помисли си той с болка, беше красива. Направо тържествуваща.
	— Мак — каза тя, — има промяна в плана.
	Той погледна към Сара, която бе започнала да чопли хлебчето в панера на масата.
	— Този план включва ли кон? — попита той и си дръпна стол.
	— Определено.
	Мак седна. Зад тях хоризонта се проясняваше.
	— Слава богу.


	През целия път до Англия Наташа седеше отзад при Сара и двете тихичко си говореха, като понякога повишаваха гласове, за да включат и Мак в разговора. Нямаше да се връщат в Сомюр веднага; Сара познаваше някакъв човек, който бил единственият, както им сподели тя, на когото имала доверие да върне Бу обратно при нея. Обадиха се в „Льо Кадр Ноар“, където, за огромно облекчение на Сара, явно очакваха обаждането им. Конят беше добре. Щеше да е на сигурно място, докато някой дойде да го вземе. Наташа им обясни, че Сара няма да се върне лично, като допълни, че за съжаление, трябва да се погрижат за погребението.
	Мак поглеждаше често назад, където двете бяха свели глави една към друга, обмисляха и планираха, явно в пълно съгласие за момента. Сара щеше да остане при Наташа. Обсъждаха всякакви варианти: училище с пансион — Наташа звънна на сестра си, която й каза, че била чувала за пансион, в който вземат и коне — или конюшни под наем далеч от онази част на Лондон. Нямаше да има повече проблеми със Сал, увери я Наташа. Без подписа на Сара върху договора за условията неговите претенции към коня бяха безпочвени и тя щеше да му прати официално писмо, с което да го предупреди да стои настрана от нея. Бу щеше да е в безопасност. Щяха да му осигурят различен живот. Някъде, където можеше да тича из зелени поля.
	Наташа беше във вихъра си, мислеше си Мак, правеше онова, което умееше най-добре: планираше и подреждаше нещата. От време на време, когато се споменеше Анри Лашапел, лицето на Сара помръкваше и Наташа протягаше ръка да я прегърне или потупа по рамото. Дребни мили жестове, с които да й покаже, отново и отново, че не е сама.
	Мак забелязваше всичко това в огледалото за обратно виждане и признателността му леко се помрачаваше от усещането, че е изключен от групичката им. Знаеше, че Наташа не би го държала настрани и каквото и да се случеше помежду им, Сара щеше да остане част от живота му. Може би това бе деликатният начин на Наташа да му каже, че нощта им заедно е била грешка, че след като бе преминало напрежението от търсенето на Сара, тя предпочита да се върне към стабилната си връзка с Конър. Какво беше това тогава? Своеобразна лебедова песен? Завършек? Не смееше да попита. Казваше си, че понякога действията говорят по-ясно от думите, и по тази логика казаното от нея беше съвсем ясно.
	Когато стигнаха в Кале, Сара най-накрая се обади на мъжа, за когото бе казала, че ще транспортира коня й обратно до Англия. Взе телефона на Наташа и се дръпна леко настрани, сякаш искаше разговорът й да остане поверителен. На Мак му се стори странно колко спокойна изглеждаше, след като оставяше Бу в чужда страна, но после си даде сметка, че няма друго място — освен до нея — където би предпочела той да бъде.
	— Много си мълчалив — отбеляза Наташа, докато Сара говореше малко встрани от тях и крачеше между колите, притиснала лявата си ръка до ухото.
	— Май няма какво да кажа — отвърна той. — Вие двете, изглежда, сте измислили всичко.
	Тя го погледна странно, явно доловила по-острия му тон.
	— Ето — каза Сара, която се върна, преди някой от двамата да каже каквото и да е. — Том иска да говори с теб.
	Остана близо до Наташа, която взе телефона, сякаш дистанцията помежду им се бе стопила.
	Мак гледаше Наташа, докато тя разговаряше, но мислите му бяха толкова объркани и напрегнати, че не можеше да чуе точно какво казва. Изражението й се промени, омекна и сякаш се ободри. Беше лишена от възможността да бъде майка, но сега, изглежда, бе намерила нова цел. Той рязко се обърна с гръб, защото осъзна, че не може да скрие чувствата си.
	— Не, това не е… Сигурен ли сте? — попита тя по телефона и след кратка пауза добави: — Да. Да, знам.
	Мак отново се обърна към нея, когато приключи разговора. Тя гледаше към Сара.
	— Няма да приеме пари — каза Наташа. — Не иска и да чуе дори. Каза, че ще пътува в онази посока в средата на седмицата и тогава ще вземе Бу.
	Сара се усмихна кратко и смутено, сякаш и тя като Наташа бе изненадана от този щедър жест.
	— Но има уловка — добави Наташа. — Като отплата, иска да го поканиш на първото си представление.
	Хубавото на младите хора, мислеше си Мак след това, беше, че надеждата можеше да се възроди. Понякога бяха достатъчни само няколко думи и засвидетелстване на доверие, за да пламне отново искрата на вярата, че бъдещето може да бъде прекрасно, а не само безкраен низ от пречки и разочарования.
	— Звучи ми като добра сделка — отбеляза Наташа.
	Сара кимна.
	Само ако можеше същото да важи и за възрастните, мислеше си Мак, докато вървеше към колата.


	Наташа се пребори с ключа в бравата, отвори вратата на тъмното фоайе и светна лампите. Минаваше един след полунощ и Сара, почти заспала, тръгна нагоре по стълбите на автопилот, сякаш си беше у дома. Наташа я последва, оправи й леглото, даде й чиста кърпа и накрая, след като се увери, че момичето ще заспи, слезе бавно по стълбите.
	За първи път от четиридесет и осем часа насам беше сигурна, че Сара няма да изчезне отново. Нещо се бе променило; настанала бе сеизмична промяна в отношенията им. Сега осъзна, че въпреки отговорността, която бе поела, и въпреки че й беше ясно, че на практика се нагърбва с поне няколко години финансови и емоционални изпитания, дълбоко в себе си усеща вълнение, каквото не бе изпитвала от години.
	Мак беше на дивана в хола, протегнал дългите си крака върху ленената тапицерия на табуретката, все още с ключовете за колата в ръка. Очите му бяха затворени и тя си позволи да задържи по-дълго погледа си върху него, отбеляза омачканите му дрехи, безспорната му мъжественост. С мъка извърна очи. Беше истински мазохизъм да продължава така.
	Той се прозя и се надигна, така че Наташа се престори на заета, за да не се издаде. Забеляза, че цели редици снимки, разпечатани във формат двайсет и пет на трийсет сантиметра, бяха подредени и покриваха лъснатия дървен под, където, изглежда, ги беше оставил преди няколко дни, в сутринта, когато беше открил, че Сара е изчезнала. Погледът й обходи поредицата от черно-бели фотографии на коне в различни пози, лъскавото тъмно лице на стария Каубой Джон, всички тези образи, които свидетелстваха за възроденото желание на Мак да се занимава с онова, в което бе най-добър, и накрая се спря на една по-особена снимка.
	Жената говореше по телефона. Усмихваше се в неведение за фотоапарата, около нея бяха голите клони на градината, а светлината зад гърба й бе приглушена и нежна. Беше толкова красива: зимното слънце я огряваше, а очите й бяха разнежени от незнайно удоволствие. Погледът на фотоапарата не беше просто студено отражение на някакъв рамкиран образ: беше интимно и тайно общуване с обекта на снимката.
	Гледа я вторачено в продължение на няколко секунди, преди да осъзнае, че жената беше тя. Приличаше на някаква идеализирана версия на самата нея, която тя вече не разпознаваше и за която смяташе, че отдавна е погребана в горчилката на развода. Усети как нещо в нея се опъва и се скъсва.
	— Кога си я направил?
	Мак отвори очи.
	— Преди няколко седмици. В Кент.
	Тя не можеше да откъсне очи от снимката.
	— Мак? — попита тя. — Такава ли ме виждаш?
	Най-накрая се осмели да го погледне. Мъжът пред нея имаше нови тъжни бръчици по лицето си, което бе посивяло от умора, а устните му бяха стиснати, сякаш предварително приемаше разочарованието. Той кимна.
	Сърцето й заби силно. Спомни си за Анри, за Флорънс и Сара, която смело бе споделила истината под дъжда.
	— Мак — започна тя, без да откъсва очи от снимката, — трябва да ти кажа нещо. Искам да ти го кажа, дори и да се окаже най-глупавото и унизително нещо, което някога съм правила. — Пое си дълбоко въздух. — Обичам те. Винаги съм те обичала и дори да е твърде късно за нас двамата, трябва да знаеш, че съжалявам. Допуснах най-голямата грешка в живота си, когато те оставих да си тръгнеш.
	Гласът й леко пресекваше и сякаш не й стигаше въздух. Стискаше снимката в треперещите си ръце.
	— Сега вече знаеш. И ако не ме обичаш, няма проблем. Защото поне ти казах истината. Знам, че съм направила всичко, което мога, и ако не ме обичаш, няма какво да промени това — завърши тя набързо. — Всъщност има проблем — добави тя. — Дори мисля, че това ще убие нещо в мен. Но пак трябваше да ти го кажа.
	Обичайният му чар и спокойствието му го бяха напуснали.
	— Ами Конър? — попита той почти рязко.
	— Всичко свърши. Никога не е…
	— По дяволите — изруга той. После стана. — По дяволите.
	— Защо си…? — Тя изпъна рамене, шокирана от избухването му, необичайните ругатни. — Какво…?
	— Таш — каза само той и стъпка снимките, които се разлетяха по полирания до блясък под. Беше на сантиметри от нея. Тя затаи дъх. Беше толкова близо, че усещаше топлината на тялото му. _Не казвай не_ — мислено го заклеваше тя. — _Не обръщай всичко на шега, не си измисляй дипломатично извинение да си тръгнеш. Не мога да го направя втори път._ — Таш. — Обхвана лицето й с длани. Гласът му бе дълбок, развълнуван. — Съпругата ми.
	— Имаш предвид…
	— Не ме изолирай отново. — В думите му звучеше гняв. — Не ме изолирай.
	Наташа понечи да се извини, но думите й потънаха в целувките им, в сълзите им. Той я вдигна и тя цялата се уви около него, сключи крака около тялото му, опря кожата си в неговата и зарови лице в шията му.
	— Ще ни е нужно дълго време — каза тя много по-късно, когато се качваха нагоре към спалнята. Държеше го за два пръста. — Наистина ли смяташ, че можем…
	— Стъпка по стъпка, Таш. — Мак вдигна глава към спящото над главите им момиче. — Но поне знаем, че е възможно.


>	Епилог

E>
	Конят е красиво животно… на никого няма да му омръзне да го гледа, ако той се представи в цялото си великолепие.
@	Ксенофонт, „За ездаческото изкуство“
E$

	Пътуването от къщата, която Мак бе ремонтирал, до малката уличка зад Грейс Ин Роуд отнемаше четиридесет и пет минути през деня и с половин час повече, ако се опиташ да стигнеш в час пик. Наташа погледна часовника и пресметна, че й остават само няколко минути, в които да приключи работата си, преди да тръгне.
	— Ще изпревариш ли трафика? — Линда се появи с купчина документи, които се нуждаеха от подпис.
	— Вероятно не — отвърна Наташа. — Не и в петък.
	— Е, приятен уикенд. И не забравяй, че имаш среща с новия в девет в понеделник. Специалистът по имиграционни въпроси.
	Наташа вече бе станала и събираше нещата си в чантата.
	— Не съм забравила. И ти не стой до късно, чу ли?
	— Само още малко. Искам да си оправя досиетата. Онзи временен стажант миналата седмица напълно е объркал системата ми.
	„Маколи енд Партнърс“ имаше трудно начало, но почти година и половина по-късно Наташа вече бе сигурна, че е била права да започне самостоятелна практика. Нямаше никакъв смисъл да остава в „Дейвисън Брискоу“ — не само защото Конър бе приел новината ужасно зле, той сигурно подозираше, че двамата с Мак са се събрали заедно много преди това да стане наистина, но и защото белезите от случая с делото на Пърси бяха ясно видими в отношението на Ричард, който вече не я третираше като бъдещ партньор. Всъщност още от самото й връщане той вече не я смяташе за достоен член на кантората. Когато бе разбрала, че кани Бен на обяд по-често, отколкото си говори с нея, Наташа бе решила, че е време да си тръгне.
	Слава на бога за Линда. Вярната й асистентка бе сменила работното си място заедно с нея и това не само държеше в ред фирмата, но и й помагаше много емоционално. Наташа силно подозираше, че в „Дейвисън Брискоу“ повече съжаляват за напускането на Линда Блайт-Смит, отколкото за нея самата.
	— Приятен уикенд, Лин. — Грабна палтото си в ръка и бе готова да хукне надолу по стълбите.
	— И на теб. Дано всичко мине добре.
	Грей Ин Роуд вече бе задръстена от коли, а колоната се виеше чак до Уест Енд. Трябваха й няколко минути да го забележи, когато тъкмо спираше от другата страна на улицата. Хвърли поглед в двете посоки и изтича между бавно движещите се автомобили, притиснала до гърдите си папките с документи.
	— Точно навреме — каза Мак, когато се наведе да го целуне. — Какво ще кажеш за обслужването?
	— Ти си истинско чудо.
	Наташа пусна папките на пода в краката си.
	— А ти — продължи тя, надничайки покрай него към бебето, което й се усмихваше от седалката си отзад — си омазал с банан сакото на баща си.
	— Шегуваш се — възмути се Мак и погледна през рамо. — Как можа, приятел?
	— Тя ще бъде толкова горда от нас. — Наташа се засмя, закопча си колана и се огледа в подвижния контейнер за боклук, в който се бе превърнала колата на Мак.
	Появата на Мак и Наташа на подобни събития се бе превърнала в повод за постоянни шеги. Двамата винаги се появяваха в очуканата кола на Мак, с пагони от бебешко повръщано по раменете или леко миришещи на поредния памперс, който бе избухнал пътьом. Заобиколени от лъскавите джипове и огромните мерцедеси на другите родители, те се чувстваха като палави гимназисти. Един ден бяха довели на посещение Каубоя Джон (никаква марихуана, бяха го накарали да обещае, даже и съвсем малка цигара) и Мак с огромно удоволствие го бе представил на съпругата на директора като „предишния учител на Сара“.
	— Много циркови номера ли учите тук? — невинно бе попитал Каубоя Джон. А когато жената го бе погледнала с неразбиране, бе продължил с: — Госпожо, бихте ли желали да си купите няколко щайги много хубаво авокадо?
	Джон живееше на около час път от училището на Сара, в малка къщичка с дървена ламперия отвън и двата си стари коня, които пасяха в близкото поле, като продължаваше да продава плодове и зеленчуци с неясен произход на невинните минувачи. При завръщането на Сара той се бе извинил, необичайно притеснен, задето я бе разочаровал. Казваше, че е разочаровал и Капитана. Още не можеше да си обясни каква игра е играел Сал, защото той бил платил дълга на Капитана и Сал отлично го знаел. Сара бе погледнала към Наташа. „Трябваше да говоря с теб — тихо бе казала тя. — Трябваше да кажа на някого.“ По мълчаливо съгласие повече не бяха споменали за конюшнята на улица „Спеърпени“.
	— Е, на какво сме поканени днес? — попита Мак. Колите плавно се включваха в движението по магистралата, която извеждаше пътуващите от Лондон към зелените предградия и продължаваше нататък.
	— Ами… — Наташа порови за писмото. — Годишното представление за надарени и талантливи ученици. Ще чуем инструментални изпълнения на някои деца, други ще четат поезия… — тук Мак простена — … а Сара ще пее. Не, не, разбира се — побърза да добави тя, понеже той рязко извърна глава. — Сара…
	— Ще прави каквото прави винаги. Изобщо няма да забележи как изглеждаме — отбеляза Мак и се включи в колоната от коли. — Щом се озове близо до Бу, главата й веднага хвръква в облаците.


	Всички бяха чували оплакванията на работещите майки за невъзможността да балансираш грижите за децата и кариерата, мислеше си Наташа, докато бавно прекосяваха града. Но беше невъзможно да проумееш умопомрачителния кошмар на жонглирането, докато не ти се случи лично на теб. Тя самата се бе сдобила с две деца и кон в рамките на девет месеца. Голямата ирония беше, че след всички онези години, в които я караха да намали нивото на стреса, да пие по-малко, да мисли позитивно и да прави секс в точно определени дни, тя беше заченала по време на трите най-напрегнати и тежки дни и при това пийнала доста.
	Точно в това бе красотата на чудото им, съгласни бяха и двамата, докато лежаха от двете му страни и се любуваха на дебелите му крачета и ръчички, на румените бузи и рошавия като на Мак перчем. Той се бе появил, защото така трябваше.
	Къщата в Кент отдавна бе забравена и сменена с нова вила под наем, а домът им в Лондон вече не се продаваше. Мак, Наташа и бебето прекарваха там седмицата, докато Сара беше в елитен пансион, съвсем близо по северната дъга на магистралата край града, който бе сред малко училища, които не само приемаха коне, но и предлагаха обучение на нивото, от което Сара се нуждаеше. Цената бе много висока, даже и с отпуснатата й стипендия. „Е, какво пък — отбелязваше Мак, когато пристигнеше писмото с таксата за срока и двамата леко се стряскаха, седнали до кухненската маса, — никой не е казал, че семейството е без средства.“
	Не съжаляваха за парите: Сара се чувстваше прекрасно там, понеже не се отличаваше от другите тийнейджъри, чиито родители отсъстваха по различни причини. И макар да не бе сред най-изявените ученици, тя работеше упорито, беше си намерила приятели и най-важното бе, че вече от нея струеше тихо щастие.
	През уикендите, когато всички заедно отиваха до вилата, която бе само на няколко мили от училището, и тя оставаше при тях, разговорите им вече не бяха изключително за поведението на Бу на арената, многобройните му постижения или маловажните неуспехи, а все повече включваха и разкази за приятелите й. Сара не беше най-дружелюбният човек на света, но ги бе запознала с няколко близки приятелки. Приятни тийнейджърки, учтиви, ученолюбиви и вече с ясни планове какво ще правят след завършването на училището.
	Освен това не беше и от най-откритите и експресивни хора по характер, а притежаваше своеобразна свенливост, сякаш някаква стена се издигаше моментално, когато се почувстваше нещастна или неуверена. Но вече се чувстваше спокойна с тях в малката вила и бъбреше свободно за Дейвид и Хелън, или Софи, или за коня на друг съученик, който не искал да се качи в транспортния камион, когато ходили на състезанието в Ившам, а Наташа и Мак само се споглеждаха доволно над масата. Бяха изминали дълъг път. И тримата.


	Спортните площадки на училището бяха пълни с коли, които блестяха като пъстра завивка в единия край на игрището за крикет. Родителите крачеха по тревата, като жените с високи токчета се смееха и се държаха здраво за мъжете си, когато затънеха в меката земя. Сара ги бе видяла още преди разпоредителят на паркинга да насочи Мак към свободно място. Тя вече тичаше към тях с безукорно чисти бричове и бяла риза, която направо светеше.
	— Успяхте — викна, докато Наташа слизаше и се опитваше да оправи залепналата отзад за краката й пола.
	— Не бихме го пропуснали — каза Мак и я целуна по бузата. — Как си, скъпа?
	Но Сара вече дърпаше да отвори задната врата.
	— Здрасти, Хенри, смелчагата ми! Виж се само! — Набързо разкопча колана на столчето му, вдигна го пред гърдите си и се разсмя, когато той посегна към косата й. — Колко е пораснал!
	— Ще си оцапаш ризата с банан. Здравей, миличка. — Наташа я целуна и отбеляза, че не само бебето е пораснало. При всяка от седмичните им срещи забелязваше как Сара полека се превръща в млада жена. Вече го нямаше онова кльощаво дете, което бяха срещнали в началото. Сега беше по-висока от Наташа, силна и пълна с енергия като коня си. — Готова ли си?
	— Да. Бу се справя чудесно. Ооо, толкова ми липсваше. Да, така си е. Да, да. — Сара прегръщаше Хенри и той се смееше радостно, както винаги, в ръцете й.
	Хенри бе сплотил новото им семейство, помисли си отново Наташа, както се случваше често. Преди да разкрият бременността на Наташа пред Сара, няколко седмици след като се бяха съвзели от първоначалния шок, социалната работничка бе изразила загриженост, че тя може да се почувства изолирана, че това може да изостри чувството й за несигурност. Но Наташа и Мак подозираха, че ще стане точно обратното, и се оказаха прави. Много по-лесно беше, след като вече имаше един малък човек, когото може да обича безрезервно.
	Тръгнаха към арената, край която местата вече се запълваха. Момче в училищната униформа им подаде програма с реда на изпълненията. На интерпретацията на Сара на прословутото шоу „Карусел“ беше отредено почетно място, с гордост забеляза Наташа.
	— Искате ли да гледам бебето този уикенд? — попита Сара, като ловко измъкна пръстите на Хенри от косата си. — Нямам нищо против. Не съм си направила никакви планове.
	— Мислех, че ще ходиш на някакво парти. — Наташа търсеше мокра кърпичка в чантата си. Издайнически петна от бананово пюре вече видимо личаха по белите рамене на Сара. — Не бяхте ли се уговорили с онези момичета от горния клас?
	Погледна леко подозрително и Мак веднага долови съмнението й.
	— Аха. Какво точно става?
	— Какво? Не мога ли да предложа просто така услугите си на детегледачка?
	Мак попита с престорено сериозен тон:
	— Какво си намислила, млада госпожице?
	— Запазих ви много хубави места. Ето тук, не съм запазила за Хенри, но реших, че единият ще го държи в скута си. Оттук ще можете да видите всичко.
	Мак изчака секунда.
	— Хайде, казвай. Какво искаш?
	Винаги я усещаше, че е намислила нещо, преди Наташа да се досети.
	Сара опита да добие смутен вид, но цялата грееше от вълнение.
	— Приета съм в курса.
	— Какъв курс?
	— В Сомюр. Летният тренировъчен курс. Шест седмици под ръководството на господин Варжу. Тази сутрин получих писмото.
	— Сара, това е чудесно. — Наташа я прегърна. — Голямо постижение. Ти дори не вярваше, че ще имаш този шанс.
	— Учителите ми изпратили диск с тренировките ни с Бу и подкрепили кандидатурата ни. Господин Варжу пише в писмото си, че вижда определен прогрес. Писал ми е лично той.
	— Е, това е прекрасно.
	— Така е. — Тя се поколеба. — Но е много скъпо.
	Тя прошепна сумата. Мак подсвирна.
	— Това са много часове като детегледачка.
	— Наистина трябва да замина. Ако се представя добре, това ще бъде голям трамплин за мен, когато кандидатствам в академията. Моля ви! Ще направя каквото поискате.
	Наташа се сети за голямата семейна кола, която двамата с Мак бяха оглеждали в автосалона предната седмица, и я видя как се отдалечава от нея.
	— Ще намерим парите. Не се тревожи. Може да има останали още малко в сметката на дядо ти…
	— Наистина ли? _Наистина?_
	Някой я повика, гласът надви шума на тълпата. Сара погледна през рамо, после към часовника си и тихичко изруга под нос.
	— Най-добре върви.
	Оркестърът настройваше инструментите си. Сара подаде Хенри на Наташа, извини се забързано и хукна към конюшнята.
	— Благодаря ви! — викна тя и размаха ръце над главите на публиката. — Много ви благодаря! Ще ви се отплатя някой ден! Наистина!
	Наташа притисна сина си до гърдите си и се загледа подире й.
	— Вече го направи — тихо каза тя.
	Сара нагласи каишките на седлото си и се изправи, като галеше нежно спретнатите плитки, които цяла сутрин бе сплитала в гривата на Бу. От мястото си зад набързо издигнатите паравани тя виждаше как зрителите заемат местата си и дори можеше да зърне Наташа, която подаде Хенри на Мак, а после почна да рови в чантата си. Фотоапарат. Видя как Мак го взема от ръцете й и с усмивка поклаща глава.
	Обичаше снимките на Мак: целите стени на стаята й бяха покрити с тях. След като Папа беше починал, Мак беше събрал всички стари снимки, които бяха намерили в апартамента им в Сандаун, нейни снимки с баба й, както и стари пожълтели снимки на Папа с Геронтий, беше им направил копия и някаква дигитална обработка, така че образите бяха по-чисти, по-големи и лицето на Папа беше още по-ясно. В деня на погребението му Мак и Наташа бяха сложили няколко в рамки и ги бяха оставили в стаята й, така че тя да ги намери, когато се прибере. „Знаем, че не сме първото ти семейство — бяха й казали в онази нощ, — но много искаме да бъдем твоето второ такова.“
	Никога не ги беше питала защо са нарекли бебето Хенри, но подозираше, че знае. Той свързваше в едно двете страни на живота й. Понякога дори й се струваше, че вижда нещо от Папа в него. Даже и да нямаше никаква логика в това. Все още виждаше Папа навсякъде — в нещата, които Бу беше обучен да прави; чуваше гласа му в главата си, докато яздеше. „Виж ме сега, Папа“, казваше му тя безгласно.
	Вечерният бриз носеше уханието на прясно окосена трева и лек аромат на ягоди от тентата, под която бяха сервирани закуски и чай зад арената. Настана кратко затишие и оркестърът засвири класическата музика, под чийто акомпанимент бяха тренирали седмици наред. Забеляза как Бу наостря уши, разпознал мелодията, усети как мускулите му се стягат под краката й, докато се подготвя за предстоящото изпълнение.
	По-късно вечерта сигурно щяха да хапнат някаква готова храна в малката вила в другия край на селцето. Мак щеше да я дразни с приказки за момчета, а Наташа щеше да я попита дали би й помогнала с къпането на Хенри. Винаги го представяше така, сякаш й прави голяма услуга, макар и двете да знаеха, че Сара обожава това. А след два месеца щеше да замине за Франция.
	Внезапно изпита усещането, че се намира… ако не точно там, където е трябвало, то поне на място, на което принадлежи. Никой не би могъл да иска повече.
	Погледна към господин Уорбъртън, инструктора й по езда, който си тактуваше шепнешком, докато стискаше юздите на Бу.
	— Готова ли си? — вдигна поглед към нея той. — Не забравяй какво ти казах. Спокойно, напред, с изпънат гръб и с лекота.
	Сара седна малко по-изправена на седлото, стисна коня с крака и потегли.


>	Благодарности

	Тази книга нямаше да се появи без техническата помощ и подкрепата на много хора. Искам да благодаря най-вече на Никола Маккейхил и на адвокат Джон Болч. Всички направени грешки са само мои или са били направени в името на развитието на сюжета.
	Благодарна съм и на Йолен и Тиери Ожер от „Шато дьо Вериер“ в Сомюр, на фотографите Марк Молой и Андрю Бурман, на Шийла Кроули от „Къртис Браун“, на Каролин Мейс, Ориъл Бишъп, Елени Фостирополус, Луси Хейл от „Хачет КЖ“, на Линда Шонеси и Роб Крейт от „Ей Пи Уот“.
	Благодаря също на Анабел Робинсън от „Еф Ем Си Ем“, на Хейзъл Орм и Франческа Бест. На Кати Рънсиман за превода от френски, за виното и приятелството й, както и на Хана Мейс, Крис Лъкли и Соня Пени за всичко научено по време на първото ми посещение в „Льо Кадр Ноар“.
	Дължа благодарност и на Дрю Хейзъл, Кати Скотланд и Джийни Брайс, както и на Барбара Ралф и Джон Алегзандър.
	На всички членове на _Writersblock_ — вие знаете кои сте.
	Благодаря на Саймън и Шарлот Келвин, чието щедро дарение за моята благотворителна кауза гарантира, че ще се появят под някаква форма в следващия ми роман.
	На семейството си, Лизи и Брайън Сандърс, на Джим Мойс и най-вече на Чарлс, Саския, Хари и Локи. Ездата е голямо обучение. Наистина.


	През 2007 г. прочетох статия в списание „Филаделфия Уикли“ от журналиста Стив Волк за едно четиринайсетгодишно момиче на име Мека Харис. То прекарвало цялото си време извън часовете в училище в една градска конюшня във Филаделфия, където било научено да обича конете и да язди от „Черните каубои на Филаделфия“, сдружение, което предлага на децата от най-западналите квартали на града нов шанс — чрез конете да намерят различен начин на живот.
	Момичето имало природна дарба, било много упорито и било избрано да играе поло срещу отбора на „Йейл“ като част от тима, съставен само от тъмнокожи ездачи „Уърк ту Райд“. През есента на 2003 г. то получило покана да влезе в престижна школа по поло в Калифорния, но така и не успяло да попълни формулярите за приемане.
	На 15 октомври 2003 г. Мека Харис, майка й и приятелят на майка й били намерени мъртви в дома им, жертви на предполагаемо престъпление, свързано с наркотици.
	Тази история се запечата в съзнанието ми не заради запомнящите се снимки на Мека, слабичък дребен жокей с плитки, подаващи се изпод шапката за езда. А защото, макар животът ми да не е бил изпълнен с лишения като нейния, аз можеше да съм на нейно място. Тийнейджърските си години прекарах в една градска конюшня, каквито имаше много из задните улички на Лондон; моята арена бяха местните паркове. Конете ме спасяваха от забъркването в неприятности, макар че родителите ми може да не са съвсем съгласни, и страстта ми към тях продължи трийсет години.
	Сега живея във ферма. Имам си кон, който живее сред зелени поля, вместо под железопътен мост. Мека Харис заслужаваше своите зелени поля. Тази книга е посветена на нея и на децата като нея, за които конете могат да са спасение.
