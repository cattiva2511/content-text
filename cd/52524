	Старши хирург в престижна болница в Америка прегледал медицинския картон на насочената към него жена. Ракът бил напреднал и всички останали болници в региона смятали случая за безнадежден. Лечението щяло да бъде сложно, скъпо и с много малък шанс за спасение. След като прегледал подробно данните й и поразпитал на няколко места, той поел трудния случай.
	Колегите му били изненадани от количеството средства, които бил готов да вложи в лечението на жената. Той се обадил на хора, на които бил правил услуги, за да събере екип от водещи специалисти от всички краища на страната, и посвещавал много от ограниченото си време и енергия, за да помогне на тази пациентка.
	Изключителните усилия на лекаря дали резултат. След много месеци той можел да каже на жената, че ракът е в пълна ремисия и че я очакват още много щастливи години. Тя била във възторг.
	Няколко дни по-късно получила по пощата сметката от болницата. С ужас жената отворила плика, очаквайки да види такса за стотици хиляди долари. Вместо това видяла няколко реда, написани с почерка на доктора:
C>
	Платено преди 25 години с чаша мляко и две бисквити.
C$
	Двайсет и пет години по-рано лекарят бил беден студент по медицина, който се опитвал да си плаща следването, като се хващал на временна работа тук-там. Понякога работел като търговски посредник. В края на един горещ ден, в който не успял да продаде нищо, той почукал на поредната врата и отвътре излязла жена. Тя изслушала изтърканата търговска реклама и отказала да купи каквото и да е. После обаче попитала младежа, който имал уморен вид:
	— Яли ли сте нещо?
	— Последно за закуска, госпожо.
	— В такъв случай почакайте тук — казала тя и бързо се върнала с чаша мляко и две бисквити за изтощения студент по медицина.
	Двайсет и пет години по-късно студентът бил старши хирург в престижна болница. Когато прегледал медицинския картон на жената, името му се сторило познато. Няколко телефонни обаждания потвърдили, че тя действително е любезната жена, която му била предложила толкова навременната закуска.
	От благодарност за този малък жест на доброта преди много години, който никога не забравил, лекарят не само направил всичко по силите си, за да победи рака, но и платил сметката й.
