>	Първа глава

	Очите ми съвсем скоро ще прогорят дупка в листа. Би трябвало да го знам. Обикновено решавам научни уравнения без никакви затруднения, но отговорът на това откровено ми се опъва. Звънчето на вратата издрънчава и аз бързо натиквам домашното си под щанда. Погледът ми попада върху мъж, който разговаря по телефона.
	Ето ти изненада.
	И не говоря за телефона, а за мъжа. Не че мъжете избягват магазините за кукли… Добре де, точно така си е. По принцип мъжете дори не припарват до магазина. А когато все пак влязат, обикновено са женствени типове със смутени физиономии. Или пък отегчени. Този не изглежда нито смутен, нито отегчен. Изглежда самодостатъчен и самоуверен. А тази увереност се купува само с пари. С много пари.
	Пускам лека усмивка. В малкото ни курортно градче има два типа хора: богати и такива, които се опитват да продават разни вещи на богатите. Очевидно притежанието на солидна банкова сметка се равнява на колекционирането на безполезни неща като порцеланови кукли (в присъствието на майка ми прилагателното „безполезен“ никога не бива да се използва в съчетание с „кукли“). Богатите са нашето постоянно забавление.
	— Как така аз да избера? — пита господин Богаташ някого по телефона. — Баба не ти ли каза точно коя иска? — Следва тежка въздишка. — Добре. Аз ще избера.
	Прибира телефона в джоба си и ме _привиква_ с пръст. Да, точно така. _Привиква_ ме. Само с тази дума бих описала действието му. Без дори да поглежда към мен, вдига ръка и махва с два пръста към себе си, докато с другата замислено си търка брадичката. Погледът му е забит в куклите пред него.
	Вървя към господин Богаташ и го изучавам. Неопитното око вероятно не би забелязало пропилата се в него миризма на пари, но аз я познавам прекалено добре. Дрехите му навярно струват повече от съдържанието на целия ми гардероб. Не че изглеждат скъпи. Просто идеално илюстрират опит за заблуждаване на околните относно високата им цена — карго панталон и розова риза с навити ръкави. Но тези дрехи са купени от място, където разбират значението на броя нишки и тройния шев. Очевидно, при желание би купил целия магазин. Е, може би не точно той, но родителите му със сигурност. Първоначално неговата увереност ме заблуди, но след като се приближавам, виждам, че всъщност е млад, някъде на моята възраст. Седемнайсет. Най-много с година по-голям. Как е възможно човек на моята възраст да е вече толкова обигран в привикването? Очевидно цял живот, изпълнен с привилегии, все пак оказва влияние.
	— С какво да ви бъда полезна, господине? — Само майка ми би отчела сарказма в този въпрос.
	— Трябва ми кукла.
	— Съжалявам, нямаме в наличност.
	Малцина разбират чувството ми за хумор. Майка ми го нарича „сухарско“, ще рече „не е забавно“, а и единствена аз схващам шегите си. Вероятно ако се засмивам след тях, както прави мама пред клиентите, мнозина биха пуснали по някоя усмивка, но не мога да се принудя да го правя.
	— Забавно — отвръща той, но тонът му подсказва, че въобще не му е забавно и по-скоро би предпочел да си мълча. Дори не ме поглежда. — Според вас коя от тези ще се хареса на възрастна жена?
	— Всичките.
	Мускулчето на челюстта му потрепва, преди да се обърне към мен. За секунда в погледа му пробягва изненада, все едно е очаквал пред него да стои възрастна жена. Естествено, за всичко е виновен гласът ми, доста по-дълбок от обичайното. Това обаче не го спира да избълва изречението, спряло се на езика му.
	— Коя ви допада?
	Дали да кажа „никоя“? Вярно, очертава се магазинът да е неизбежното ми бъдеще, но той все пак е мечтата на майка ми, не моята.
	— Винаги съм била пристрастна към вечните ревльовци.
	— Моля?
	Посочвам порцелановата фигура на бебе със зейнала в беззвучен плач уста и стиснати очи.
	— Предпочитам очите им да не се виждат. Очите издават прекалено много, а техните казват: „Искам да ти взема душата, затова не ми обръщай гръб“.
	Той ме награждава с усмивка, която изтрива всички резки, арогантни черти от лицето му и дори успява да го направи привлекателен. Тъкмо си мисля, че трябва по някакъв начин да застопори завинаги тази физиономия на лицето си, и усмивката безследно изчезва от устните му.
	— Рожденият ден на баба наближава и искам да й избера кукла.
	— Ако харесва порцеланови кукли, няма начин да сбъркате — вероятно всяка от наличните тук ще й допадне.
	Погледът му пробягва по рафтовете.
	— Защо точно ревльовците? Защо не поспаланковците? — вторачва се в спокойната физиономия на спяща кукла с розова панделка в русите къдрици и бузка, подпряна на ръчичките.
	Вглеждам се в нея и я сравнявам с ревльото в съседство. Юмручетата му са стиснати, пръстите на краченцата му са свити, а бузките му са зачервени от раздразнение.
	— Защото това е животът ми: крещя, без да издам и звук.
	Добре де, не казах точно това. Но си го помислих. Свивам рамене и отвръщам:
	— И двете стават.
	Едно нещо научих за клиентите и то е, че в повечето случаи мнението ти няма никакво значение за тях. Те държат да потвърдиш тяхното. Щом господин Богаташ иска да купи спяща кукла за баба си, коя съм аз, та да го спирам?
	Той поклаща глава, сякаш за да прогони някаква мисъл и посочва друг рафт с кукли: те пък изсмукват души. Пръстът му сочи към момиченце, облечено в обикновена училищна униформа, което води на каишка черен шотландски териер.
	— Тази ще свърши работа. Тя обича кучета.
	— Баба ви или… — Навеждам се, за да прочета табелката пред куклата. — Пеги?
	— Пеги очевидно обича кучета. — По устните му пробягва усмивка. — Имах предвид баба.
	Отварям шкафа под рафта, за да намеря кутията на Пеги. Внимателно свалям от рафта момичето, заедно с кучето и табелката с името й, прибирам ги в кутията и се запътвам към касата. Докато опаковам подаръка, господин Богаташ посочва кутията.
	— Защо кучето си няма име? На кутията пише „Пеги с куче“.
	— Защото хората обикновено кръщават животните на домашните си любимци.
	— Наистина ли?
	— Не. Нямам представа. Ако желаете, ще ви дам телефона на създателя на Пеги, за да го питате.
	— Имате телефона на създателя на куклата?
	— Не. — Набирам цената на куклата на касовия апарат и натискам „Тотал“.
	— Не е лесно да ви разбере човек.
	За какво му е да ме разбира? Говорим си за кукли. Той ми подава кредитна карта, аз я прекарвам през апарата. Картата се води на Ксандър Спенс. Всъщност Зандър или Ксандър? Не смятам да го питам. Не ми пука. Бях достатъчно любезна. Този път дори и майка ми не би ми изнесла лекция, в случай че беше тук. Тя е много по-добра в завоалирането на възмущението си. Успява да го скрие дори от мен. Отдавам го на годините практика.
	Мобилният му иззвънява и той го изважда от джоба си.
	— Ало?
	Докато чакам апаратът да изплюе бележката му, прибирам етикета с името на куклата в шкафа под касата при другите продадени през този месец кукли. Така по-лесно запомняме от кои да поръчаме отново.
	— Да, намерих. С куче е. — Явно изслушва някого. — Не, не е на куче. С куче е. Куклата има куче. — Обръща се и поглежда снимката на Пеги върху кутията. — Да, струва ми се сладка. — Хвърля ми поглед и свива рамене, сякаш ме пита дали съм съгласна. Кимвам. Пеги определено е сладка. — Да, продавачката потвърди. Сладка е.
	Той, разбира се, нямаше предвид, че аз съм сладка, но начинът, по който го каза, ме накара да се замисля над думите му. Откъсвам бележката и му я подавам заедно с химикалка, за да я разпише. Сравнявам подписа с този върху картата и му я връщам.
	— Не, не продав… Да, и тя, но… Ох, сещаш се какво искам да кажа. Всичко е наред. Прибирам се след малко — въздъхва. — Да, след като мина през пекарната. Следващия път, когато асистентът ти е в отпуск, ми напомни да изчезна. — Стисва очи. — Не исках да прозвучи така. Да, разбира се, че по този начин оценявам повече с какво разполагам. Добре, мамо, ще се видим след малко. Чао.
	Подавам му опакованата кукла.
	— Благодаря ви за помощта.
	— Няма проблем.
	Взема една от визитките до касата и се заглежда в написаното.
	— „И още нещо“?
	Името на магазина е „Кукли и още нещо“. Същото питат и другите клиенти, след като влязат в магазина и видят само кукли. Кимвам.
	— Кукли и още кукли.
	Той килва глава на една страна.
	— Преди продавахме и гривни с талисмани и плюшени играчки, но куклите се оказаха ревниви.
	Ето го и невярващият поглед. Явно не е срещал момичета като мен по време на миналите си „посещения сред простолюдието с цел оценяване на живота, който има“.
	— Нека позная, куклите заплашиха да ви вземат душите, ако не се съобразите с изискванията им.
	— Не, заплашиха да освободят душите на бивши клиенти. Нямаше как да го допуснем.
	За моя изненада, той се засмива. Имам чувството, че съм си извоювала нещо, което мнозина други не са успявали, и се усмихвам въпреки себе си.
	— Майка ми най-много обича кукли — кимвам към визитната картичка. — Писна й да държи на склад плюшени мишки.
	Истината е, че финансите не ни позволяват по-широк асортимент. Наложи се нещо да отпадне и нямаше как да са куклите. И понеже постоянно сме на ръба да се разорим (едва успяваме да изкараме достатъчно, за да се задържим на повърхността), името на магазина и съответно — на визитките, си остана същото.
	Пръстът му посочва нещо на картичката.
	— Сюзан? Това майка ти ли е?
	На картичката са изписани само първото й име и телефонът на магазина. Все едно е стриптийзьорка. Всеки път щом даде визитката си на някого извън магазина, ме полазват тръпки.
	— Тъй вярно.
	— А ти си? — Поглежда ме в очите.
	— Дъщеря й. — Е, ясно — пита за името ми, но аз не искам да му го казвам. Едно нещо знам със сигурност и то е, че богаташите намират обикновените хора за забавно развлечение и никога за нещо по-сериозно. И това ме урежда. Богатите са различен биологичен вид, който наблюдавам единствено от разстояние. Да кажем, че избягвам взаимодействието с тях.
	Той връща визитната картичка на мястото й и прави няколко стъпки назад.
	— Знаеш ли къде се намира „Пекарната на Еди“?
	— Две пресечки по-надолу в тази посока. Но бъдете нащрек. Боровинковите им мъфини са подправени с пристрастяващи вещества.
	— Ще го имам предвид — кимва той.


>	Втора глава

	— Не, не предлагаме кукли Барби, само порцеланови — повтарям на телефона за пети път. Жената направо отказва да ме чуе. Дъщеря й — не спира да ми обяснява тя — направо щяла да умре, ако не получи кралицата на феите.
	— Разбирам. Проверете в „Уолмарт“.
	— Проверих. Свършили са. — Промърморва, че ни смятала за магазин за кукли и затваря.
	Оставям слушалката и врътвам очи към Скай, която дори не ме отразява. Вдигнала е колието си във въздуха и плъзга висулката му нагоре-надолу.
	Скай Локууд е единствената ми приятелка. И причината за това не се крие в злобата на съучениците ми от гимназията. Те не ме тормозят, просто забравят за съществуването ми. Никой дори не забелязва, когато си тръгна преди обяд и изпусна всички социални сбирки.
	Скай е с няколко години по-голяма от мен и работи в съседния магазин, където предлагат много от „и още нещо“. Всъщност е антиквариат и носи името „Скрити съкровища“. Лично аз го прекръстих на „Очевидни боклуци“. Но хората го обожават.
	Ако в един научен свят Скай беше приемник, то аз определено щях да съм паразитът. Тя има живот. Аз се преструвам, че е мой. С други думи, тя наистина харесва разни неща — музика, еклектични винтидж дрехи, странни прически — а аз се правя на заинтересована от тях. Не че не ги харесвам, просто не ми пука за тях. Но пък харесвам Скай, така че какво толкова? И без това нямам никаква представа какво ми допада всъщност.
	— Установи ли какъв е смисълът на живота? — пристъпвам към нея с въздишка. Скай честичко използва пода на магазина за философските си размисли (или по-простичко казано за споровете, които води сама със себе си).
	От устата й се откъсва стенание, а ръката й се стоварва драматично върху очите.
	— Дори и да отида в колеж, какво ще уча?
	Ако зависеше от нея, щеше да остане да работи в антикварния магазин завинаги. Проблемът е, че нейното образование е важно за баща й, който никога не е учил в колеж и сега е погребален агент.
	— Хленчене?
	— Ха-ха — надига се до седнало положение тя. — Ами ти? Какво ще запишеш, когато отидеш?
	Нямам ни най-малка представа.
	— Дългосрочните ефекти от философските брожения.
	— Или изкуството на сарказма?
	— Сигурна съм, че вече съм изкарала еквивалента на магистърска степен в тази дисциплина.
	— Не, сериозно, какво смяташ да учиш?
	Често чувам подобни неща: „Не, сериозно“, „Бъди малко по-сериозна“ или „Не, наистина“. Обикновено излизат от устата на човек, който иска да получи истински отговор. А аз не желая да давам такъв.
	— Не съм мислила по въпроса. Навярно известно време ще изучавам само общи дисциплини.
	— Хм — отпуска се отново назад Скай. — Да, може и аз да постъпя така. Нищо чудно докато посещаваме общите класове, да ни връхлетят истинските ни призвания.
	Скай рязко се надига и ахва в изненада.
	— Какво?
	— Хайде да се запишем заедно! Догодина. Ти и аз. Ще бъде жестоко!
	Повторила съм й поне милион пъти, че няма да се записвам в колеж догодина. Майка ми, разбира се, ще се противопостави на този план (причината все още да не съм й казала за него), но аз съм твърдо решена да пропусна година-две, за да й помагам на пълен работен ден в магазина. Скай обаче изглежда толкова въодушевена от идеята, че кимвам неопределено.
	Тогава започва да припява измислена песничка. „С Кейман ще учим заедно. И ще си намерим призванието…“ Гласът й леко заглъхва и прелива в радостно тананикане, докато тя отново се отпуска на пода.
	Двете току-що тръгнали си момиченца опипаха всичко. Майка ми твърди, че хората по-лесно си харесват кукла, ако знаят името й. Затова пред всяка кукла има табелка. И сега всички тези табелки са разбъркани или съборени. Картончето с името на Бетани например стои пред Сузи. И това е тъжно. Много, много тъжно.
	Телефонът на Скай иззвънява.
	— Ало?… Не. В Магазинчето на ужасите съм. — Да, така нарича магазина ми. Скай млъква за момент, после отново проговаря. — Не знаех, че ще идваш. — Приятелката ми се изправя и се обляга на тезгяха. — Така ли? Кога? — Неусетно хваща кичур коса и я навива около пръста си. — Е, аз не бях много на този свят, докато бяхме на концерта.
	Гласът на Скай напълно отговаря на името й — нежен и лек като облак, а всичко, излизащо от устата й, звучи сладко и невинно.
	— Е, още ли си тук? — Скай минава покрай куклените люлки и масичките, покрити с одеялца, стига до витрината и зарейва поглед навън. — Виждам те… В съседния магазин за кукли съм. Ела. — И пъха телефона в джоба си.
	— Кой беше?
	— Гаджето ми.
	— Значи гаджето. Означава ли, че най-сетне ще се запознаем?
	— Да — усмихва се. — И ще разбереш защо приех на секундата предложението му да излезем на среща миналата седмица. — Дръпва вратата толкова рязко, че звънчето почти изхвръква от въженцето си. — Здрасти, миличък.
	Той увива ръце около нея, но тя леко се отдръпва.
	— Кейман, това е Хенри. Хенри — Кейман.
	Навярно не гледам достатъчно внимателно, но определено не _виждам_ нищо чак толкова готино. Той е кльощав, с дълга мазна коса и остър нос. Тениската му е на някаква банда и от деколтето й висят слънчеви очила, а закачената на колана му верига се спуска чак до коляното, преди да изчезне в задния му джоб. Без да се усетя, изчислявам колко стъпки е изминал от единия до другия магазин и колко точно пъти тази верига се е ударила в крака му през това време.
	— К’во ста’а?
	Да. Наистина казва точно това.
	— Ъм… нищо?
	Скай ми пуска огромна усмивка, в смисъл: „Видя ли? Знаех си, че ще го харесаш“. Това момиче е в състояние да намери положителни качества и в удавен плъх, но аз продължавам да не разбирам смисъла на привличането между тези двамата. Скай е красива. И нямам предвид стандартната красота. Всъщност хората често я оглеждат с любопитство, изумени от чупливата руса коса с боядисани в розово връхчета, бляскащата обичка под долната й устна и екстравагантните й дрехи. Но погледът им така и не се отмества, защото пронизващите й сини очи и нежната костна структура са си изумителни.
	Хенри се врътва на пета и оглежда всички кукли.
	— Леле, маниашко…
	— Знам, нали? И на мен ми дойде в повече първия път.
	Оглеждам се. Наистина е малко прекалено на пръв поглед. Куклите заемат почти всеки сантиметър от стените с експлозия от цветове и изражения. И всичките се взират в нас. Освен стените, целият под е осеян с масички, люлки и бебешки колички, натъпкани с кукли. Нямаме дори пряк достъп до вратата, в случай че магазинът се подпали. Ако искам да избягам от пламъците, ще ми се наложи да избутвам десетки бебета от пътя си. Вярно, не са истински, но все пак.
	Хенри пристъпва към кукла, облечена в шотландска поличка.
	— Айслин — прочита той табелката й. — Имам подобен аутфит. Дали да не си взема куклата и заедно да заминем на турне.
	— На гайда ли ще свириш? — питам.
	— Не — поглежда ме странно Хенри. — Аз съм китаристът на „Краставите жаби“.
	Ясно. Ето защо Скай го харесва. Музикантите са слабото й място. И все пак защо не си подбере някой, който не изглежда като вдъхновение за името на бандата си.
	— Дай, готова ли си?
	— Дааа-м.
	Дай? Ще я разпитам за това после.
	— До скоро, Кейвмен* — обръща се към мен със сподавен кикот, сякаш едва се е сдържал да не пусне лафчето си още в първия миг, щом ме е видял.
	[* Заигравка с истинското име на героинята, която, преведена на български, означава „пещерняк“. — Бел.пр.]
	Е, значи няма да ми се наложи да разпитвам за „Дай“. Той е от онзи тип хора, които веднага ти лепват прякор.
	— Чао — Крастава жабо — Хенри.
	Двамата точно излизат отпред и майка ми нахлува през задния вход с две огромни торби с покупки.
	— Кейман, отвън има още няколко торби, ще ги вземеш ли? — И се насочва право към стълбите.
	— И да оставя магазина без надзор?
	Въпросът звучи малоумно, но тя държи магазинът да не остава без човек. Първо, защото куклите са доста скъпи и ще възникне голям проблем, ако някоя от тях бъде открадната. В магазина нямаме видеонаблюдение или алармена система — прекалено са скъпи за поддръжка. Второ, майка ми се отнася доста сериозно към обслужването на клиентите. Ако някой влезе в магазина, разполагам с не повече от секунда, за да го поздравя.
	— Да, моля те.
	Звучи останала без дъх. Майка ми, кралицата на йогата, е останала без дъх? Да не е правила обиколки на квартала?
	— Добре.
	Хвърлям поглед към вратата на магазина, за да се уверя, че няма запътил се към нас клиент, и отскачам отзад да взема останалите покупки. Качвам се горе и едва не се спъвам в торбите, струпани от майка ми пред прага на кукленската ни кухня. Това наистина е основната тема на живота ни. Куклите. Продаваме ги. Живеем в къщата им… или поне в нейния еквивалент по размери: три стаички, баня и миниатюрна кухня. Убедена съм, че именно тези размери са причината с майка ми да сме толкова близки. Слагам покупките на плота в кухнята и се оглеждам. Майка ми се е проснала на дивана.
	— Добре ли си, мамо?
	Понадига се, но не се изправя.
	— Изморих се. Тази сутрин станах много рано.
	Започвам да подреждам продуктите по местата им и прибирам месото и замразения ябълков сок в хладилника. Веднъж я попитах защо не си вземем бутилиран сок и тя ми отвърна, че е прекалено скъп. Бях на шест. Тогава за пръв път осъзнах, че сме бедни. И със сигурност не беше последният.
	— О, миличка, не се притеснявай, аз ще ги наредя след минутка. А ти се върни в магазина?
	— Разбира се.
	Тръгвам към вратата, но преди да изляза, вдигам покупките, зарязани от майка ми на прага, и ги оставям на плота при другите. Нужно ми е известно време, преди да се сетя, че когато тръгнах за училище тази сутрин, тя беше все още в леглото. Как това може да се окачестви като „много рано“? Поглеждам през рамо нагоре към втория етаж и за момент се изкушавам да изоблича блъфа й. Но не го правя. Просто заставам зад щанда, изваждам си домашното по английски и не вдигам поглед, докато звънчето на вратата не иззвънява.


>	Трета глава

	Влиза една от най-любимите ми клиентки. Възрастна, но жизнерадостна и забавна. Тъмночервената й коса често граничи с лилаво — зависи колко скоро я е боядисала. И на врата й винаги има шал, независимо колко топло е навън. Есенното време в момента донякъде оправдава нуждата от шал и днес той е оранжев на лилави цветя.
	— Кейман — усмихва ми се тя.
	— Здравейте, госпожо Далтън.
	— Майка ти тук ли е, миличка?
	— Горе е. Да я извикам ли, или и аз ще ви бъда полезна?
	— Направих поръчка за кукла и се чудех дали е дошла.
	— Ще проверя. — Изваждам изпод щанда тефтера, в който записваме специалните поръчки. Намирам името на госпожа Далтън сравнително лесно, защото поръчките са само няколко и повечето са нейни. — По принцип очакваме да пристигне утре, но нека им се обадя за потвърждение, за да не се разкарвате напразно.
	След телефонния разговор разбирам, че куклата ще пристигне утре следобед.
	— Съжалявам, че те притеснявам. Майка ти ми каза същото. Просто се надявах… — усмихва се. — За внучката ми е. Има рожден ден след няколко седмици.
	— Страхотно. Сигурно ще й хареса. На колко става малката късметлийка?
	— Шестнайсет.
	— О. Голямата… късметлийка. — Не знам какво още да кажа, без да я обидя.
	— Не се притеснявай, Кейман — засмива се госпожа Далтън. — Подготвила съм й и други подаръци. Куклата е по-скоро за мое удоволствие. Подарявам й по една за всеки рожден ден, още от първия. Сърце не ми дава да наруша традицията, само защото е пораснала.
	— И майка ми ви е безкрайно благодарна за това.
	Госпожа Далтън се засмива. Тя разбира шегите ми. Навярно защото самата тя е по-особена, като мен.
	— Тя е единствено момиче, затова си позволявам да я глезя до безобразие.
	— А каква е традицията ви с момчетата?
	— Ритник по задника. Нуждаят се от малко мотивация.
	— Това е чудесна традиция. Не е зле да вземете по една кукла и за техните рождени дни. Сигурно се чувстват пренебрегнати.
	— Може и да го направя — засмива се тя и поглежда тъжно тефтера с поръчките. Вероятно й се иска датата в нея магически да се промени и куклата й да е вече тук. Отваря си чантата и започва да ровичка из нея.
	— Как е Сюзан?
	Поглеждам през рамо, сякаш майка ми ще слезе по стълбите при първото изричане на името й.
	— Добре е.
	Изважда малко червено тефтерче и започва да го прелиства.
	— Утре следобед, казваш?
	Кимвам.
	— О, няма да мога да дойда. Имам час при фризьора.
	— Не се безпокойте, ще я пазим в склада, докато дойдете. Например в сряда или в който и да било друг ден през седмицата. Както ви е най-удобно.
	Тя взема черната химикалка от щанда и си записва нещо в тефтерчето.
	— Ще изпратя някой да я вземе вместо мен. Може ли?
	— Разбира се.
	— Казва се Алекс.
	Записвам името в колонката с получателите.
	— Готово.
	Хваща ръката ми в дланите си.
	— Ти си толкова добро момиче, Кейман. Радвам се, че помагаш на майка си.
	Понякога се чудя за какви неща говорят тези дами с майка ми. Какво знаят за историята ни? Знаят ли за баща ми? Бил е типичният разглезен син от богато семейство и е избягал още преди майка ми да успее да каже: „Бременна съм. Какво ще правим?“ Родителите му я принудили да подпише неразбираеми за нея документи. Те гласели, че се отказва да търси издръжка от бащата на детето си. Опитали се да й затворят устата с жалка сума пари, благодарение на която отворила магазина за кукли. Ето защо не изпитвам ни най-малко желание да се срещам с така наречения ми баща. Не че той е предприел някакви стъпки.
	Добре де, може би имам някакво желание. Но след всичко, сторено на майка ми, това желание изглежда грешно.
	Стисвам ръката на госпожа Далтън.
	— Знаете ме каква съм, все се боря за Наградата за най-добра дъщеря във Вселената. Тази година май с нея ще получа и чаша.
	— Вече си я спечелила — усмихва се тя.
	Забелвам очи. Тя потупва ръката ми и се обръща да си върви, а по пътя разглежда няколко кукли.
	Отпускам се на стола и известно време чета. Часовникът отброява седем и вероятно за милионен път поглеждам към стълбището. Майка ми така и не слезе долу — нещо много странно за нея. Рядко ме оставя сама в магазина, когато си е у дома. Заключвам, спускам щорите, изгасвам осветлението, събирам пощата и се качвам нагоре.
	Цялата къща ухае апетитно на сладки моркови и картофено пюре с грейви сос.
	Майка ми стои до печката и бърка соса. Понечвам да я поздравя, но тя ме изпреварва:
	— Знам. И точно това е проблемът.
	Явно говори по телефона. Тръгвам към стаята си, за да се събуя. На средата на пътя чувам да казва:
	— О, моля те. Не живеят тук, за да общуват с нормалното общество.
	Сигурно говори с най-добрата си приятелка. Няма ни най-малка представа, че съм подслушала десетки техни разговори, но това си е факт. Събувам се в стаята си и се връщам към кухнята.
	— Ухае чудесно, мамо.
	Тя подскача стреснато.
	— Е, Кейман току-що се прибра. Трябва да затварям. — Засмива се на някаква реплика на приятелката й и смехът й отеква като мелодична песен.
	Нашата кухня не обича да приютява по двама души наведнъж, затова непрекъснато ме ръчка в бедрата и кръста с ръбчетата на плотовете и дръжките на чекмеджетата. Отдавна съм се отказала от представата, че мама и аз ще успеем да се натъпчем вътре, затова се измествам към малката трапезария.
	— Извинявай, задето не слязох в магазина — обръща се към мен майка ми, след като затваря телефона. — Реших, че ще е хубаво да приготвя топла вечеря. От доста време не съм го правила.
	Сядам на един от столовете и преглеждам пощата, която взех от долу.
	— Има ли специален повод?
	— Не. Просто ей така.
	— Благодаря, мамо. — Хващам сметката за тока, поставена в розов плик. Не знам защо са подбрали точно този цвят, за да подскажат за закъснението. Розовото обявява пред света (или поне пред пощальона): „Тези хора са безотговорни непрокопсаници.“ Все си мисля, че жълтеникавокафявото би свършило много по-добра работа. — Четирийсет и осем часово предизвестие.
	— Уф, само това ли е?
	— Да, струва ми се.
	— Добре, ще платя онлайн по-късно. Остави го на плота.
	Дори не се налага да ставам, за да стигна дотам. Плотът е на по-малко от една ръка разстояние. Майка ми донася две чинии с димяща храна и оставя едната пред мен. Хапваме и си говорим.
	— О, мамо, забравих да ти кажа какво момче дойде в магазина онзи ден.
	— Така ли?
	— Привика ме с пръст.
	— Сигурно просто се е опитвал да ти привлече вниманието.
	— Освен това, явно никой не го е учил как да се усмихва — продължавам аз. — По едно време устната му просто се изви в крайчеца.
	— Е, надявам се да си запазила тези мисли за себе си — отбелязва мама, преди да хапне от пюрето.
	— Не, казах му, че следобед водиш курсове по усмихване. Очаквам да дойде още утре.
	Първоначално ококорва очи, но явно все пак разбира, че се шегувам, и въздъхва, за да прикрие заигралата се по устните й усмивка.
	— Госпожа Далтън пак дойде днес.
	А, ето я и истинската, топла усмивка.
	— Намина и миналата седмица. Толкова се вълнува, когато очаква нова кукла.
	— Знам, много е сладко. — Прочиствам гърло и преди да погледна към мама, изрисувам със зъбците на вилицата няколко спирали в картофеното пюре.
	— Съжалявам, че те оставих сама долу днес. Затънах в бумащина и загубих представа за времето.
	— Няма проблем.
	— Наясно си колко ценя помощта ти, нали?
	— Не е кой знае какво — свивам рамене.
	— За мен е. Не знам какво щях да правя без теб.
	— Сигурно щеше да имаш много котки.
	— Сериозно? Смяташ, че щях да бъда коткарка?
	Кимвам бавно.
	— Дааа-мм. Или щеше да имаш котки, или да колекционираш кукли лешникотрошачки.
	— Какво? Лешникотрошачки? Та аз дори не обичам ядки.
	— Това не е необходимо условие, за да притежаваш купища дървени кукли с широка уста.
	— Значи твърдиш, че ако теб те нямаше, аз щях да бъда съвсем различна личност, която обича котки или лешникотрошачки?
	Ако ме нямаше, майка ми щеше да води абсолютно различен живот. Вероятно щеше да завърши колеж и да се омъжи, без да се стига дотам родителите й да се отказват от нея.
	— Ами да. Без мен животът ти щеше да бъде лишен от забава и любов. Щеше да бъдеш една тъжна, много тъжна жена.
	— Абсолютно си права — засмива се тя, оставя вилицата в чинията и се изправя. — Приключи ли?
	— Да.
	Мама взема чинията ми и я слага върху своята. Преди да отнесе чиниите в мивката, забелязвам, че почти не си е докоснала храната.
	— Мамо, ти сготви, аз ще измия съдовете.
	— Добре, миличка, благодаря. Смятам да почета в леглото.
	Достатъчни са ми само двайсетина минути, за да почистя. На път към спалнята ми надниквам в стаята на мама, за да й пожелая лека нощ. На гърдите й лежи отворена книга, а тя, изглежда, отдавна е заспала. Днес наистина беше много изморена. Може би все пак е станала много рано, за да свърши нещо, и после пак си е легнала. Затварям книгата й, оставям я на нощното шкафче и изгасвам лампата.


>	Четвърта глава

	На следващия ден след училище с изненада заварвам мъж на касата в магазина. Облечен е в тъмни дрехи и има къса, тъмна брада и тъмен тен. Явно тъмната гама му харесва, защото цялото му излъчване е такова. И въпреки това страните на мама са румени и на устните й грее усмивка. При влизането ми звънчето на вратата иззвънява и двамата се обръщат.
	— Здрасти, Кейман — поздравява ме мама.
	— Здравей.
	— Е, до скоро, Сюзан — казва странният мъж и майка ми кимва.
	— Кой беше този? — питам, след като излиза, и стоварвам раницата си зад щанда. — Алекс?
	— Кой е Алекс?
	— Той трябва да вземе куклата на госпожа Далтън.
	— О, не, беше просто клиент.
	Да бе. Поглеждам през витрината в очакване „клиентът“ на средна възраст да се върне, но оттам ми махва Хенри. Трудно ми е да преценя дали се е изкъпал, или калъфът на китарата в ръцете му наистина го прави по-привлекателен, отколкото е всъщност, но и в двата случая почти оправдавам Скай, задето излиза с него.
	— Здрасти, Кейвмен.
	Уф. Сигурно е забравил истинското ми име.
	— Здрасти, Жабо. Скай не е тук.
	— Знам. Надявах се да ти изсвиря песента, която написах за нея. Искам да ми кажеш дали ще й хареса.
	— Става.
	Той сяда на пода и си изважда китарата. Обляга се на един от по-ниските шкафове, изпъва крака пред себе си и ги кръстосва. Куклите в осветената витрина над него и дървената люлка отстрани допълват декора, съвсем подходящ за сюрреалистичен транс музикален клип. Хенри издрънква няколко акорда на китарата и запява.
	Песента всъщност е доста добра, макар и на ръба да бъде лигава. На момента с признанието, че би умрял без Скай, едва не се изкикотвам, но все пак успявам да сдържа смеха си. Към края на песента вече напълно разбирам какво вижда приятелката ми у него. Почти съм сигурна, че самата аз се взирам мечтателно в лицето му. Песента свършва, бузите ми веднага пламват, а отнякъде се чува пляскане.
	На прага стои Ксандър. Днес изглежда още по-богат — идеално стилизирана прическа, дизайнерски дрехи и кожени лоуфъри на „Гучи“, обути на бос крак.
	— Страхотна песен — обръща се към Хенри.
	— Благодаря — отвръща той и ме поглежда за потвърждение.
	— Да, наистина е чудесна.
	Хенри си отдъхва с облекчение и оставя китарата настрана. Обръщам се към Ксандър.
	— Изпратиха ме с нови заръки — казва.
	— Пореден ден, в който общуването с обикновени хора те кара да оцениш повече живота си? — Готова съм да се закълна, че и миналия път изтърсих нещо подобно, но днес по лицето му плъзна обида. Явно преди само съм си го помислила. Добре де, така или иначе беше просто шега (например). Той си е виновен, ако не може да я понесе.
	— Нещо такова — промърморва.
	— Искам само да отбележа, че шотландската кукла е моя — изправя се Хенри.
	— Тя не ме вълнува — вдига ръка Ксандър. Имам чувството, че Ксандър възприе думите на Хенри за нещо по-различно от заплюване на куклата с шотландска поличка. Но понеже Ксандър явно _не се вълнува_, това така или иначе е без значение.
	— Ще изпея песента на участието ни в петък — обявява на излизане Хенри. — Елате. Ще свирим в „Скрийм Шаут“ към десет.
	„Скрийм Шаут“ е квартална кръчма на няколко преки от магазина, където местни групи свирят пред малка и често много пияна публика срещу нищожно или никакво заплащане. От време на време я посещавам със Скай, но определено не е моето място.
	Ксандър проследява Хенри с поглед, а после делово се обръща към мен.
	— Баба ме помоли да взема куклата, която е поръчала.
	— Баба ти? — Отварям тефтера, за да видя дали не съм пропуснала някоя поръчка.
	— Катрин Далтън.
	— Госпожа Далтън ти е баба?
	— Какво толкова учудващо има в това?
	Почти насила затварям падналото си чене. _Например това, че госпожа Далтън е мила, земна и прекрасна… Ти се вземаш прекалено насериозно, имаш перфектен маникюр и подплатяваш дрехите си с пачки_ (или поне това обяснение предпочитам, за да оправдая доброто му телосложение).
	— Нищо, не знаех.
	— Явно не ви е говорила за страхотния си внук.
	— Не, бях разбрала, че ще изпрати Алекс.
	— Аз съм Алекс.
	Ама разбира се. Ксандър. От Александър.
	— В крайна сметка Алекс или Ксандър те наричат?
	На лицето му се изписва самодоволна усмивка, сякаш съм търсила името му в Гугъл.
	— Прочетох го на кредитната ти карта — обяснявам, за да му припомня, че я е използвал тук.
	— А, да. Повечето ме наричат Ксандър, само баба и дядо ми викат Алекс. Все пак съм кръстен на дядо, знаеш как е.
	Нямам представа как е.
	— Да, разбира се.
	— Е, щерко на Сюзан… — Той се обляга на плота, поглежда към дървената ябълка — подарък от наш клиент, и започва да я върти като пумпал. — При теб ли е куклата ми?
	Засмивам се. Въпросът му звучи направо нелепо.
	— Да. Само секунда.
	Изваждам кутията от склада и я занасям до касата. Изненадана съм, че майка ми не я е отворила, за да провери състоянието на куклата. Понякога пристигат при нас пукнати или счупени, а отговорност за това носят куриерите. Грабвам макетното ножче от сребърната чаша до касата и срязвам тиксото на кашона.
	— Само ще проверя дали не се е разделила с някой крайник по време на пътуването си.
	— Добре.
	Изваждам внимателно кутията на куклата от малкото кашонче и я отварям.
	— Манди — прочита той на капака.
	— Манди е в чудесна форма. Баба ти ще бъде много щастлива. За сестра ти е, предполагам?
	— Не. За Скарлет е. Братовчедка ми. Куклата много прилича на нея. Даже бих казал, че е малко зловещо.
	— Братовчедка ти носи дантелени чорапи и плетени рокли?
	— Е, не, но косата… А има и същия лукав поглед.
	— Значи братовчедка ти е с прическа на черта и си търси белята?
	— Точно.
	Плъзгам кутията към него.
	— Поздрави баба си от мен.
	— И как да разбере коя точно си ти?
	— Не съм ли всеизвестна?
	— Явно за всички, с изключение на мен. — Ксандър изважда телефона си и докосва няколко клавиша.
	— Какво правиш?
	— Ще кажа на баба ми, че я поздравяваш.
	— Не е честно. — Врътвам очи.
	— Игрички ли си играем? — Отправя ми първата усмивка за деня и изведнъж започвам да ликувам вътрешно, че не го прави по-често. Тази дяволия на лицето му е напълно обезоръжаваща. — Здрасти, бабо. Взех куклата ти… Да, една млада дама в магазина ми помогна. Каза ми да те поздравя… Не, не е Сюзан. — Не мога да се сдържа повече и започвам да се смея на висок глас. — Дъщеря й. Тъмна коса, зелени очи. — Свеждам поглед към щанда. Не съм очаквала да е забелязал какъв цвят са очите ми, но неговите са кафяви със златни пръски. Не че съм им обърнала особено внимание. — Някъде около шестнайсет? — Очите му се разтварят въпросително и аз поклащам глава. — Седемнайсет?
	И половина.
	— Кейман? — Повдига вежда към мен и аз свивам рамене. — Е, Кейман те поздравява… Сладка? Не знам дали е сладка, но определено е интересна. — Млъква за момент. — Аз _съм_ мил. Трябва да кажеш и _на нея_ да бъде малко по-мила. Не искаше да ми каже дори името си… Не, не защото съм бил заядлив.
	Обичам госпожа Далтън.
	Отбелязвам на коя дата и в колко часа е била получена куклата. После по необяснима за мен причина добавям „андър“ до записания преди „Алекс“. Затварям тефтера и го прибирам под щанда. Той все още слуша внимателно баба си. Среща погледа ми и вдига пръст да го изчакам, изважда портфейла си и кредитната карта, без дори да я поглежда.
	— Тя вече я плати — прошепвам.
	Той кимва и прибира пластиката.
	Баба му му казва нещо, което го кара да се усмихне. Отново тази усмивка. Какво й е толкова специалното? Навярно идеално правите бели зъби? Не, нещо друго е. Леко накриво е — едната страна на устните му се издига малко повече от другата. И от време на време горните му зъби едва захапват долната устна. Всъщност усмивката му е искрена, за разлика от останалия му вид, който сякаш изгражда крепост около личността му.
	— Е, бабо, трябва да затварям. Кейман се е вторачила в мен и сигурно се пита дали някога ще се разкарам от магазина й и ще я оставя да работи на спокойствие.
	Странно е да чувам името си от неговата уста. Сякаш изведнъж става нещо повече от клиент. Сякаш се познаваме.
	— Кейман. — Прибира телефона в джоба си.
	— Ксандър.
	— Това значи ли, че спечелих?
	— Игрички ли си играем?
	Той взема куклата и отново захапва леко долната си устна.
	— Мисля, че знаеше.


>	Пета глава

	Преди около година майка ми започна да организира в задната стаичка на магазина партита за рождени дни на момиченца. Тогава идеята звучеше абсурдно (и все още е така), но на нея й хрумна да поръчва незавършени кукли и да предоставя на децата възможност да ги довършат — дрехите, цвета на косата и очите — и в крайна сметка да се приберат у дома с кукла, оформена по техен вкус. Първоначално им позволяваше да оцветяват очите, но тази дейност се превърна в зловещо шоу. Така че сега аз стоя на касата и рисувам очи, докато мама е на партито отзад и помага на малките гостенки да подберат дрехите и прическите за куклите. В най-добрия случай подобен ден завършва със сто долара печалба за нас. Но през повечето съботи излизаме на нула, защото мама е мекушава и позволява на децата да си изберат повече от три дрешки за тоалет.
	Днес успяхме да спечелим около двайсет долара. От все сърце се надявам майка ми да се откаже от идеята за съботни партита. Но в крайна сметка те я правят щастлива — самата радост от смеха на малчуганите — затова гледам да не се оплаквам. На излизане момичетата се кикотят, стиснали чисто новите си кукли, и пипат всичко по пътя си. Следващите два часа майка ми ще чисти „стаята за партита“, известна преди просто като стаята за почивка.
	Вдигам очи и срещам погледа на Скай, следвана от Хенри по петите.
	— Липсваше ни снощи — подхвърля тя.
	— Какво имаше снощи? — Преравям паметта си набързо, но не успявам да открия никакво важно събитие.
	— Участието на бандата ми в „Скрийм Шаут“ — отвръща Хенри с категоричен тон, сякаш е недопустимо да съм забравила за поканата му.
	— А, да. И как мина?
	— Той ми е написал песен — усмихва се Скай.
	Хенри оставя китарата си на пода и се отпуска до нея.
	— Мислехме си да повторим.
	— Супер — отвръщам, докато преглеждам списъка на изчерпаните и поръчаните дрехи.
	— Звучи, сякаш не й пука, но всъщност е много развълнувана — казва Скай на Хенри.
	— Абсолютно — допълвам сухо.
	— Кейвмен няма живот — издрънква няколко акорда на инструмента той. Замерям го с химикалката си, но в крайна сметка осъзнавам, че ми трябва и отивам да си я взема от пода зад него.
	— Има си живот, Хенри — засмива се Скай. — Просто е скучен.
	— Като се има предвид, че прекарвам половината от времето си с вас, Скай, на твое място бих внимавала какви ги говоря.
	— Кейвмен има скучен живот — запява отново той. — Има си нужда от мъжле.
	— Харесвам си скучния живот, благодаря.
	Всъщност вече наистина посвикнах с рутината на ежедневието и ми иде да си оскубя косата само около веднъж седмично.
	Скай изправя една от куклите на полицата до нея.
	— Снощи наистина трябваше да дойдеш, Кейман. Защо пропусна?
	— В колко часа се прибрахте? — питам я.
	— Не знам… Някъде около два.
	— Ето защо не дойдох. Тази сутрин бях на работа.
	— Сякаш вече е пораснала — отбелязва Хенри.
	_Теб пък кой те пита?_
	— Изсвири й някоя песен, Хенри. Истинска песен.
	— Добре.
	Китарата зазвучава под пръстите му, а Скай грабва листа от ръцете ми и го оставя на щанда.
	— Просто си вземи кратка почивка. — Завлича ме и ме тръсва на пода срещу Хенри. После ме поглежда, докато той свири. — О, едно момче пита за теб снощи.
	— Къде?
	— В „Скрийм Шаут“.
	— Кой беше?
	— Нямам представа, някакво тузарче; можеше да сложи цялото заведение в малкия си джоб. Беше се облякъл като за ревю. И имаше адски бели зъби.
	По незнайна за мен причина, от тази новина по тялото ми полазват тръпки на страх.
	— Ксандър?
	— Не знам — свива рамене тя. — Не си каза името.
	— А какво _каза_?
	— Ами чух го да пита някакъв тип зад мен дали познава момиче на име Кейман. Онзи отвърна, че не познава, и докато се обърна, вече се бе отдалечил.
	— Значи си е тръгнал?
	— Не, остана за малко, послуша Хенри, поръча си кола. После си тръгна.
	Ксандър ме е търсил. Това не е добре. За предпочитане е Господин Богаташ и неговата превзета персона да стоят надалеч.
	— Сам ли беше?
	— Не, с някакво момиче с къса черна коса. Но на нея май й беше доста скучно.
	Сигурно е бил с братовчедка си. Свивам рамене.
	— Кой е той?
	— Внукът на една клиентка.
	— Богатият внук на богата клиентка?
	— Ахам.
	— Трябват ни повече богати приятели. С тях ще се забавляваме доста повече.
	— Какво имаш предвид? Има ли по-голямо забавление от това? — посочвам Хенри. — Та ние си имаме личен музикант.
	— Дори не слушате песента ми — оплаква се Хенри.
	— Съжалявам, звучи чудесно, миличък.
	Хенри прекъсва песента си и прибира китарата в калъфа.
	— Кейвмен, ще ти направя услуга.
	— Моля те, недей.
	— Изслушай ме. Ще те уредя с един приятел. Може да излезем на двойна среща. — Поглежда към Скай. — Тик е вокалистът на „Краставите жаби“.
	Скай ме дарява с двайсет и четири каратова усмивка.
	— О, да, той е страхотен. Много ще го харесаш, Кейман.
	— Тик? Като кръвопиещия паразит* ли?
	[* Заигравка със значението на думата на английски език — кърлеж. — Бел.пр.]
	— Не, по-скоро като тик на окото — демонстрира Хенри, смигвайки бавно. — Но това не е истинското му име.
	— Стига бе! — възкликвам.
	— Сериозно. Само че забравих истинското му име. Наистина сте един за друг. Ще го харесаш.
	Изправям се и се връщам към документацията на касата.
	— Не. Нямам особено желание да излизам.
	И определено не искам да ме уреждат с момче на име Тик, което _Хенри_ смята, че е идеално за мен.
	— Моля те, моля те, моля те — започва да ме дърпа за ръкава Скай.
	— Дори не го познавам. Ще се чувствам адски жалка.
	— Лесно ще го поправим. Ще му кажа да намине през магазина тази седмица, за да се запознаете — предлага Хенри.
	— Да не си посмял.
	— Намирисва ми на предизвикателство — изсмива се той.
	— Не е никакво предизвикателство, Жабо. Не го прави.
	Дали ще е прекалено жестоко, ако насъскам някоя кукла срещу него?
	— Спокойно, ще го направя лежерно. Няма да му казвам, че искаш да излезеш с него.
	— Ами това е чудесно, предвид факта, че _не искам_ да излизам с него.
	Скай решава буквално да изтананика думата „Притеснение“, и Хенри отново се изсмива.
	— Не се панирай, Кейвмен, ще се справиш. Просто бъди себе си.
	Боже, не и тази реплика. „Бъди себе си“. Ненавиждам я. Все едно истинското ми Аз и Тик са се срещали преди, харесали са се и сега само остава да убедя моето Аз да присъства и този път. Няма никаква логика.
	— Готова ли си, Дай?
	— Да. До скоро.
	Скай ми се усмихва лукаво, а аз изръмжавам. Въобще не е готино. Ще изпратят в магазина някакъв тип на име Тик и аз не мога да сторя нищо, за да ги спра.


>	Шеста глава

	След като цяла седмица поглеждам нервно към вратата, всеки път щом чуя звънчето, вече започвам да си мисля, че Скай все пак е склонила Хенри да се откаже от налудничавата идея да изпрати Тик в магазина. Но в понеделник сутринта се случва. В магазина влиза момче с купчина хартийки.
	Косата му е къса и къдрава, а кожата — с цвят мока. Плътните му устни привличат още повече внимание заради обецата. Дънките му са втъкнати в кубинки, а на тениската му пише: „Моята банда е по-яка от твоята банда“. Макар и по извратен начин, той всъщност е доста привлекателен. И прекалено готин за мен. Започвам да се чудя защо Скай не излиза с този тип. Изглежда доста по-добра партия за нея.
	— Хей. — Прозвучава дрезгав глас, сякаш не си е прочистил гърлото. — Хенри ми каза, че искате да оставите малко флаери за следващото ни участие на касата — оглежда се той.
	— Възрастните дами несъмнено ще избухнат на рок концерт — отвръщам.
	— Да, Хенри явно смята така. — Вдига вежда и погледът му попада върху порцеланово бебе в количка. — Май съм сбъркал магазина.
	— Не, няма проблем. Просто ги остави тук.
	Идва до щанда, оставя малка купчинка флаери до касата и ми хвърля още един поглед. Определено му харесва каквото вижда, защото подхвърля:
	— Трябва да дойдеш в петък.
	На флаера има картинка на крастава жаба, очевидно била в близък контакт със скарата на някой тир. Кой въобще им е правил дизайна? Върху корема на жабата пише: „Краставите жаби“, а отдолу: „Петък, десет вечерта, «Скрийм Шаут»“.
	Имам готова саркастична забележка за флаерите им, но се опитвам да я възпра.
	— Да, ще опитам.
	— Прозвуча все едно е последното, което ти се прави — смигва бавно Тик, сякаш да потвърди произхода на прякора си. — Аз съм вокалистът. Това предизвиква ли у теб някакво желание да дойдеш, или влошавам нещата?
	— Сега ми се идва малко повече — усмихвам се.
	— Казвам се Мейсън. — Звучи _толкова_ по-добре от Тик.
	— Кейман.
	_Моля те, не превръщай името ми в прякор._
	— Радвам се да се запознаем, Кейман.
	Пет точки.
	— Какви са шансовете наистина да те видя в петък?
	— Доста прилични. — Свеждам поглед към флаера, после го вдигам към него.
	— Предупреди възрастните дами, че ще купонясваме яко. — Заиграва се с обецата на устната си.
	— Непременно.
	Той тъкмо си тръгва и майка ми се появява от задния вход.
	— Здравейте — поздравява го мама.
	— Мамо, това е Мейсън. Мейсън, майка ми, Сюзан.
	— Здравей, Сюзан, радвам се да се запознаем.
	— Аз също. Кейман, ще се кача горе да проведа няколко телефонни разговора. Ако ти трябвам… — Не довършва, а само посочва към тавана. Раменете й сякаш се превиват и тя се хваща за перилата.
	— Добре ли си?
	— Да… Аз… Да, добре съм.
	Проследявам я с поглед как се качва по стълбите и се обръщам към Мейсън. Той почуква по купчината флаери до касата.
	— Ще се видим в петък. — И махва само веднъж на излизане.
	Взирам се в хартийките на щанда и прехапвам устна. Трябват ми или нови дрехи, или нова прическа. Нещо ново. Не виждам някой да се е запътил към магазина, затова отивам в офиса на мама, за да проверя дали е написала чека за заплатата ми. Обикновено го оставя в плик на бюрото. Не е кой знае какво и поне милион пъти съм й казвала, че се чувствам неудобно да ми плаща, но тя настоява.
	Счетоводната книга в дясното чекмедже прелива от касови бележки и всякакви разписки. Изваждам я и отгръщам на последната изписана страница — няколко пъти съм виждала мама да изважда плика с чека ми оттам. Не намирам нищо. Понечвам да затворя книгата, когато нещо червено спира погледа ми. В края на страницата е записано едно голямо, червено „2253.00“. Това е повече отколкото харчим за месец. Знам го, защото понякога й помагам със счетоводството.
	Сърцето ми прескача и в гърлото ми се надига кълбо от вина. Ровичкам за чека със заплатата ми, а се оказва, че майка ми не може да си позволи да ми плати. Разорени сме. Явно затова мама е толкова стресирана напоследък. Но това означава ли, че ще загубим магазина? За секунда си представям живота си без магазина за кукли.
	И за тази една секунда се чувствам свободна.


>	Седма глава

	Взирам се в продълговатото огледало, окачено на стената ми. Колкото и да се отдалечавам, не мога да видя отражението си в цял ръст. Стаята ми е прекалено малка. Изправих си косата, обух си най-хубавите дънки, подбрах подходяща черна тениска и завързах връзките на лилавите кубинки. Нищо ново. Преборих се с факта, че цялото това нещо с концерта не е добра идея. Точно след осем часа ще трябва да се събудя и да се приготвя за работа. А и вината направо ме изяжда, след като знам в колко окаяно финансово състояние се намира магазинът. Сякаш не съм сторила достатъчно. За стотен път си повтарям, че не е наложително да оставам на концерта. Просто ще се появя и ще си се прибера.
	Майка ми минава покрай стаята ми, но се връща няколко крачки назад.
	— Мислех, че вече си тръгнала.
	— Не, и не е нужно да отивам, ако ще ти трябвам тук.
	— Кейман, всичко е наред. А сега се разкарай. Изглеждаш чудесно.
	Вървя към „Скрийм Шаут“ и оглеждам квартала. Старият град е направо изваден от уестърн. Всички витрини са в рамката на вертикални панели или червени тухли. Някои магазини дори са с люлеещи се врати. Тротоарите са калдъръмени. Пред магазините липсват само диреците, на които да си вържеш коня. За сметка на това по широката улица са очертани паркоместа. Океанът е едва на няколко пресечки и в тиха нощ чувам вълните. Поемам си дълбоко дъх. Ароматът му обаче е винаги с мен.
	Две врати по-надолу от магазина за кукли се помещава школа по танци. Учудвам се, че лампите й светят толкова късно вечерта. През широко разтворените прозорци виждам всичко вътре ясно като на киноекран. Момиче горе-долу на моята възраст танцува пред огледална стена. Тялото й се движи грациозно и леко, несъмнено в резултат на дългогодишни тренировки. Защо някои хора знаят още от раждането си какво искат да постигнат през живота си, а други — като мен — нямат никаква представа. Въздъхвам и продължавам към заведението.
	Тази вечер в „Скрийм Шаут“ е пълно с местни. Разпознавам няколко лица от училище и им кимвам. Подиумът не би могъл да бъде наречен сцена. По-скоро наподобява нестабилна платформа. Наоколо са наредени разнородни маси, а барът е до една от стените. В присъствието на толкова много хора ми се налага да търся Скай.
	— Хей — махва ми тя, когато в крайна сметка я намирам. Днес косата й е яркорозова и ме кара да се чувствам още по-безлична.
	— Здрасти. Тази вечер е претъпкано, а?
	— Да. Жестоко. Явно Тик е останал с добро впечатление от теб, защото не спря да ме пита дали има шанс да се появиш днес. — Скай кимва към врата странично от сцената, където групата сигурно се подготвя.
	— Трябва ли да му викаме така? — Все още не съм решила какво е впечатлението ми от Мейсън, но явно все пак ми е направил такова, щом се отказах от няколко часа сън, за да дойда тук.
	— Да, трябва, Кейвмен.
	— Моля те, само не и ти, Дай.
	Успявам да я разсмея.
	— Знам, ужасни са, нали? Макар че ми е забавно да наричаш Хенри Жабо.
	— Как вървят нещата с Жабата?
	— Доста добре.
	Скай е изключително вярна. Хенри ще трябва да направи нещо потресаващо отвратително, за да го зареже на този етап. Не че би го сторил. Като изключим манията му да извращава имената в прякори, Хенри става.
	Поглеждам към празната сцена в очакване на музикантите.
	— След изпълнението му на рок звезда тази вечер ще го обичаш още повече.
	— Естествено — усмихва се. — А ти ще се влюбиш лудо в Тик. Гласът му е мек като мед.
	Права е. Или поне за частта с меда. Очите ми отказват да погледнат каквото и да било друго, след като той започва да пее. Гласът му е нежен, но и леко дрезгав, и ме кара да се полюшвам в ритъма на песента. Накрая кикотът на Скай ме изкарва от транса.
	— Казах ти.
	— Какво? Просто слушах. Грубо е да не слушам.
	Тя отново се засмива.
	След края на последната песен Мейсън скача от сцената и изчезва зад кулисите заедно с другите момчета. Пръв излиза Хенри и със Скай се натискат пред мен в продължение на няколко минути. Отврат. И защо изведнъж ми се приисква и аз да имам с кого да се натискам? Много съм си добре сама. Май съм станала специалист в това. Какво толкова се е променило? През ума ми пробягва Ксандър, който ми се усмихва с прехапана устна. Не. Тръсвам глава, за да прогоня образа му.
	— Добре, стига толкова. — Вече съм сигурна, че ако взема проба от слюнката на Скай, ДНК-то в нея ще бъде на Хенри.
	Приятелката ми се отдръпва със смях, а Хенри се прави, че не е отчел присъствието ми досега. Да бе.
	— К’во ста’а? — пита ме, преди да се наведе през бара и да си поиска вода с лед. Опитваме да си намерим маса, но всички са заети, затова заставаме в ъгъла да си поговорим.
	Най-сетне Мейсън се появява и премята ръка през врата ми. Цялата му тениска е мокра от пот, което почти заличава ефекта от пеенето му върху мен.
	— Хей, Кейман, ти дойде.
	— Да, ето ме тук.
	— Как си прекарваш вечерта?
	— Доста добре.
	— Доведе ли някоя и друга възрастна дама? — Оглежда се, сякаш е възможно наистина да съм го сторила.
	— Опитах, но промениха плановете си в последния момент. Някаква метъл банда свирела в центъра.
	— Коя? — обръща се към мен Хенри и Мейсън избухва в смях.
	— Беше шега, тъпак.
	— Не ми викай тъпак.
	— Не се дръж като такъв.
	Хенри се муси.
	— Не си тъпак, мило — обръща се към него Скай и двамата отново започват да се натискат. Бляк. Сериозно ли?
	— Искаш ли нещо за пиене? — пита ме Мейсън и ме повежда към опразнила се маса.
	— Да, благодаря.
	Настанявам се, след малко Мейсън се връща с две бутилки бира и ми подава едната.
	— О, аз не пия. — Вдигам ръце. — На седемнайсет съм.
	— Е, и? Аз съм на деветнайсет.
	— Майка ми казва, че преди осемнайсетия ми рожден ден има правото да ме убие по всяко време.
	Всъщност думите на майка ми бяха, че винаги мога да хвърля вината върху нея, ако изпадна в неудобна ситуация. Явно схемата работи.
	— Добре, няма проблем — засмива се той, сяда до мен и отпива бира.
	— Ще си взема чаша вода.
	— О. — Скача веднага от стола. — Стой, аз ще ти донеса.
	Гледам как се отдалечава и започвам да се чудя дали ми трепери под лъжичката, защото разговарям с вокалиста на групата, или защото той е Мейсън. На бара две момичета се приближават до него и го заговарят. Мисля, че е първата възможност. Все пак почти не го познавам. Но това ме кара да се чувствам адски повърхностна.
	Барманът му подава чаша с вода и лед, но Мейсън не прекъсва разговора си.
	Изправям се като по команда. Трябва да си тръгвам. Утре ще ставам рано.
	Отивам до ъгъла, където оставихме Скай и Хенри, и я потупвам по рамото.
	— Хей, тръгвам си.
	— Чакай. — Откопчва се от Хенри и претърсва заведението с поглед, за да намери Мейсън. — Не си тръгвай. Той винаги е заобиколен от момичета, но вината не е негова.
	— Не се тревожа за него. И не затова си тръгвам. — Или поне така си втълпявам. — Просто утре сутринта съм на работа. До скоро.
	Запътвам се да се сбогувам с Мейсън, но Скай се провиква след мен:
	— Чакай, ще те изпратим.
	Махвам на Мейсън и казвам „чао“ с устни. Скай обаче решава да оповести на глас намеренията ми.
	— Ще изпратим Кейман до вкъщи.
	Той ни махва да изчакаме, кимва на момичето пред него и приключва разговора. Оставя на бара водата, която ми е поръчал, и след секунда се озовава до мен.
	— И аз ще дойда.
	Хенри и Скай вървят на няколко крачки пред нас и си говорят тихичко. Мейсън пак прехвърля ръка около раменете ми. Бързичко разбирам, че е от момчетата, които обичат физическия контакт. Мълчим в продължение на цяла пряка, и най-сетне той проговаря.
	— Не знаех, че ще си тръгнеш толкова скоро.
	— Да, сутринта съм на работа.
	— Ще свирим пак другата седмица.
	Не схващам дали ме кани на концерта, или просто си намира теми за разговор, затова само кимвам. Стигаме до магазина и аз изваждам ключовете от джоба си.
	— Благодаря.
	Той се навежда напред, но на мен и през ум не ми минава, че ще се опита да ме целуне, независимо колко обича физическия контакт. Затова не се отдръпвам навреме и устните му докосват моите. Изненадващо меки са.
	— О, ъм… уау — възкликвам и се отдръпвам.
	Той обаче остава точно където е и очите му срещат моите.
	— Благодаря, че дойде тази вечер.
	Дрезгавият му глас кара сърцето ми да препуска. Защо реагирам така? Какво ми става?
	— Окей, до скоро.
	Скай ми се ухилва насреща, сякаш е станала свидетел на най-уникалното събитие. А аз просто искам да избягам.


>	Осма глава

	В събота магазинът отваря чак в девет, но аз като по часовник се будя в шест. Опитвам се да заспя отново, но тялото ми се възпротивява, затова се взирам в тавана и си мисля за снощи. Какво се случи? Мейсън искаше ли да ме целуне? Да не би аз да съм се извърнала към него, докато се е опитвал да ме прегърне или нещо такова? Съзнанието ми изпитва потребност да пренареди вечерта по начин, все пак подчинен на някаква логика.
	В крайна сметка стигам до две възможности. Първата: целувката се е случила по погрешка, той обаче е решил да бъде мил и да ми спести тази информация. И втората: той е много приятелски настроен и целува всички. Чувствам се доста по-добре, след като имам резонно обяснение за снощи. И все пак се надявам да не се натъкна на Мейсън през следващите дни.
	След час, прекаран в безрезултатно въртене в леглото, ставам и си вземам душ, преди майка ми да е завзела банята. Нахлузвам чифт дънки, тениска и пухкави черни чехли. Косата ми все още е мокра. Залавям се със списъка с поръчки. Вчера го оставих долу, за да го вкарам в компютъра.
	Сверявам го още веднъж със съставения от мама. Има цял час, докато отворим, така че прибирам списъка в задния си джоб и тръгвам към компютъра. Още съм на първото стъпало, когато чувам почукване на входната врата. Ръката ми се стрелва към мократа коса, а умът ми веднага прави връзка с Мейсън. Този сценарий не се вписва в нито едно от обясненията, които измъдрих. Прекалено милите рок звезди не се появяват на прага ти на следващата сутрин. Магазинът е затворен, затова витрините са покрити с щори. Няма нужда да отварям вратата.
	Секунда по-късно звънва телефонът в магазина.
	Изключено е Мейсън да знае телефона на магазина, нали? Дали пък Скай не му го е дала? Вдигам слушалката преди мама да се е усетила и да вдигне горе.
	— „Кукли и още нещо“, здравейте.
	— Преди седмица някой ме предупреди да не си купувам боровинкови мъфини от „Пекарната на Еди“, но аз не го послушах и все пак си купих. И сега в странни часове ми се прищява да си ги хапна.
	Радостта, че на телефона не е Мейсън, е причина от устата ми да излезе нещо средно между въздишка и странен смях, а после набързо си прочиствам гърлото.
	— В сместа им са добавени пристрастяващи вещества.
	— Сега вече ти вярвам.
	Усмихвам се.
	— Та… Ще ме пуснеш ли да вляза? Навън е доста студено. Нося мъфини.
	Очите ми се стрелват към вратата.
	— Дори мисля, че на този мъфин е изписано името ти… О, не, извинявай, моето е.
	— Аз…
	— Няма да ме оставиш да умра от хипотермия, нали?
	— Не допускам тук някога да стане чак толкова студено.
	Размърдвам крака в чехлите и отивам да отворя вратата на Ксандър.
	— Здрасти. — Гласът му отеква и в слушалката на телефона, все още лепната до ухото ми. Прекъсвам връзката.
	Бяха минали няколко дни и почти успях да забравя колко добре изглежда… и колко богат е всъщност. Сякаш е изписано на челото му, докато влиза и вкарва малко хлад в магазина. Заключвам вратата и се обръщам към него. Държи кафява торбичка от „Пекарната на Еди“ и две стиропорени чаши с капаци.
	— Горещ шоколад. — Вдига дясната си ръка. — Или кафе. — Вдига лявата. — На път за насам отпих и от двете, така че за мен е без значение.
	Супер. Може би господин Богаташ е заразна болест. Посочвам дясната му ръка.
	— Горещ шоколад.
	— Знаех си, че сигурно си по шоколада.
	Пресягам се за чашата и опитвам да не обръщам голямо внимание на треперещите ми ръце. Това само би му доказало колко ме е шашнал с появата си на прага на магазина.
	Погледът ми пробягва от главата до петите му. Дразня се колко… буден изглежда Ксандър в това ранно утро. Ако го видя с разрошена от възглавницата коса и зачервени след сън очи, дали пак ще изглежда толкова съвършен?
	— Погледът ти е способен да накара всеки мъж да се почувства несигурен.
	— Аз не гледам, а наблюдавам.
	— И каква е разликата?
	— Смисълът да наблюдаваш, е да събираш данни и да оформяш теория или заключителна теза.
	— И каква теория измисли? — Килва глава Ксандър.
	_Че си поне една крачка пред простосмъртните хора._ Обръща се да огледа сумрачния магазин и пръстенът с черен камък на малкия му пръст се закача за един от люлеещите се столове. Повдигам вежда. _Две крачки._
	— Че си човек, който обича да става рано.
	Той свива рамене, сякаш за да признае победата ми. Хвана ме.
	— Аз също забелязах нещо.
	— А именно?
	— Косата ти е мокра.
	О, да, вярно.
	— Ами не ме предупреди, че ще идваш. Не се будя с перфектна външност. — Като някои други.
	По лицето му пробягва почуда и изчаквам да я изрази гласно. Поглежда през рамо към стълбите.
	— _Тук_ ли живееш?
	— Да, над магазина има апартамент. — Сега аз съм объркана. — Ако не знаеше, че живея тук, защо почука на вратата толкова рано?
	— Ами помислих, че подготвяш магазина, преди да отвориш.
	— Ето тук малко наблюдателност щеше да ти свърши чудесна работа.
	Той се засмива.
	— Нямаш представа каква креативност провокират кошмарите, свързани с порцеланови кукли. През годините кукли с ангелски лица са ме убивали по десетки различни начини.
	— Това е направо… отвратително.
	— Е, какво правиш тук? — Усмихвам се.
	— Купувам мъфини от пекарната. Не е ли очевидно? И понеже точно ти ми спомена за тази отрова, сметнах за справедливо да я споделя.
	— Всъщност обичаш да разглеждаш куклите, признай си. И ти липсват, когато си далеч.
	Успявам да изтръгна една от редките му усмивки.
	— Да, това място ужасно ми липсва, когато съм далеч.
	Оставям телефона на тезгяха, сплитам пръсти около топлата чаша и го повеждам към склада. Сядам на стария диван и отпускам крака върху масичката за кафе. Ксандър слага торбичката от пекарната на масата до краката ми, сваля си якето и се настанява до мен.
	— Е, Кейман…
	— Е, Ксандър…
	— Като островите.
	— Какво?
	— Името ти. Кейман. Като Каймановите острови. Да не са любимото място за почивка на майка ти?
	— Не, те са третото й любимо място. По-големият ми брат се казва Парис, а по-голямата ми сестра — Сидни.
	— Леле… — Отваря торбичката, изважда мъфин и ми го подава. Поръсен е със захарни кристалчета. — Наистина ли?
	— Не. — Внимателно разопаковам боровинковото сладкишче.
	— Я чакай малко… Нямаш братя и сестри или това не са техните имена?
	— Нямам братя и сестри.
	Вероятно защото съм извънбрачно дете, което дори не познава баща си. Дали тази информация би го отпратила? Сигурно. Тогава защо не я изрекох на глас?
	— Бележка: Кейман е много добра в сарказма.
	— Ако правиш бележки за истински запис, настоявам думата „много“ да бъде заместена с „изключително“.
	Очите му грейват в усмивка, която не стига до устните му. Явно все пак ме смята за забавна. Майка ми винаги повтаря, че мога да отблъсна всяко момче със сарказма си.
	— Добре, твой ред е.
	— За какво?
	— Да ми зададеш въпрос.
	— Добре… ъм… Винаги ли караш момичетата да те поканят у дома си?
	— Никога. Обикновено го правят по собствено желание.
	— Ама разбира се.
	Ксандър се обляга назад и отхапва мъфин.
	— Е, госпожице Наблюдателна, какво е вашето първо впечатление за мен?
	— Когато дойде в магазина ли?
	— Да.
	Лесна задача.
	— Че си арогантен.
	— Сериозно? И каква е причината да си го помислиш?
	Наистина ли е учуден?
	— Нали беше мой ред да задавам въпроси.
	— Какво?
	— Тази игра не се ли играе така? Редуваме се да задаваме въпроси?
	Поглежда ме с очакване. И тогава осъзнавам, че нямам какво да го попитам. Или навярно искам да му задам прекалено много въпроси. Например защо всъщност е тук? И кога най-сетне ще осъзнае, че не съм от неговата класа? И какво въобще го е накарало да се поинтересува от мен?… Ако наистина това е интерес.
	— Може ли да дооправя магазина?


>	Девета глава

	— Не. Добре, мой ред е. Защо ти изглеждах толкова арогантен?
	Вторачвам се в гънката на ръкава на тениската му — сигурен знак, че тази тениска е била гладена. Кой си глади тениските?
	— Привика ме с пръст — отвръщам, спомняйки си онзи ден.
	Очите му примигват насреща ми. Дори златните пръски в тях ми напомнят колко точно заможен е.
	— Какво съм направил?
	— Стой тук. Ще ти покажа. — Отивам в далечния край на склада и разигравам следната сценка: влизам с долепен въображаем мобилен телефон до ухото. Правя няколко крачки, взирам се в стената, вдигам ръка и го привиквам. Очаквам да чуя смеха му, но вместо това по лицето му се изписва ужасено изражение.
	— Вероятно поукрасявам малко. — Успокоявам го, макар да знам, че не съм прекалила.
	— Така ли съм изглеждал за теб?
	Прочиствам си гърлото и се запътвам обратно към дивана.
	— Та, футболистът или математическият гений си?
	— Моля?
	— Баба ти непрекъснато се хвали с вас, просто се чудя кой от двамата внуци си.
	— Който не е направил кой знае какво.
	Подпирам крака на масата с чехъл.
	— Имаш ли представа с кого разговаряш?
	— Да, с Кейман.
	Забелвам очи.
	— Говоря за друго: аз съм царица да не правя нищо, така че каквото и да си направил в живота си досега, най-вероятно си ме надминал.
	— Какво ти се иска да беше направила, а не си?
	— Не знам. — Свивам рамене. — Старая се да не мисля по въпроса. Доволна съм от живота си. Нещастието според мен се поражда от незадоволени очаквания.
	— Значи колкото по-малко очаквания имаш…
	— Не. Не е така. Просто се опитвам да бъда щастлива и да не мечтая за много повече от това, което имам.
	Тъкмо бях задобряла в тази област. Хората като него само ти припомнят колко неща всъщност нямаш в живота си. Ксандър дояжда мъфина и изхвърля опаковката в кошчето.
	— И работи ли? Щастлива ли си?
	— През по-голямата част от времето.
	— Е, само това има значение, нали? — Вдига стиропорената чаша за наздравица.
	Кимвам и размърдвам крака, при което листът с поръчките в задния ми джоб изшумолява. Изваждам го.
	— Трябва да тръгвам. Имам още работа, преди да отворим.
	— Да, разбира се, и аз трябва да тръгвам.
	Поколебава се за момент, сякаш иска да каже още нещо. Ставам и той ме последва, обличайки якето си. Изпращам го до входната врата, отварям я и той си тръгва. Осъзнавам колко малко всъщност разкри за нас играта с въпроси. Нямам представа на колко години е, в кое училище учи и какво обича да прави. Нарочно ли избегнахме тези теми? Нарочно ли задавахме глупави, безсмислени въпроси, просто защото дълбоко в себе си не искаме да опознаем човека отсреща?
	Той натиска бутон на един от ключовете си и пред магазина избипка лъскав сребрист спортен автомобил. Тази кола сама по себе си отговаря на всички въпроси, които бих задала. Не се нуждая от повече. Отваря вратата и ми се усмихва по онзи начин. „Скоро ли завършваш?“ — чувам гласа си и той кимва в отговор.
	— А ти?
	— Да. — Вдигам чашата като за наздравица. — Благодаря за закуската.
	— Няма за какво.
	Затварям вратата и се облягам на нея. Защо?
	Нужни са ми няколко минути да се отлепя от вратата и да се кача горе. Майка ми е в банята, придърпвам стол пред стария компютър и започвам да вкарвам поръчките.
	— Стори ми се, че чух телефона да звъни — отбелязва мама, докато си подсушава косата с кърпа.
	— Да, отговорих.
	— Кой беше?
	— Един човек попита в колко отваряме. — И ето — за първи път в живота ми лъжа майка ми. С нея си казваме всичко. Не съм го очаквала. Вместо това трябваше да кажа: „Онова момче — Ксандър… Да, наистина държи на името си… Онзи, който ходи с гладени тениски и носи бижута“. Ето това щеше да е забавно. Мама щеше да се престори на обидена. Щяхме да обсъдим вероятността Ксандър да се подстригва поне два пъти месечно. Тя щеше да изнесе обичайната си лекция на тема: „най-добре да не общуваме с подобни хора“. Аз щях да се съглася. И наистина съм съгласна.
	Какво ме спря тогава?
	— Мамо, ще довършиш ли тази поръчка? Косата ми ще щръкне във всички посоки, ако не я доизсуша със сешоара.
	— Да, разбира се.
	— Благодаря.
	Затварям се в банята и пристискам очи с длани. Какво ме спря?
	Лоялност.
	Не исках майка ми да си помисли нещо лошо за Ксандър. Той бе успял някак да изпълзи от кашона с хора в живота ми, чийто етикет гласи: „недостижими“, и бе станал различен. И сега, колкото и да не ми харесваше този факт, изпитвах форма на лоялност към Ксандър Спенс.
	Налагаше се това да бъде поправено.


>	Десета глава

	В понеделник сутрин махвам за чао на майка ми и отварям вратата на магазина. Тръгвам към училище и виждам спортна кола, подозрително сходна с колата на Ксандър, паркирана няколко магазина по-надолу. Навеждам се, за да погледна вътре, и когато се изправям, Ксандър се е материализирал до мен. Почти подскачам от изненада. Подава ми чаша горещ шоколад и отпива от своята. Оглеждам я — същата е като вчера.
	— Ще я приема само ако си отпил от нея — подхвърлям, избягвайки очевидния въпрос „Какво правиш тук?“. Той би издал очевидното — че ми пука.
	Ксандър взема чашата от ръцете ми, отпива и ми я връща.
	Силно изненадана от реакцията му на чувството ми за хумор, не успявам да сдържа смеха си.
	— В четвъртък вечер има сбирка на анонимните мъфиномани в „Луиджи“. Ако и това не проработи, имало и хапчета.
	— За жалост, още не съм готов да се откажа от моята пристрастеност — отвръща той.
	Поглеждам го с присвити очи. Продължаваме да говорим за мъфини, нали?
	— Съжалявам.
	— Чий ред е да задава въпрос?
	— Мой — заявявам, макар да нямам никакъв спомен дали наистина е така. Предпочитам да задавам, вместо да отговарям на въпроси.
	— Добре, и какъв е той?
	— Имаш ли братя? — Няма сестри. Знам го от баба му. Тя има само една внучка и вече се изясни, че му е братовчедка.
	— Да, имам двама по-големи братя. Самюел е на двайсет и три, току-що завърши право.
	— Къде?
	— Харвард.
	Разбира се.
	— Другият ми брат, Лукас, е на двайсет и замина в колеж.
	— Напълно нормални имена.
	— Нормални?
	— Няма ли някой Чет или Уелингтън, или нещо такова?
	— Ти познаваш ли някой Уелингтън? — Повдига вежда.
	— Не, естествено. Но ти вероятно познаваш.
	— Не, всъщност не познавам.
	— Хммм.
	— Добре, мой ред е.
	Усмихвам се, но в същото време съм кълбо от нерви. Иска ми се да имам контрол над въпросите му. Така щях да разчистя тези, на които не желая да отговарям.
	— Носиш ли лещи?
	— Какво? Това ли е въпросът ти?
	— Да.
	— Не, не нося. Защо?
	— Никога не съм виждал зелени очи като твоите и се зачудих дали не са цветни лещи.
	Извръщам се, за да не види усмивката ми. Мамка му, успя да ме накара да се чувствам специална.
	— А ти?
	— Разбира се, че не нося лещи. Да не мислиш, че нарочно бих направил очите си толкова скучно кафяви?
	— По-скоро кехлибарени, заради златните пръски.
	Иде ми да се ритна, задето признах, че съм се заглеждала в очите му. Устните му, естествено, се разтягат в широка усмивка.
	— Е, аз съм дотук. — Посочвам старата гимназия отдясно. Построена е преди 75 години и се нуждае от леки подобрения, но иначе сградата е красива и е пример за архитектурен подход, който вече не се използва.
	Ксандър оглежда училището ми. Размърдвам се в очакване да видя какво мисли за него. Всъщност какво ме интересува? Той вероятно посещава едно от двете частни училища в града. Да, точно толкова богати хора живеят тук — достатъчно, за да съществуват две частни гимназии в малко крайбрежно градче.
	— Ще се видим по-късно. — Поглежда ме.
	— По-късно? Да не дойдеш да ме вземеш в дванайсет? Защото не знам дали бих могла да те понеса два пъти дневно.
	— А баба ми те смята за мила — въздъхва драматично, а веждата му леко се надига. — Пускат ви от училище в дванайсет ли?
	— Е, не всички. Но мен — да.
	— Защо?
	— Ъм… — Махвам към магазина. — Освобождават ме за работа.
	— Пропускаш половината ден в училище, за да работиш в магазина? — Очите му направо ще изскочат от орбитите.
	— Не е кой знае какво… Идеята беше моя… Нищо не ми пречи да помагам на майка ми. — Заеквам, защото дълбоко в себе си имам против. Имам много против. Но прекратявам обясненията и завършвам с едно: „Трябва да тръгвам“.
	— Добре. Чао, Кейман.
	Обръща се и се запътва към колата си, без дори да погледне назад.


	— Кейман. — Господин Браун ме поглежда. Влязла съм в часа по природни науки с няколко минути закъснение.
	— Съжалявам, оплетох се в бодлив храст и ми отне време да се откопча. — Е, това поне е до голяма степен истина.
	— Не затова се обръщам към теб, въпреки че извиненията ти със сигурност са едни от най-оригиналните.
	Съучениците ми вече са се захванали с лабораторната задача и искам да се присъединя към тях. Този път изглежда работят с истински химикали.
	Господин Браун явно е видял замечтания ми поглед, защото казва:
	— Ще отнеме само минутка.
	С нежелание отивам до бюрото му и той плъзва по повърхността му няколко листа хартия.
	— За този ти разказвах. Един от най-добрите колежи в сферата на математиката и науката.
	— О, да, благодаря. — Грабвам документите. Още в началото на годината научих, че е по-лесно да се съгласяваш с учителите, отколкото да се опитваш да им обясниш защо искаш да пропуснеш година преди университета. Прибирам документите в раницата и се настанявам на мястото си. В началото на годината учениците в този клас бяха нечетен брой. Господин Браун попита дали някой изявява желание да остане сам на лабораторна маса. Аз вдигнах ръка. Предпочитам сама да изпълнявам лабораторните задачи — така няма кой да ми оплесква работата. Много по-лесно е да не зависиш от никого.


	На следващата сутрин Ксандър отново ме чака пред магазина, все едно цял живот ходим заедно на училище. Отпива горещ шоколад, подава ми чашата и тръгваме в моята посока.
	Шоколадът пари гърлото ми по пътя си надолу. Не се получава. Ксандър трябва да изчезне, за да се върна към нормалния си живот — когато се подигравах на хората като него. Да спре да ме кара да очаквам всяка следваща сутрин с нетърпение.
	— И така, господин Спенс, първият ви брат е адвокат; вторият ви брат посещава тузарски колеж. Какво крие вашето бъдеще?
	— Ами, аз съм като теб.
	— В коя вселена?
	Явно смята въпроса ми за умел опит за шега и се разсмива.
	— От мен се очаква да поема контрол над семейния бизнес.
	— Защо си мислиш, че си като мен?
	— Работиш тук, живееш тук, помагаш в магазина… Майка ти положително те смята за свой заместник.
	Установила съм този факт преди доста време, но ме вбесява да го чуя от нечия друга уста.
	— Няма да работя в магазина за кукли завинаги.
	— В такъв случай започни да изпращаш различни сигнали. Още сега.
	— По-сложно е, отколкото изглежда. — Не мога просто да си тръгна и да се захвана с друга работа. Майка ми разчита на мен.
	— Напълно те разбирам.
	Сега е мой ред да се засмея. Изключено е да разбере напълно дори едно нещо от живота ми и в каква ситуация се намирам. Очевидно е, че ако откаже да работи за „семейния бизнес“, ще оцелее. Ще имат с какво да си платят сметките у дома. Бъдещето му е изпълнено с безгранични възможности.
	— А с какво искаш да се занимаваш всъщност? — пита ме.
	— Не знам още. Харесва ми науката, но какво да правя с нея? — Сякаш съм имала някакъв избор, докато раста. — А защо точно ти?
	— Защо точно аз какво?
	— Защо очакват точно от теб да поемеш бизнеса? Защо не някой от братята ти?
	— Защото аз не съм направил нищо в живота си. Не съм показал кои са силните ми страни. Затова баща ми го изтъква вместо мен. Твърди, че съм добър в много отношения — достатъчна причина да бъда лицето на фирмата. За това ме подготвя.
	— Какъв е семейният бизнес?
	Ксандър килва глава, сякаш не вярва, че говоря сериозно.
	— „Роудс Енд“.
	— Имате хотел? — опитвам се да налучкам.
	— Нещо такова.
	— Какво значи „нещо такова“? Или го имате, или не.
	— Хотелите са петстотин.
	— Аха.
	— Нашите хотели.
	— О… — Най-сетне осъзнавам какво се опитва да ми каже. — Вие притежавате всичките петстотин… — Мамка му. Той не е просто богат; той е БОГАТ. Цялото ми тяло се напряга.
	— Да. И ме подготвят един ден да поема бизнеса. Точно като теб.
	Точно като мен.
	— Практически, ние сме близнаци.
	Вече сме пред училище. Значи затова е започнал да излиза с мен? Иска ми се да му изясня, че ако вижда някаква специална връзка между нас, само защото сме в „подобно“ положение, не е късно пак да си помисли. Но не успявам да го изрека. Не съм сигурна дали нещо такова би пощадило било неговите, било моите чувства.
	— До скоро…
	Този път аз си тръгвам, без да поглеждам назад.


>	Единайсета глава

	За пръв път откакто се помня, в магазина има двама клиенти. И под двама клиенти имам предвид различни хора, пристигнали поотделно, и очакват да им помогна при избора на кукла.
	Не се справям особено добре с децата — навярно това е истинската причина по време на партита аз да обслужвам „секцията за рисуване на очи“. Така че без дори да го обсъждаме, мама се насочва към майката с малкото момиче, а аз — към жената на средна възраст.
	— Здравейте. Да ви помогна с нещо?
	— Да. Бях тук преди няколко месеца — вероятно шест, вече не си спомням — и видях една кукла.
	Изчаквам да продължи, но тя мълчи и аз подхвърлям:
	— Налага се да проуча въпроса; не толерираме посещенията на кукли в магазина ни.
	Жената се засмива изкуствено. Или по-скоро нервно.
	— Да, добре е да съм по-конкретна — казва, докато се разхожда и оглежда поотделно всяка една кукла, а аз я следвам по петите.
	— Ако я опишете, ще ви дам списък със заподозрени.
	— Беше с тъмна, къдрава коса и трапчинка на лявата буза.
	Жената описва себе си. Много хора харесват кукли, които приличат на тях. Така че изучавам дамата малко по-отблизо, за да се сетя коя кукла прилича най-много на нея.
	— Тина! — възкликвам накрая. — Седяща кукла ли беше?
	— Да. — Лицето на жената грейва в широка усмивка. — Да, името й наистина беше Тина.
	— Значи е някъде тук, ще проверя. — Отивам до ъгъла в магазина, където бяхме сложили Тина за последно, но не я откривам. — Ще потърся и в склада.
	Почти винаги поддържаме наличност на куклите, които се продават най-добре. Едната стена в склада е покрита в рафтове, където са подредени единични кутии за кукли. В дъното на всяка кутия е изписано името на куклата. Сякаш имаме частна кукленска крипта. Някъде по средата забелязвам името на Тина, вземам стълбата и се качвам, за да сваля кутията й. Струва ми се прекалено лека, но едва на пода разбирам защо. След като изваждам пълнежа, установявам, че в кутията няма кукла. Странно. В продължение на няколко секунди не успявам да превъзмогна объркването си, после се връщам в магазина и прекъсвам майка ми по средата на изречението.
	— Съжалявам, мамо, би ли дошла за секунда?
	Тя задържа показалец към мен, довършва разговора с клиента и ме придружава до касата.
	— Какво става?
	— Отидох да взема Тина от кутията й, но изглежда е била отвлечена.
	— О, да, извинявай! Продадох я преди време. Явно съм забравила да прибера табелката с името й в чекмеджето.
	— Добре. Просто се изплаших. Ще кажа на клиентката, че ще я поръчаме. — Отдалечавам се.
	— Кейман — прошепва майка ми.
	— Да?
	— Опитай се да продадеш някоя от наличните кукли, преди да поръчваш нова.
	Кимвам. Разбира се. Това вече се връзва. Майка ми иска да продаде стоката и тогава да прави нови поръчки. Идеята не е лоша и има шанс да ни изкара от дупката. Поне ми олеква, че има план относно голямата червена цифра в счетоводната книга.
	— Съжалявам — казвам на дамата. — Тина си е намерила друг дом, но разполагаме с няколко кукли, които много приличат на нея. Ще ви покажа любимата ми.
	„Любима“ е пресилено казано. Смятам да й покажа най-малко страшната.
	Жената обаче не се хваща. Показах й пет кукли, подобни на Тина, и накрая тя се разстрои. Гласът й започна да трепери, а бузите й пламнаха.
	— Много искам Тина. Няма ли как да я поръчам? Имате ли каталог?
	Мама е изпратила клиентите си и идва при нас.
	— Как да ви помогна?
	— Исках да си купя една от куклите ви, но вече я няма.
	— Тина — напомням на майка ми.
	— Кейман показа ли ви другите ни кукли?
	— Да, но те не ми вършат работа.
	— Има ли нещо особено в Тина, което я прави специална за вас?
	— Да. Татко ми купи такава кукла, когато бях малка. През тийнейджърските ми години куклата изчезна, а аз загубих баща си. Преди няколко месеца видях Тина и осъзнах колко много прилича на старата ми кукла. Не я купих, но оттогава не спирам да мисля за нея. Направо копнея за тази кукла.
	От очите на жената капват няколко сълзи и тя ги забърсва припряно. Поглеждам настрани. Не искам да се взирам в нея. Или има още нещо. Дали не й завиждам, задето е имала толкова близка връзка с баща си, че се разстройва дори само при мисълта за него. Когато аз се сетя за моя, чувствам единствено празнина.
	— Напълно ви разбирам — потупва я майка ми по рамото.
	Разбира ли я наистина? Мама е била отхвърлена от баща си. Дали се сеща за него, докато успокоява дамата? Сеща ли се въобще за него? Или и тя като мен се опитва да избута спомена за баща си в най-далечната част на съзнанието си и се надява той да остане там?
	— Съжалявам за загубата ви. Понякога точно малките неща ни връщат частица от някой специален човек. — Мама махва с ръка към мен и продължава. — Колкото и странно да се държи Кейман, тя ще ви поръча тази кукла. Дори ще ви дадем специална цена за нея.
	Отлично схващам как ме превръща в изкупителна жертва, но няма проблем да понеса вината. Притеснява ме единствено фактът, че за пореден път майка ми не взема под внимание финансовите ни проблеми. Този магазин вероятно вече щеше да е фалирал, ако не я възпирах да прави твърде големи отстъпки на клиентите и да оставя момиченцата да си подбират прекалено много дрешки за куклите.
	— Разбира се — отвръщам. — Ще ви покажа каталога, за да сме сигурни, че говорим за една и съща кукла. При нас редът е да се плати, преди да поръчаме куклата.
	В момента последното, от което се нуждаем, е да поръчаме куклата и в крайна сметка жената да не дойде да си я вземе.
	— Кейман — обръща се към мен мама, след като жената си тръгва.
	— Какво?
	— Не е за вярване, че си прекарала половин час с тази клиентка, без да разбереш защо държи точно на тази кукла. Нас ни е грижа за хората, Кейман. Прекарала съм достатъчно време с хора, абсолютно безразлични към околните, за да отгледам дъщеря, на която не й пука за другите, дори и да са непознати.
	Майка ми никога не е крила какво се е случило с моя баща, но ме дразни как генерализира проблема. Не е ли възможно парите да не са играли роля в отношенията на тази малка група богати хора, сред които е попаднала.
	— Не и на цената на чувствата й.
	— Чувствата не струват нищо. Куклите обаче — да.
	Тя ми се усмихва вяло и плъзга нежно длан през страните ми.
	— Миличка, някой ден ще осъзнаеш, че чувствата са най-скъпото нещо във вселената.
	Ето го отношението, което ще срути финансово магазина.
	По-късно седя в стаята си, а това изречение се върти неспирно в главата ми.
	_Чувствата са най-скъпото нещо във вселената._ Какво въобще означава това? Е, разбирам какво означава, но какво означава за нея? За моя баща ли говори? Или за своя?
	От най-горния рафт в килера изваждам тетрадка, озаглавена „Донор на органи“, отварям на произволна празна страница и записвам изречението, което каза мама. Тук пазя цялата налична информация за баща ми. Всъщност разполагам с доста данни: името му, къде живее, дори как изглежда. Бях любопитна и в крайна сметка потърсих името му в интернет. Работи в голяма правна кантора в Ню Йорк. Макар да знам разни неща, не значи, че го познавам. Затова в тази тетрадка записвам всичко, което майка ми е казвала някога за него. А то не е много. Била е млада, когато се е запознала с баща ми, а и връзката им е приключила доста бързо. Понякога се чудя дали наистина го е познавала. Рядко успяваше да отговори на някой от въпросите ми, затова спрях да й ги задавам. Но от време на време споменава разни неща, които искам да запомня. Неща, които да ми помогнат да опозная… него? Себе си?
	Дори самата мисъл за това ме побърква. Все едно се нуждая от него, за да бъда цялостен човек. Оставил е майка ми да се грижи сама за себе си. Как в такъв случай да търся прилики с него? Но аз съм практична, рационална и ако някой ден реша да го открия, държа да разполагам с цялата налична информация. Затварям тетрадката и подчертавам заглавието й за хиляден път. Откъде ще знаеш дали някой ден няма да ти се наложи трансплантация на бъбрек или нещо подобно. Затова пазя тетрадката си. Само заради това.


>	Дванайсета глава

	На следващата сутрин състоянието ми не се е променило особено. Мислите за баща ми винаги успяват да ми развалят настроението. А и празната кутия за кукли в склада ме накара да осъзная колко по-лошо е положението на магазина в сравнение с предположенията ми. Досега бях смятала, че в книгата винаги е имало по някоя цифра в червено, но сега вече съм наясно колко съм се заблуждавала. Освен това майка ми ще продаде куклата С ОТСТЪПКА. Това ме навежда на мисълта за липсата на търговски нюх у мама. Как тогава ще се измъкнем от финансовите неприятности? Може би едва няколко месеца ни делят от заплахата да станем бездомни. Усещам как това бреме увисва на раменете ми и не знам какво да правя с допълнителния товар.
	Грабвам чантата си и излизам от магазина. Днес е доста хладно и студът опарва бузите ми, щом прекрачвам прага. Няколко метра по-надолу Ксандър изниква до мен и ми подава чаша, от която вече е отпил. Усещам как с първата глътка в мен се разлива топлина. При следващото отливане скривам усмивката си.
	— Добре ли си?
	Виждам как Ксандър ми хвърля подозрителен поглед.
	— Какво? Да, разбира се.
	— Обикновено още с излизането ти от магазина от устата ти изхвръква някоя хаплива забележка.
	Възможно ли е вече да ме познава толкова добре?
	— Да не би да съм длъжна да ти осигурявам дневна доза вербално насилие?
	— Така вече става — покашля се той. — Хайде, нова игра. Наречи го предизвикателство.
	— Цялата съм в слух.
	— Не знаеш какво искаш да направиш с живота си. Аз също не знам какво искам да направя с моя. Но и двамата сме наясно, че не ни се занимава с кукли и хотели.
	— Не прозвуча много обещаващо, но все пак…
	— Затова реших аз да открия твоята страст, а ти — моята.
	— Ъм, какво?
	— Ще се опитам да разбера какво обичаш да правиш.
	— Как?
	— Като опитваме да правим различни неща, разбира се. Ще го определим като дни, посветени на кариерата. Аз ще организирам първия. Утре в един часа. Бъди в пълна готовност.
	— Утре е събота. Не искаш ли да гледаш тенис мач, или нещо подобно?
	— Какво? Не. Мразя тениса.
	— Не е ли за предпочитане да не правиш такива изявления на висок глас — оглеждам се аз. — Едва ли би искал да те изключат от клуба.
	— Да не се опитваш да се отървеш от първия ни кариерен ден?
	— В събота работя.
	— Време е да започнеш да даваш други сигнали.
	Веднага си представям месечния ни календар зад щанда. Помня как в началото на месеца го попълнихме заедно с майка ми, както винаги.
	— Тогава имаме парти. Не мога да оставя мама сама. Но да речем, след като приключи…
	Ксандър не отронва и дума, само повдига многозначително вежда. Напрежението от бремето върху раменете ми се сгъстява и през цялото ми тяло пробягва гневна тръпка. Защо аз ръководя магазина на майка ми? Защо аз нямам правото на избор, относно моето бъдеще?
	— Добре, нека е в един.


	Събота идва неусетно, а аз все още не съм споменала на мама, че ще излизам. Краткият гневен изблик се е трансформирал във вина. Майка ми е под стрес, а магазинът ни се е устремил към фалит. Определено не е най-подходящият момент за бунт. Но пък ще настъпи ли някога подходящият? Един следобед няма да съсипе магазина… или поне така се надявам.
	Графикът ни потвърждава подозрението ми: между десет и дванайсет имаме рожден ден. Времето ще ми стигне да помогна в магазина, после ще разчистя и ще изляза с Ксандър. Ще изляза с Ксандър. На среща. Така ли е наистина? Опитвам се да прикрия усмивката, но в момента лицето ми иска да докара единствено тази физиономия. Припомням на лицето ми, че Ксандър нарече днешния ден „кариерен“ и определението до някаква степен помага да изтрия усмивката от устните ми.
	Отзад мама подготвя партито, а аз наглеждам магазина. Наясно съм, че трябва да поговоря с нея, но в корема ми има топка вина. Още не се е появил нито един клиент, затова изминавам късия коридор до задната стая и виждам как майка ми подрежда малки кукленски дрехи по масата. Обръща се, за да вземе нов комплект, и среща погледа ми.
	— Хей. — Плъзва поглед над рамото ми. — Трябвам ли ти?
	— Не. Исках да се уверя, че не се нуждаеш от помощ.
	_Кейман, ти си една огромна лигла._
	— Справям се. Подготви ли боичките за очите?
	— Да.
	— Значи сме готови.
	— Добре. — Тръгвам към предната част на магазина, но се насилвам да се върна. Тя продължава да се занимава с подготовката. Толкова по-лесно ми е да говоря, когато е с гръб към мен. — Ъм… Към един мисля да изляза с един приятел, ако нямаш нищо против.
	Майка ми се изправя и се обръща към мен, потърквайки ръце. В продължение на седемнайсет години винаги съм изчаквала магазинът да затвори, за да изляза. Съобразявала съм личния си живот с работното му време. И всичко това, за да избегна погледа, изпълнен с разочарование. Но това, което виждам сега, ме натъжава още повече. Изтощение. Скрило се е в бръчицата между очите й и в извивката на брадичката й. Но не и в гласа й.
	— Разбира се, че нямам нищо против, Кейман. Забавлявай се. Какво ще правите със Скай?
	— Няма да излизам със Скай. Ще се видя с един… приятел от училище.
	Не съм готова да обясня на майка ми защо съм решила да загърбя всичките й принципи и да изляза с господин Богаташ; принципи, с които съм се съгласявала винаги. В момента не се нуждае от този допълнителен стрес в живота си. А и какъв е смисълът, след като след няколко седмици на Ксандър ще му писне да се размотава с простолюдието? Ще му доскучае с мен и ще продължи устремено към следващото си вълнуващо предизвикателство.
	Мама пак подхваща заниманието си.
	— Един часът.


>	Тринайсета глава

	В магазина влизат десет момиченца. Насочвам ги към задната част и виждам майка ми, едва когато донася куклите, за да ми каже в какъв цвят да изрисувам очите им. Съсредоточавам се да спазя очертанията с черна и зелена боя. Едно дете си е избрало кафяви очи, така че изрисувам и такива. После изстисквам малко златно върху пластмасовата палитра и хващам най-тънката четка. Тя е за миниатюрните златни пръски в кафявите очи.
	Звънчето на вратата звънва, стряскам се и подскачам на стола, оставяйки дълга златна черта през черната зеница на куклата.
	— Мамка му — прошепвам.
	— Май подраних малко — констатира Ксандър, когато поглеждам към него.
	Часовникът на щанда показва дванайсет и половина. Партито трябваше да е приключило преди половин час. Не съм усетила как е минало времето. Ако бях погледнала към часовника по-рано, щях да отида в стаичката и да пришпоря децата, както често ми се е налагало да правя.
	Ксандър се приближава до мен и си потърква бузата.
	— Имаш нещо на лицето си. Боя?
	— О, да. — Избърсвам се.
	— Още е там.
	Той застава пред мен и аз осъзнавам, че четката със златната боя е все още в ръката ми, а куклата с кестенявите очи лежи на щанда.
	— Ще наглеждаш ли магазина за секунда?
	Скачам от стола, грабвам куклата и хуквам към задната стаичка, без да дочакам отговор.
	— Мамо, пак се увлече.
	— Какво? Така ли? — Тя плясва с ръце. — Време е да приключваме, момичета.
	Хвърля ми поглед, който казва едновременно „съжалявам“ и „знаеш ме каква съм“. Наистина я знам каква е и от цялата ситуация ме напушва смях.
	— Готова ли си с тази кукла? — пита ме и взема от щанда електрическия нагревател, за да изсуши очите й.
	— Да. — Поглеждам към куклата в ръцете си. — О, не, чакай. Малко я оплесках.
	Майка ми оглежда очите на куклата.
	— Красиви са. Златната резка наподобява отблясък. Остави я.
	— Добре. — Подавам й я. — Приятелят ми дойде. — Виждам как очите й пробягват през магазина с любопитство. — Ще изляза щом момичетата си тръгнат. Остави всичко, както е. После ще ти помогна да разчистиш.
	— Звучи чудесно.
	Изнизвам се от задната стаичка и чувам мама да казва:
	— Добре, хайде да облечем куклите в новите им дрехи.
	В магазина заварвам Ксандър вторачен във визитна картичка.
	— Няма да намериш скрито съобщение — отбелязвам.
	— Нямаш мобилен телефон — заключава той, оставяйки картичката на щанда.
	— От визитката ли го разбра?
	Разчиствам боите, затварям капачетата на тубичките и увивам четките в кухненска хартия, за да ги измия после. Поглеждам през рамо с надеждата мама да не реши да се появи точно в този момент. Как да накарам Ксандър да излезе от магазина, без причината да стане очевидна?
	— В ръката ти никога няма телефон, в джоба на дънките ти не си личи правоъгълно очертание и не си ми дала номера си.
	— Наблюдателните ти способности търпят развитие. И все пак не смятам, че последният аргумент подкрепя тезата ти. — Прибирам боичките в пластмасово панерче. — Ей сега се връщам. Защо не ме изчакаш в колата?
	Не помръдва.
	— Няма да се бавя. Идвам след минутка.
	— Добре.
	Най-после той тръгва към вратата и аз се втурвам към задната стаичка. Измивам четките с вода и сапун и ги оставям в буркан да съхнат. Момичетата са си събрали нещата и сравняват куклите си. Избързвам напред и зад ъгъла виждам Ксандър все още в магазина. Спирам на място, момичетата ме заобикалят и се пръсват около него. Дръпвам се в опит да препреча гледката на майка ми, като маневрирам между няколко изостанали момиченца.
	— Какво става? — пита ме тя.
	— Едно от децата изглежда си е забравило якето.
	— Добре. Ще го взема.
	Едно момиченце спира и се взира в Ксандър.
	— Приличаш на Кен.
	— Така ли? — включва се в играта той и момичето кимва.
	— А ти знаеш ли на кого приличаш? — Стигам до двамата, точно когато Ксандър кляка и си изважда телефона. Хващам ръката му и го извличам от магазина.
	— Трябва да тръгваме.
	— Кейман — въздъхва той. — Разговарях с момиченцето.
	— Което очевидно е доста заблудено.
	— Благодаря ти.
	— Очевидно приличаш повече на Дерек, брюнета, отколкото на Кен. — Изпращам го до колата му и повтарям за стотен път: — Връщам се веднага.
	Когато влизам в магазина, майка ми вече не е в задната стаичка.
	— Не намерих яке.
	— Явно не съм разбрала. Извинявай.
	— Добре — въздъхва. — Партито беше много забавно. Рожденичката не спря да прегръща куклата си.
	— Сигурно са си изкарали чудесно. — Пристъпвам нервно от крак на крак. — Както и да е, приятелят ми ме чака. Ще се видим после — казвам и се втурвам към вратата.
	— Хей, Пикасо! — провиква се майка ми.
	Заковавам се на място. Положително е видяла Ксандър и сега ще иска да ме разпитва. Обръщам се бавно.
	— Имаш боя по лицето. — Облизва палец и се насочва към мен.
	— Да не си посмяла! — Избърсвам си бузата и тя се засмива.
	— Приятно изкарване.
	— Благодаря, мамо. Съжалявам, че те оставям сама в магазина.
	— Няма проблем, Кейман.
	— Благодаря.
	Влизам в колата и заварвам Ксандър да превърта станциите на радиото. Ароматът на нова кожа направо завладява сетивата ми. През целия си живот не съм виждала толкова бутони и екрани в една кола! Изгася радиото, а аз си слагам колана.
	— Значи искаш да ми кажеш, че дори и да имаш телефон, няма да ми дадеш номера си?
	Трябват ми няколко секунди, за да си спомня предишния ни разговор.
	— Не съм казала подобно нещо. Казах, че този аргумент не подкрепя тезата ти.
	Ксандър сваля сенника пред мен и дръпва капачето на огледалото.
	— Още имаш боя по лицето.
	Прокарва пръст по бузата ми, следвайки линията от боята. За секунда пръстът му се поколебава върху кожата ми и дъхът ми секва.
	— Доста упорита боя. — Извъртам глава и търкам синята черта, докато не изчезва.
	Ксандър отваря жабката, изважда чифт кожени ръкавици и ги нахлузва. Не успявам да сдържа смеха си.
	— Какво?
	— Имаш шофьорски ръкавици.
	— Е, и?
	— Ами смешно е.
	— Смешно и чаровно?
	— Щом казваш — поклащам глава.
	Запалва колата, натиска няколко пъти газта и най-сетне тръгва.
	— Защо останах с впечатлението, че не искаш да се запозная с майка ти?
	Въобразявах си, че съм успяла да го залъжа. Явно не съм.
	— Защото не исках.
	— Е, това обяснява доста неща.
	— Тя е… Нека просто кажем, че ми е нужно малко време, преди да се запознаете.
	Петдесет години биха ми стигнали.
	— Сигурен съм, че ще я харесам.
	— Ти ще я харесаш, да — засмивам се.
	Ксандър спира на светофара и три дами в разноцветни палта пресичат улицата пред нас.
	— Чакай! Тя ли няма да ме хареса? Това ли намекваш? Досега не ми се е случвало нечия майка да не ме хареса.
	Съсредоточавам поглед върху шофьорските му ръкавици.
	— За всяко нещо си има първи път. Къде отиваме?
	— Ще видиш.
	Петнайсет минути по-късно колата спира пред хотел „Роудс Енд“.


>	Четиринайсета глава

	— Това твоят хотел ли е? Не че не искам да ставам камериерка, като порасна — подхвърлям на Ксандър, докато паркира колата.
	— Дори и да искаш, едва ли ще се получи. Работата им е много тежка.
	Понечвам да отвърна със саркастичен коментар, но съм прекалено изненадана от изказването му и нищо не ми идва наум. Спира колата отпред и излиза. Тръгвам след него.
	— Не е свързано с хотела. Като изключим факта, че действието се развива тук — подхвърля той.
	— Действието на _REDRUM_ ли?
	— Какво?
	— Не си ли гледал „Сияние“ по романа на Стивън Кинг?
	— Не.
	— Джак Никълсън? Който бавно изперква?
	— Не.
	— Не бива да го гледаш, особено след като семейството ти притежава хотели. Не бих ти го препоръчала. Хорър, чието действие се развива в хотел. Адски. Е. Страшен.
	— И какво въобще означава тази дума?
	— Убийство, прочетено наопаки — обяснявам и завършвам с три предупредителни удара: — Дум, дум, дум.
	Хвърля ми един от онези „ти сериозно ли говориш“ погледи.
	— Звучи ужасяващо.
	— Край. Трябва да гледаш филма. Не ми пука дали после ще можеш да стъпиш в хотел. Ще го гледаш.
	Ксандър подхвърля ключовете на пиколото до входа и отваря вратата. Лобито е прекрасно. Луксозни мебели, огромни растения, лъскави плочки и… размер, по-голям от нашия апартамент. Хората на рецепцията ни посрещат с усмивки.
	— Добър ден, господин Спенс.
	Той им кимва и ме повежда по коридора, докосвайки леко кръста ми с длан. През цялото ми тяло преминава тръпка. Стигаме до златисти врати на асансьор, Ксандър натиска бутона за нагоре и дръпва ръката си от гърба ми. В асансьора действително има служител, облечен в син блейзър с големи златни копчета. Поздравява и двама ни и аз му махвам. Натиска копчето до цифрата двайсет. Асансьорът се изкачва ли, изкачва и накрая достига дестинацията със звън.
	Слизаме в просторен коридор, който води до една-единствена врата. Нямам представа какво има зад нея и какво общо има пентхаус апартаментът с откриването на призванието ми в живота.
	Ксандър изглежда много развълнуван, докато отключва и отваря вратата. Вътре ни очаква голям и шумен хаос. Няколко души настройват внушителни бели прожектори. Две-три жени оправят възглавниците на дивана. Мъж с огромен фотоапарат на врата анализира различни места в апартамента и на всеки няколко минути изважда черна пръчица от джоба си и натиска някакво копче.
	— Какво правим тук? — питам Ксандър.
	— Това е фотосесия. Баща ми иска да обнови снимките на стаите и ме изпрати да наглеждам процеса. — Изважда фотоапарат от един калъф, монтира обектива и ми го подава. — Ще правиш, каквото прави и фотографът. Ще бъдеш негов асистент.
	— Предупреди ли го, че момиче, което си няма представа от фотография, ще му се пречка през целия ден?
	— Да. — Ксандър се приближава и бавно прехвърля каишката на апарата през шията ми и същевременно освобождава косата ми. Правя всичко възможно да не въздъхна. Ксандър ухае на скъп сапун и хубав перилен препарат. — Поласкан е, че някой има желание да се учи от него.
	— Щом казваш.
	Телефонът му иззвънява и той отстъпва, за да се обади.
	— Как така къде съм? — Изведнъж гласът му става студен и строг. — Да, на фотосесията. Където ме помоли да бъда… Ами днес реших да… Добре… Да… Не, имам си планове за вечерта. Добре. — Затваря, без дори да каже „чао“.
	Повдигам вежди и поглеждам към телефона му.
	— Баща ми. — Свива рамене, сякаш студенината по телефона е била просто поза.
	— Господин Спенс — обръща се към него фотографът. — Ако сте готов, да започваме.
	— Само да се преоблека.
	Да се преоблече?
	В негово отсъствие фотографът ме привиква и ми показва няколко базисни функции на фотоапарата и ме насочва как и кога да снимам. Ксандър се връща, облечен в костюм, с който направо блести. Костюмът заедно с консервативната прическа му придават вид на доста по-възрастен от седемнайсетгодишен. Взема списание от масата и сяда на дивана. Шегата настрана, никога не съм виждала човек, който изглежда толкова добре в костюм, фотографът го щраква няколко пъти и започва да го насочва. Петнайсетина снимки по-късно се обръща към мен:
	— Защо не пробваш и ти да му направиш няколко снимки, докато аз подготвям следващите кадри? — И се запътва към кухнята (хотелската стая разполага с кухня), където започва да размества разни неща.
	— Не спомена, че ти ще си моделът.
	— Не ти ли казах, че баща ми иска да ме направи лице на бизнеса? — Поглежда надолу. За пръв път виждам бузите му да поруменяват. — Малко е смущаващо, но се оказа, че снимки, на които има живот, привличат хората повече.
	— Значи лицето ти ще бъде по флаери и така нататък?
	— Най-вече в сайта ни, но да, на флаери също.
	Сайт. Защо нашият магазин си няма сайт? Усмихвам се и прилепвам визьора към окото си.
	— Добре, секси. Давай.
	Оказва се, че заснемането на Ксандър си има позитиви — през визьора на апарата мога да го гледам колкото си искам, без да изглеждам маниачка. С течение на времето се научавам как да приближавам образа и да фокусирам кадъра върху усмивката или очите му. Кожата му е невероятна. Косата му е точно толкова бляскава, колкото трябва да бъде. Освен това е леко начупена и стои идеално на една страна.
	Позволяват ми да аранжирам няколко кадъра. Заигравам се със светлината, нахлуваща през прозорците. Първо правя няколко много светли снимки, като окъпвам лицето му в слънчеви лъчи, после снимам и няколко тъмни кадъра — сякаш е в сянка, акцентирайки на всички линии и чупки. Заснемам и няколко с океана за фон. Гледката от апартамента е направо перфектна.
	— Отпусни се, Ксандър — нареждам в един момент.
	— Какво? Че аз съм си отпуснат.
	— Прекалено си делови. Нали целта на тези снимки е да изглеждаш, все едно си на почивка? Направи го.
	— Облечен съм в костюм. По-скоро съм на бизнес среща или нещо такова.
	— Бизнес среща за бастуни?
	— Ей. — Ксандър се засмива, а фотографът и аз правим по още някоя снимка.
	Точно когато си мисля, че фотографът е заснел всички необходими кадри (че и отгоре), се отваря вратата на стаята и в нея влиза мъж на средна възраст. И без сподавените под мустак псувни на Ксандър щях да разбера, че е баща му. Приликата им е очебийна. И двамата имат кафяви очи, светлокестенява коса, високи скули и плътни устни. И двамата се държат по един и същи начин — сякаш притежават света. Погледът на баща му обхожда стаята и се спира на мен.


>	Петнайсета глава

	Господин Спенс ме оглежда в продължение на цели трийсет секунди — като се започне от нескопосната прическа, направена у дома преди около шест месеца, и се стигне до прокъсани конвърски. Най-сетне ми кимва. Явно ме е взел за асистент на фотографа и не бих обвинила Ксандър, ако се престори, че това е истина.
	Ксандър ме поглежда, а после и баща си. След като аз нямах никакво желание да го срещна с майка ми, само предполагам колко не му се иска да ме представи на баща си. Решавам да си държа езика зад зъбите и се вкопчвам във фотоапарата.
	Господин Спенс веднага се насочва към отворения лаптоп в ъгъла.
	— Кадрите са необработени, но спокойно можете да разгледате заснетото до момента — обажда се фотографът, явно наясно какво се случва.
	— Така или иначе приключихме. — Изправя се Ксандър и тръгва към спалнята. Непосредствено преди да влезе се обръща към мен с „Кейман“. „Сигурен ли си?“, питам го с поглед и той протяга ръка, за да хване моята. Поемам си дълбоко дъх и усещам как сърцето ми се преобръща, когато тръгвам към него. Не съм глупачка. Вместо да го хвана за ръка, просто го подминавам и влизам в спалнята. Той ме последва и затваря вратата след себе си. По някаква причина съм останала без дъх.
	Дрехите, с които беше облечен при идването ни, са грижливо преметнати през облегалката на един стол. Ксандър тръгва към тях, мърморейки под нос нещо, неразбираемо за мен. Докато си сваля сакото и започва да си разкопчава ризата, ме връхлита една възможност. Ами ако аз съм неговият сигнал? Поредното съобщение до баща му, целящо да покаже, че синът му не желае да бъде пионка в игрите му? Затова ли започна да се навърта около мен? Да излиза с бедняшко момиче. Ето това вече би изкарало баща му от нерви. Завъртам се с лице към стената, докато той продължава да се занимава с копчетата.
	Премятам каишката на апарата през главата си и прокарвам пръст по сребристия бутон отгоре.
	— Не се безпокой, няма да се преоблека тук. Ще отида в банята.
	Вече решавам, че съм в безопасност, и се обръщам, само за да видя ризата му изцяло разкопчана. Дрехите наистина са преметнати през ръката му и той действително се е насочил към банята, но погледът ми не може да се откъсне от голите му, ясно изразени, мускулести гърди.
	Дори и след звука от хлопването на вратата на банята, сърцето ми не успява да се успокои. Разхождам се бавно из стаята в опит да забавя ритъма му. Изключено е Ксандър да упражнява подобно влияние върху мен. Няма да му го позволя.
	Мебелите и завивките в тази спалня са по-хубави от която и да било у дома. Оставям ръката ми да прокара пръсти по всички хубави материи в стаята.
	— Ксандър, този апарат твой ли е, или на фотографа? — питам го, щом излиза от банята.
	— Мой е.
	— Дали ще ми го дадеш назаем за няколко дни?
	— Разбира се. Защо?
	— Имам фетиш към порцеланови кукли. Не е зле да им направя някоя и друга качествена снимка.
	— Да опитаме отново. — Поклаща глава той. — Защо?
	— Хареса ми идеята за сайт. Дали не е дошло време и нашият магазин да се сдобие с такъв.
	И също така да ни спаси от финансовата катастрофа.
	— Хммм. Това не е най-добрият начин да покажеш на майка си, че магазинът не те интересува.
	Свивам рамене.
	— Ще пооправя малко нещата и ще я оставя да го ръководи. Ще я въведа в модерния свят.
	Нищо чудно уебсайтът да заеме мястото ми. Хората сами ще пускат поръчките си, а ние ще правим повече пари… накрая майка ми ще си наеме служител на половин ден. Опитвам се да не изпадам в прекален ентусиазъм, защото цялата тази работа ще отнеме месеци, но идеята е добра.
	Ксандър не отговаря, само взема апарата от ръцете ми и кимва към вратата, зад която се намира баща му. Колко точно зле ще изглежда, когато излезем заедно от спалнята? Та Ксандър дори не е със същите дрехи.
	Явно усеща колебанието ми, защото казва:
	— Не ми пука какво мисли, Кейман.
	Не му пука, естествено. Вероятно дори му се иска баща му да си помисли, че има нещо между нас.
	— Все едно.
	Отварям вратата и се опитвам да се появя от другата й страна по възможно най-обикновения начин. Лицето ми обаче явно не е разбрало идеята, защото веднага пламва. Баща му все още седи в ъгъла и разглежда снимките. В недоумение накъде да тръгна, се обръщам към Ксандър. Той е вдигнал фотоапарата до окото си и щраква един кадър. Закривам лице с ръка.
	— Недей.
	— Хайде де, полезно е да видиш как е и от другата страна на камерата. Ами ако призванието ти е да бъдеш модел?
	— Няма ни най-малка вероятност за това.
	— С тези очи? — Щрак, още един кадър. — Определено има вероятност.
	Не знам дали само в моята глава е така, но ми се струва, че Ксандър флиртува повече от обикновено. Преглъщам буцата в гърлото си.
	— Тези очи са на крачка от убийството.
	Досега не съм го чувала да се смее толкова силно. Явно наистина всичко това е театър, който разиграваме заради баща му.
	— Хайде де, Кейман, отпусни се.
	Скръствам ръце и го поглеждам. Той щраква още един кадър и най-сетне прибира апарата в калъфа му.
	— Ето, развихри се с куклите.
	— Благодаря.
	Фокусът на Ксандър се измества някъде над рамото ми. Обръщам се и с изненада установявам, че баща му е зад мен.
	— Аз пък ви взех за част от екипа. Нямах представа, че сте приятелка на сина ми. — Подава ми ръка. — Аз съм Блейн Спенс.
	— Кейман Мейърс. — Едва не се задавям, докато се здрависвам с него. Все още не мога да повярвам на желанието му да се запознае с мен. Да не би да си иска фотоапарата?
	— Радвам се да се запознаем. — Изглежда доста искрен. Да не прилага обратна психология върху сина си? — Александър, голяма част от снимките са страхотни.
	— Хубаво. — Лицето на Ксандър веднага се изопва. — Значи приключих тук.
	— Искам да поработиш над уеб визията и флаерите с дизайнера.
	— Няма да имам много време заради училище и други такива, но най-вероятно до няколко седмици.
	Ксандър отново поставя ръка на кръста ми, за да ме изведе от стаята по възможно най-бързия начин. Това ме стряска, но го оставям да ме поведе към вратата.
	— Беше ми приятно — казвам през рамо.
	— Александър.
	— Дааа-м? — Спира синът му.
	— Да. — Господин Спенс акцентира върху литературната форма на думата и челюстта на Ксандър видимо се стяга.
	— Да? — процежда през зъби.
	— Събитието на майка ти е след четири седмици. Присъствието ти е задължително. Дотогава флаерите трябва да са готови.
	Излизаме в коридора и Ксандър се обръща към мен.
	— Надявам се да си си водила бележки. Доста по-добър съм във влудяването на семейството ми от теб.
	— О, водя си бележки. — Да намеря последния човек на земята, с когото майка ми (или в неговия случай баща му) би искала да излизам, и да се престоря, че наистина излизам с него. Майка ми, разбира се, все някак ще трябва да го разбере. Ето къде е разликата между нас. Аз не използвам Ксандър. — Водя си подробни бележки. Когато майка ми каже да свърша нещо. — Посочвам вратата зад нас. — Се цупя и се държа като второкласник.
	— Това беше грубо — усмихва се леко Ксандър. А аз се ядосвам още повече. Очаквах саркастичната ми бележка да заслужи поне голяма усмивка.
	Натиска бутона на асансьора, за да го извика.
	— Е, какво мислиш за фотографията? Има ли шанс?
	— Може би.
	— Надявах се да ти хареса, защото каза, че обичаш науката, а науката изисква много наблюдения и внимание към малкия детайл. Тези качества служат доста добре, когато гледаш през визьора.
	Поглеждам го с изненада.
	— Какво?
	Осъзнавам, че съм се вторачила в него и отклонявам поглед към мъглявите ни образи в златистите врати на асансьора.
	— Аз… Благодаря ти, че си го запомнил.
	— Все пак се опитвам да намеря какво наистина ти харесва — свива рамене той. — Но сега е твой ред.
	— Така е. И понеже кариерният ден предполага обвързване с характерни наши черти, е време да се огледам за нещо, включващо гладене на тениски и използване на продукти за коса.
	— Използвам доста малко козметични продукти. — Прокарва пръсти през косата си, докато влизаме в асансьора. — Другата събота по същото време?
	Опитвам се да си спомня дали в графика ни има парти на тази дата. Май не.
	— Мда… Да — поправям се бързо, при което Ксандър се усмихва. Явно му допада и аз да намирам забележката на баща му за влудяваща. — Ще стане, струва ми се. Но задължително облечи най-старите си дрехи — отбелязвам, преди да са докарали колата.


>	Шестнайсета глава

	В събота чакам Ксандър на тротоара, за да избегна неудобната ситуация от миналата седмица. Засега майка ми се връзва на историята с „момчето от училище“ и мисля да се придържам към нея, докато не ме принуди да ги запозная. Ксандър изключва двигателя и излиза от колата. Не ме вижда. Облечен е с хубави дънки, още по-хубава тениска и мокасини.
	— Ти сериозно ли? — Посочвам дрехите му. — Нали ти казах да си облечеш най-старите дрехи?
	Тръгва право към мен. С цяла глава е по-висок от мен, но понеже съм на тротоара, а той — на платното, погледът ми се изравнява с брадичката му.
	— Здравей и на теб.
	Не съм го виждала цяла седмица. Трябваше да пътува с баща си по работа. За момент ми хрумва, че ще ме прегърне и дъхът ми секва, но той просто хвърля поглед на облеклото си.
	— Това _са_ най-старите ми дрехи.
	Сръчквам го и това донякъде удовлетворява желанието ми да го докосна.
	— Много си зле. Добре, налага се да направим малка спирка по пътя натам.
	Изминаваме няколко преки и му посочвам паркинга на най-близкия благотворителен магазин.
	— Първа спирка — нови дрехи. Хайде. Да те преобразим.
	Влизаме и веднага ни блъсва характерната за старите мебели остра миризма на мухъл. В ума ми веднага изниква образът на Скай — двете с нея прекарваме голяма част от времето си в подобни магазини.
	— Номер за обувки?
	— Четиресет и пет… Чакай… И обувки ли ще вземем оттук? Не мога да обуя чужди обувки.
	— Току-що направи философско изявление. А сега го преглътни — или ще носиш стари обувки, или ще съсипеш твоите.
	— Нямам проблем да съсипя моите.
	— Чакай. Право на избор ли ти дадох? Забрави. И без това човек не може да ти има доверие. Ще ти купим обувки оттук.
	Завличам го в секцията за обувки. Има само три чифта в неговия номер. Избирам най-отвратителните — високи кецове с неонови връзки. После го карам да изпробва някои дрехи.
	Решавам да огледам щанда със суичърите, докато Ксандър е в пробната. Плъзгам по релсата закачалки една след друга и изведнъж виждам нещо, което ме кара да спра. Между отвратителен, неоново оранжев суичър и син университетски, се крие черна рокля. Обшита е ръчно с мъниста, има сърцевидно деколте и съвсем къси ръкави. Проверявам размера. Ще ми стане. Прехапвам устна и поглеждам етикета: четиресет долара. Доста е скъпа за благотворителен магазин, но съм изненадана. Роклята има винтидж излъчване. Вероятно е най-добрата находка, на която някога съм попадала. А и я намерих между суичърите — със сигурност някой я е скрил там с надеждата да я вземе по-късно. Но четиресет долара са много над лимита ми. Все още не съм получила месечната си заплата, а и се чудя дали въобще да си осребрявам чека. Мама не може да си позволи да ми плаща. Не че жалкият ми чек ще промени нещо, но поне няма да ме измъчва чувство за вина.
	— Опитвам се да не мисля кой е носил тези дрехи преди мен — провиква се Ксандър от пробната.
	— Искаш ли кърпичка и най-сетне да спреш да хленчиш? Дай да те видя.
	Плъзвам следващия суичър на релсата и покривам роклята с него. Дори и да имах четиресет долара, по какъв повод ще облека такава дреха? За някое лъскаво събитие, където ще отида с Ксандър? Боже, дано не се превръщам в _онова_ момиче, дето все мечтае за момчето, което не може да има.
	Завесите на пробната се разтварят и Ксандър се показва, все още закопчавайки копчетата на бархетната риза.
	— Чувствам се пълен задръстеняк.
	— Не е лошо да се чувстваш така от време навреме. Сега ти трябва само един суичър.
	— Имам яке.
	— Имаш предвид скъпия тренчкот? Да, ама няма да стане.
	Издърпвам от закачалката сив суичър и му го хвърлям над две купчини с дрехи.
	— Добре, а сега вече ще си облека моите дрехи.
	— А, не. Тръгваш си оттук облечен точно по този начин. Хайде, ще се видим на касата.
	Поглеждам роклята още веднъж и се отдалечавам.
	Погледът на жената на касата крещи: „Вие сериозно ли?“.
	— Ето. — И карам Ксандър да се завърти. Издърпвам етикета на дънките от гайката на колана, откъсвам и етикета от ръкава на ризата и й подавам суичъра и обувките.
	— Петнайсет долара.
	— Петнайсет долара? — Подава й двайсетачка Ксандър. — За всичко ли?
	Изненадата му не отшумява и по пътя към колата.
	— Миналата седмица си купих чорапи за трийсет долара.
	— Да, защото си идиот.
	— Благодаря.
	— Между другото, много ми харесват новите ти обувки.
	— Ако унижението е кариера, още отсега ще ти кажа, че не съм заинтересован — забелва очи той.
	— А би бил толкова добър в нея.


	Спираме до гробището и Ксандър ми хвърля многозначителен поглед.
	— Какво правим тук?
	— Изследваме потенциала си.
	— Тук?
	— Да. Нали знаеш, че съм отвратителна. Хайде.
	Доведох го тук по няколко причини. Първо, защото е безплатно. Не разполагам със средства да го заведа на скъпа фотосесия, за да изпробва ново умение. И второ, наистина смятам, че не е зле Ксандър да си поизцапа ръцете и да се отпусне. Засега е много сговорчив, но няма представа какво съм му подготвила.
	— Здравейте, господин Локууд — поздравявам човека в погребалния дом, разположен на малко по-високо място от парцелите. Бащата на Скай е толкова готин. С дългата бяла коса и гърбавия ръбат нос изглежда, сякаш живее насред гробището. Винаги съм се чудила дали е собственик на гробище, защото изглежда така, или изглежда така, защото е собственик на гробище.
	— Здравей, Кейман. — Подава ни две лопати. — Сигурна ли си, че искаш да го направите?
	— Да — отвръщам и грабвам инструментите.
	— Добре, започнах го, за да придобиете представа за размерите. След онзи дъб е. — Изважда от задния си джоб уоки-токи и ми го подава. — Ако възникнат въпроси, веднага ме потърси.
	— Добре.
	Подавам едната лопата на Ксандър.
	— Гробар? — пита ме, докато вървим към парцела. — Сериозно ли? Според теб това е истинска възможност?
	— Не става въпрос само за копаенето на гробове, Ксандър. Става въпрос за цялото това място. Да живееш тих живот, заобиколен от спокойна смърт.
	— Наистина си отвратителна.


	Косата му се покрива с пръст и се размазва по бузата му. Дори и в тази абсурдна ситуация той запазва увереност и стабилна стойка.
	— Няма да ни погребат тук, нали?
	— Хвана ме.
	— Не очакваше да го направя, нали?
	Бях убедена, че няма да го направи.
	— Имах известни съмнения.
	— Иска ми се да си бях взел ръкавици. — Ксандър си разтваря дланта и аз мярвам кървава пришка.
	— Ксандър!
	— Какво?
	Хващам ръката му и разглеждам раната по-отблизо, като нежно докосвам кожата му.
	— Не ми каза, че си си направил рани!
	Аз бях покрила моите длани с ръкавите на суичъра, но неговите леко му късееха.
	— Не е чак толкова зле.
	Откачам уоки-токито от джоба си и го насочвам към устата си.
	— Господин Локууд, приключихме.
	— Но дупката не е достатъчно дълбока.
	— Знам. Имах предвид, че _ние_ приключихме.
	Уоки-токито изпращява и до нас се разнася гласът на господин Локууд.
	— Да изпращам ли трактора?
	— Да.
	— Чакай малко. Трактор ли ще доизкопае дупката?
	— Да. От години никой не използва гробари. Просто реших, че ще бъде забавно.
	— Ще те убия.
	— Поне мястото е идеално.
	Ксандър подкосява коленете ми с крак, но ме хваща, за да не падна и ме полага леко на земята. Засмивам се и се боря, за да се освободя от хватката му, но той заковава с длан ръцете ми над главата, а с крака застопорява моите. С другата си ръка грабва шепа пръст и я размазва в косата ми.
	Продължавам да се смея, но внезапно осъзнавам, че той се е укротил. Изведнъж ясно осъзнавам всяко местенце, където неговото тяло се допира до моето. Очите му се взират в моите и ръката му отпуска хватката си. Изпадам в паника, грабвам шепа пръст и я размазвам по бузата му. Той изръмжава и се претъркулва до мен, облягайки се на лакът.
	За момент оставам легнала в меката пръст. Усещам хладината по тила си. Дали прекъснах нещо, или всичко се случваше само в главата ми?
	— Нуждаех се от нещо такова след цяла седмица с баща ми — въздъхва Ксандър.
	— Много ли те тормози?
	— Той тормози всички.
	— Съжалявам.
	— Няма за какво. Справям се.
	Видях как „се справя“ с него. Затваря се в себе си, тялото му се изопва и тонът му охладнява. Но коя съм аз да оспорвам тактиката му, ако тя му помага в отношенията им. И аз не съм намерила кой знае колко здравословен начин да комуникирам с майка ми.
	Едва така, легнала на земята, усещам колко ме боли гърбът. Затварям очи. Наоколо е спокойно и тишината направо ме притиска зад стени от пръст. Вероятно тук бих могла да забравя за целия стрес в живота ми. Да забравя, че съм седемнайсетгодишно момиче, а живея живота на четиресетгодишна жена. Само като се замисля за това, и върху гърдите ми направо се стоварват два тона пръст.
	— Какво има?
	Отварям очи и виждам, че Ксандър се е вторачил в мен.
	— Нищо.
	— Не ми прилича на нищо. Забрави си играта.
	— Коя игра?
	— Онази, в която се възползваш от всеки удобен случай, за да ми се подиграеш. — Поглежда си дланта. — Това тук е повод за поне милион шеги. — И ми показва пришката си.
	— Знам. Не биваше да претоварвам изнежените ти, меки ръчички.
	— Именно. — Избърсва бучка пръст от бузата ми. — Е, какво става?
	— Понякога ме обзема чувството, че съм по-възрастна, отколкото съм всъщност.
	— Мен — също. Ето защо правим всичко това, нали? За да се забавляваме. За да спрем да се тревожим какво се очаква от нас, и да помислим какво искаме да направим с живота си.
	Кимвам.
	— Баща ми направо ще хвърли топа, ако ме види тук.
	— Твърдиш, че трябваше да го поканим ли?
	— И мъртъв няма да можеш да го докараш тук — засмива се Ксандър.
	— Ами всъщност точно мъртъв ще го докарат тук.
	— Ти си различна, Кейман.
	— Различна от какво?
	— От всички останали момичета, които съм срещал.
	Като се има предвид, че въпросните момичета вероятно разполагат поне с петдесет пъти повече пари от мен, постижението не е кой знае какво. От тази мисъл очите ми започват да щипят.
	— Хубаво е. Караш ме да се чувствам нормален.
	— Хах. По-добре си помисли пак, защото си далеч от нормален.
	Той ми се усмихва и побутва игриво рамото ми. Сърцето ми направо ще се пръсне в гърдите ми.
	— Кейман.
	Хващам още една буца пръст и в опит да се измъкна, я размазвам във врата му. Той обаче ме хваща през кръста и виждам как изцапаната му ръка се приближава към лицето ми. Точно в този момент наблизо избучава трактор.
	— Гробарите те спасиха — усмихва се Ксандър.


>	Седемнайсета глава

	Ксандър скача на крака и ми помага да се изправя. Хвърляме лопатите извън дупката, той ме повдига, за да изляза, и на свой ред изскача отвътре.
	Вървим обратно към погребалния дом. Ксандър е нарамил двете лопати. Обръща се към мен.
	— Значи тук живее най-добрата ти приятелка?
	Кимвам.
	— Ти живееш над магазин за порцеланови кукли — засмива се той, — а най-добрата ти приятелка живее на гробище. Явно и двете сте израснали в зловеща обстановка. Въобще страх ли те е от нещо?
	От теб.
	Ксандър среща погледа ми, сякаш е прочел мислите ми. Или те просто са изписани по цялото ми лице.
	— Кучета — прочиствам гърло.
	— Хапало ли те е куче?
	— Не. Но ми стига мисълта за това.
	— Интересно.
	— О, моля те, само не анализирай изказването ми. Кучетата имат остри зъби. И хапят хора.
	Ксандър се засмива.
	— Ами ти? Кой е най-големият ти страх?
	Замислен, прехвърля лопатите на другото си рамо. Отговорът му се бави. Значи или не иска да ми каже от какво го е страх, или не го е страх от нищо.
	— Страх ме е от загубата. От провала.
	— Провал в какво?
	— В каквото и да е. Понякога ми е трудно да започна нещо, защото предпочитам да не се провалям.
	— Да, обаче всичко хубаво се случва, след като поемеш риск.
	— Така е. И все пак…
	Стигаме до задния вход на погребалния дом и Ксандър подпира лопатите на стената. Изтръсквам косата си, той прави същото, после ме завърта и изтупва гърба ми.
	— И все пак какво? — питам, защото не знам дали въобще ще довърши мисълта си.
	— И все пак не мога да го преодолея. — Ръцете му застиват върху гърба ми и аз притварям очи.
	— Може би трябва да си позволиш да се провалиш в нещо. Да се провалиш с гръм и трясък. Така ще преодолееш страха си.
	— Сега ли да доведа кучетата, или след малко…?
	— Добре, добре, разбрах.
	Прав е. Нямам право да го съветвам как да преодолее страха си, след като не искам да преодолея своя. И нямам предвид кучетата.
	— Само от големи кучета ли те е страх, или имаш проблем и с малките?
	— Имаш кучета, нали? От онези, дето се носят в чанта?
	— Не — изсумтява. — Не, естествено.
	— Размерът им е без значение. Всъщност понякога малките са по-гадни от големите. Биха ти отхапали и пръст.
	— И това го казва момиче, което никога не е било хапано.
	— Само мисълта, Ксандър. Достатъчна ми е.
	Той се киска и ме потупва по рамото, сякаш за да ми каже, че вече съм чиста.
	— Готова ли си?
	— Да. Не, чакай. Нека ти превържа ръката набързо. Господин Локууд има аптечка вътре. — Отварям вратата със скърцане. — Господин Локууд? Ела. Тук някъде беше.
	Тръгваме по коридора, отварям последната врата вдясно и застивам. Господин Локууд се е надвесил над мъртво тяло на масата пред себе си.
	— Извинете — отронвам.
	Мъжът има огромен разрез на торса, затворен с подобие на телбод. Явно са му правили аутопсия. Лицето му е хлътнало — не като на пресен мъртвец, а като на труп, престоял в моргата поне няколко дни.
	— Няма проблем, влезте.
	В стаята е хладно и по тялото ми полазват тръпки.
	— Трябва ни аптечката. Малко марля и нещо да дезинфекцираме раната.
	— Ето там. — Посочва той към банята до стаята и нанася пласт фон дьо тен по лицето на мъжа.
	Миризмата в стаята няма как да остане незабелязана. Не е неприятна, просто ти навява спомен за нещо препарирано.
	— Ковчегът отворен ли ще бъде?
	— Да. Утре.
	Голяма снимка на мъжа приживе е закачена на стената и господин Локууд непрекъснато поглежда към нея.
	— Май ви чака доста работа — отбелязвам.
	— Ще стане. — Господин Локууд държи четка в ръка. — Искаш ли да му сложиш малко руж?
	— Какво ще кажеш, Ксандър? Искаш ли да усвоиш още едно умение от професията? — Обръщам се и го виждам: стои на прага ужасен, неспособен да откъсне очи от трупа на масата. Лицето му е бяло почти колкото на мъжа, грабнал вниманието му. — Явно не.
	Заставам пред него, но му трябват няколко секунди, за да се съсредоточи върху мен.
	— Добре ли си?
	— Това вече не го очаквах. Добре съм.
	— Сигурен ли си?
	— Да.
	— Добре, ела насам. — Отвеждам го в банята и затварям вратата с надеждата вцепенението му да премине по-бързо. Държа ръката му под тънка струя течаща вода и нежно я измивам със сапун. Очите му обаче продължават да се стрелкат към вратата. — Стой така — казвам и започвам да ровя за аптечката. Най-сетне я намирам, оставям я отворена върху плота, а Ксандър спира водата и леко попива ръката си.
	Развивам капачето на дезинфектанта и разтварям пръстите му, за да промия раната.
	— Боли ли?
	— Добре съм.
	Чак когато усещам дъха му по бузата си, осъзнавам колко сме близо един до друг. Превързвам дланта му с бинт и го поглеждам в очите.
	— Като нов си.
	Цветът на кожата му е преминал от бяло в болнаво сиво.
	— Мерси — отвръща и се изстрелва през вратата.
	Благодаря на господин Локууд и си тръгвам. Навън заварвам Ксандър да се подпира на стената и да повръща в храстите. Цялото това нещо е едно голямо бедствие. Кариерният ми ден е пълен провал.
	— Съжалявам. — Отивам до него и потърквам рамото му с ръка. Майка ми винаги прави така, когато повръщам. Не ми помага особено, но поне знам, че не съм сама.
	— Добре съм. Колко мислиш, че получава един специалист в Унижението, защото аз явно съм много добър в него.
	— Не си виждал мъртвец досега, а?
	— Не… — Ксандър си избърсва устата с ръкава и се изправя.
	— Бележка: Ксандър има чувствителен стомах. Избягваме професиите, които имат досег с нещо гнусно.
	Отиваме до колата. Ксандър съблича суичъра, събува си обувките, пъха ги в багажника и си нахлузва мокасините. Опитвам се да не гледам голотата, зейнала под надигналата се риза, и последвам примера му, като събличам горнището си.
	— Искаш ли аз да карам? — Кимвам към бледото му лице, а той се колебае за момент. — Нямаш ми доверие да подкарам бебчето ти ли?
	— Не е това… Добре, това е.
	— Грубо.
	Качва се в колата, а аз заемам мястото до шофьора.
	— Наистина ли отказваш да ме оставиш да карам? Позволи на пиколото в хотела да я паркира.
	— Да, на паркинг. Ако я блъснеш, няма да можем да бъдем приятели. Какво ще стане тогава?
	— Не ти ли се намират поне още три такива?
	— Четири, но кой ти ги брои.
	Все пак се надявам да се шегува.
	Ксандър запалва двигателя и потегля. Часовникът на таблото показва пет часа. Направо не вярвам, че са минали четири часа.
	Ксандър дава мигач и завива надясно.
	— Къде отиваш?
	— Не е ли време да хапнем? Ще те заведа в любимия ми френски ресторант.
	Явно се чувства по-добре.
	— Не бива. Майка ми е сама в магазина вече половин ден. Трябва да се върна и да й помогна да изчисти.
	— Нищо няма да стане за още час.
	— Трябва да се прибера.
	Но той продължава да кара, накъдето си е наумил.
	— Хайде де. — Усмихва ми се по неговия си начин. Тази усмивка има силата да прекрати война, сигурна съм.
	— Добре, но после се прибираме.
	— Разбира се.


	Едва когато слизаме от колата и тръгваме към френския ресторант, се замислям колко съм мръсна. Ксандър размаза буца пръст в косата ми и още усещам песъчинки по скалпа си. Несъзнателно се опитвам да разреша кичурите с пръсти. Всички гости в лобито са издокарани. Очаквам също толкова издокараната хостеса просто да ни отпрати. Все пак Ксандър има следи от пръст по челото. Вместо това тя му се усмихва.
	— Господин Спенс. Компанията ви вече е тук.
	— Така ли? — накланя глава той. — Добре, след вас.
	— Планове ли имаш? — питам го, докато следваме хостесата към обособено помещение.
	— Явно плановете са били направени без мое знание.
	Нямам представа какво значи това, но когато влизаме в салона, дузина издокарани особи избухват в смях. Млад мъж се изправя и се обръща към хостесата:
	— Виждате ли? Казах ви, че сме с Ксандър Спенс.
	— Не биваше да се съмнявам — отвръща тя и поглежда Ксандър: — Ще се погрижа сервитьорът да вземе поръчката ви веднага.
	— Благодаря.
	Ксандър се настанява на един свободен стол.
	— Имаш вид на човек, полагал общественополезен труд — коментира съседът му, сочейки бархетната риза и мръсотията по лицето му.
	Увереността на Ксандър обаче е непоклатима. Мащабите на присъствието му съперничат на размерите на помещението. В погледа му пламва искра:
	— Кой от вас, идиоти, използва името ми, за да не чакате?
	Един от присъстващите се изправя и се покланя.
	— Най-вероятно аз.
	Очилата му определено не са от сергия, а тенът му струва куп пари седмично.
	— Трябваше да се досетя.
	— Освен това сме писали вечерята на твоя сметка.
	Ксандър се оглежда и забелязва, че все още стоя права до вратата.
	— Хора, това е приятелката ми Кейман. Кейман, тези хора едва ли предизвикват интерес у теб, но понякога ги наричам приятели.
	Неколцина го освиркват и се засмиват.
	Колебая се доколко съм готова за подобна сбирка. Едва свикнах с Ксандър. Междувременно той издърпва стола до себе си и ме кани да седна, но на мен ми иде да изхвърча от ресторанта с писъци.
	Стомахът ми се връзва на милиони възли. И многозначителният поглед на момичето в другия край на масата не ми помага. Ксандър сякаш не забелязва, че съм мръсна и неподходящо облечена.
	— Кейман, ела. Седни.
	Стисвам зъби. Да не би да нося каишка и досега да не съм я забелязала? Впечатлена съм от себе си, как така не го казах на глас. Махвам към вратата и промърморвам „Тоалетна“, преди да изчезна. Едва чувам гласовете от помещението, но един се откроява достатъчно ясно.
	— Вече и бездомници ли прибираш, Ксандър?
	Следва продължителен смях. Челюстта ми се сковава и още по-силно стисвам зъби. Защо съм толкова ядосана? Тази вечер само потвърждава нещата, с които вече бях наясно относно богаташите. Дори Ксандър да е леко изключение от правилото, хората около него са самото правило. Вместо към тоалетната, се насочвам към хостесата.
	— Ще ми услужите ли с телефон?
	— Разбира се.
	Обаждам се на Скай и тя се съгласява да дойде да ме вземе. После се връщам, за да се изправя пред хората в салона за последен път. Виждам Ксандър, преди той да ме забележи. Слуша някого в другия край на масата. По устните му играе лека усмивчица — тази не би прекратила ничия война. Тази е по-скоро отработена.
	Припомням си, че трябва да се държа възпитано. Никой не ми обръща внимание и това доста ме улеснява. Стигам до Ксандър, навеждам се и прошепвам:
	— Трябва да тръгвам. Не се чувствам добре.
	Първоначално изпитвам лека вина за лъжата си, но си спомням за коментара за бездомницата и спира да ми пука.
	— Ще те закарам до вас — изправя се той.
	— Няма проблем, вече се обадих на Скай. Ще се видим друг път.
	— Кейман…
	— Наистина… Остани. Забавлявай се.
	Стисвам го за рамото, за да седне обратно на стола, и излизам от помещението.


>	Осемнайсета глава

	Хващам дръжката на бравата и понечвам да отворя вратата, но не успявам.
	— Заключено ли е? — пита ме Скай.
	Чак сега забелязвам, че прозорците са тъмни. Надниквам през един. Майка ми не е вътре. Изваждам ключовете от джоба си и отключвам.
	— Мамо!
	Никакъв отговор.
	— В събота не затваряте ли в седем?
	— Може да е нямало клиенти.
	Скай изглежда объркана и напълно основателно. Не се е случвало да затваряме по-рано. Тя заобикаля мълчаливо една люлка и се обляга на тезгяха.
	— Връщам се веднага.
	Проверявам в парти стаята и в склада, но не откривам никого. Отварям чекмеджето на касата и виждам, че е празна. Явно е взела оборота. Защо обаче ще затваря толкова рано? Не закъснях _чак толкова_.
	Изтичвам нагоре по стълбите към апартамента.
	— Мамо!
	Тишина. Лампичката на телефонния секретар, останал ни откакто бях малка, не свети. Но на масичката до него виждам бележка.
C>
	Кейман, имам час при лекаря в 5:30 ч. Още не си се прибрала. Реших да затворя магазина и да взема оборота със себе си. Не отваряй. И без това нямаше никакви клиенти. Надявам се да си се забавлявала днес.
@	Мама
C$
	Прочитам бележката отново. Трудно е да разбереш от такава малка хартийка дали някой е бил ядосан, когато я е писал. Обръщам листчето, за да проверя колко е натискала с химикалката. После го повдигам към светлината на лампата, за да разбера дали е бързала, или е била ядосана. Изглежда бележката е била написана от човек със сравнително спокоен нрав. Въздъхвам и връщам листчето на масичката. Чувствам се леко изгубена.
	Връщам се долу. Скай говори по телефона. Вземам четката за прах изпод щанда и започвам да забърсвам рафтовете.
	— Хенри идва насам — казва Скай, след като затваря, и в същия момент звънчето на вратата иззвънява. — В този момент.
	— Беше бързо — засмивам се.
	— Защо е толкова тъмно? — Махва наоколо Хенри.
	— Лампите не светят. — Посочвам нагоре.
	— Предполагам, че Хенри искаше да попита по-скоро защо лампите са изгасени.
	— О, да, днес затворихме по-рано. Е, какво сте намислили? — Поглеждам първо Скай, а после и Хенри. Очевидно са имали планове за вечерта, а аз ги бях провалила с молбата си към Скай.
	— Хенри дойде, за да ти правим компания.
	— О, супер.
	Хенри почуква бузата си и издава свистящ звук.
	— Ъм… Покани и Тик тази вечер. Ще дойде след малко.
	— Какво?
	Той отново почуква бузата си.
	— Казахме на Тик, че си го поканила заедно с нас в магазина тази вечер.
	— Леле, колко съм мила. И защо да го правя?
	— Защото си поразена от целувката му — усмихва се Скай.
	— И затова не съм го потърсила две седмици? Защото съм поразена?
	Тя свива рамене.
	— Кажи ми, че не си му го казала.
	— Само се успокой. Ще поседим в задната стаичка, за да нямаш усещането, че го чакаме цяла вечер. — Скай ме избутва към дъното на магазина.
	— Значи наистина си му го казала? — Тръсвам се на дивана и се чудя как да овладея положението. В това време Скай и Хенри обсъждат някакво шоу, на което групата ще свири след две седмици. Чуваме звънчето на вратата и сърцето ми се смръзва. Все още не съм измислила никакъв план.
	— Отзад сме — провиква се Скай.
	Какво да му кажа? _Тик, здрасти. Целунали сме се? Какво? Хм, не си спомням._
	Стъпките се приближават до стаята.
	— Ксандър! — изписквам, въпреки че тялото ми все още отказва да се раздвижи. Очевидно си е взел душ, преоблякъл се е и се е върнал към истинското си аз. А аз усещам всяка прашинка пръст по кожата си. Почесвам се по рамото. Защо не се изкъпах?
	Ксандър кимва към Скай и Хенри, после се обръща към мен.
	— Кейман, забрави това в колата ми. — Подава ми суичъра. — Донесох ти храна, понеже не остана за вечеря.
	Това явно е коронният му номер: да се появява с храна. Горещ шоколад, мъфини, а сега и френска кухня.
	Сяда на масичката за кафе и изважда няколко стиропорени кутии.
	— Ъм, донесох само две вилици.
	— Ние ще минем и без тях — коленичи пред масичката Скай и отчупва от хлебчето с кашкавал. — Здрасти, аз съм Скай. Видях те в клуба преди няколко седмици.
	Ксандър кимва и оглежда Скай от бухналата яркорозова коса до развързаните кубинки.
	— Ксандър, това са най-добрата ми приятелка, Скай, и гаджето й, Хенри.
	— _Нейното_ гадже — повтаря Ксандър.
	— Точно така. — Спомням си деня, когато Ксандър завари Хенри да ми пее в магазина. Явно бе останал с впечатлението, че е моето гадже. Опа.
	— Радвам се да се запознаем, Скай и Хенри — поклаща глава той.
	— Ние също — отхапва нов залък Скай. — Леле, това е вълшебно.
	Ксандър сяда на дивана до мен и ми подава пластмасова вилица.
	— По-добре ли се чувстваш?
	— По-добре? — Трябва ми секунда, за да си припомня с какво извинение си послужих в ресторанта. — О, да, много по-добре съм.
	Ксандър повдига вежда, сякаш е разкрил тайната ми.
	— Е, Хенри, впечатлен съм от бандата ти. Имате ли записи?
	— Не. Пробиваме си път нагоре. Трябва да спечелим малко пари, за да си наемем студио за запис.
	— Разполагам със студио. Може да го използвате безплатно, когато решите.
	— Бъзикаш ли се?
	— Не се… бъзикам. Обади ми се някой път и ще се разберем за подробностите.
	Хенри си изважда телефона, готов да запише номера на Ксандър, преди да си е променил мнението.
	— Къде са всички? — Заедно със звънчето на входната врата чувам гласа на Мейсън.


>	Деветнайсета глава

	Очите ми ще изскочат от орбитите, а Скай прехапва устна.
	— Отзад сме, Тик — провиква се Хенри.
	Изправям се, за да го пресрещна, преди да е влязъл, но вече е прекалено късно. Мейсън влетява в склада с хубавата си коса и плътните си устни и ме дарява с широка усмивка.
	— Нали обеща да дойдеш миналата седмица. А вместо това се изпари. — С три крачка скъсява разстоянието помежду ни и ме грабва в прегръдките си. Мирише на фасове и ментови дражета. — Да не би да си от момичетата, които целуват и бягат — прошепва в ухото ми така, че всички да го чуят, и ме целува по бузата.
	Ето това е кралят на неподходящия момент. Потупвам го по рамото и се опитвам да се измъкна от обятията му. В стаята се възцарява тишина. Предпазливо хвърлям поглед към Ксандър, за да видя как приема сцената, и установявам, че е надянал обичайната си сериозна физиономия.
	— Пич — подхваща Хенри. — Ксандър току-що предложи да използваме студиото му, за да запишем няколко парчета.
	Мейсън изглежда объркан, затова отстъпвам крачка назад и ги представям един на друг.
	— Мейсън, това е Ксандър. Ксандър — Мейсън.
	Ксандър му подава ръка, а Мейсън му дава пет.
	— Здрасти, човече. — И се приближава, за да го огледа. — Виждал съм те и друг път.
	— Беше на едно от участията ни — отбелязва Хенри и Ксандър се изсмива.
	— Не. _Приятел_ съм на Кейман.
	Наистина ли наблегна на „приятел“, или на мен така ми се счу?
	Мейсън ме поглежда със сбърчено чело, сякаш се опитва да разгадае мислите му. Накрая просто премигва и отсича:
	— Не, не е от там. Нямам идея. Благодаря за студиото.
	— Няма проблем.
	Мейсън се стоварва на пода до Скай и се подпира на лакът. Все едно някой е решил да ми демонстрира пълната противоположност между Мейсън на пода и Ксандър на дивана до мен. Не познавам други двама, които до такава степен да нямат нищо общо помежду си. Най-странното обаче е, че след като видях Мейсън за втори път, осъзнах колко всъщност е подходящ за мен. Със сигурност е по-сполучлив избор от богаташа, чието желание да излиза с мен дори не мога да си обясня. Не е ли малко тъжно, че дори нямам определен тип? Не е ли редно да си имам? Бавно се отпускам назад и се излягам в дивана.
	Изобщо не ми хрумва как да наруша неловкото мълчание. Дали Ксандър си мисли, че го оставих, за да се помотая с друго момче? Иска ми се да обясня, че не съм знаела за намерението на Мейсън да дойде, но това би го накарало да се почувства неудобно. В крайна сметка решавам да си мълча и само набутвам още една хапка пиле в устата си.
	— О — обажда се най-сетне Скай, — забравих да ви покажа новата си находка. — Протяга ръка и верижката около китката й издрънчава. — Десет долара.
	Всички се привеждаме напред, а Мейсън прокарва пръст по синия камък.
	— Дала си цели десет долара за това? Не ми прилича на нещо, годно за ядене. С тези пари щяхме да напълним цял хладилник. Нали, Хенри?
	— Амин, братко — отвръща приятелят му. — В момента в хладилника у нас има цяла горчица.
	— Не, няма, изядох я вчера — облизва се Мейсън и всички се засмиваме.
	— Изял си бурканче горчица? — озадачава се Ксандър. — Ей така?
	— Ами бях гладен — отвръща той и всички отново прихваме.
	— Веднъж бях гладен и изядох пълна купа с майонеза — припомня си Хенри.
	— Веднъж баща ми не излезе на пазар цели три седмици — допълва Скай. — Изядох спаружените моркови на дъното на чекмеджето на хладилника.
	— Имаш кал по челото — побутва ме с крак Мейсън.
	— Да — засмива се Ксандър и я избърсва. — Днес копахме на гробището.
	— О! — възкликва Скай. — Забравих за това. Как мина?
	Ксандър свива и отпуска превързаната си длан.
	— Беше… интересно.
	Скай ми се усмихва заговорнически, а по лицето на Мейсън се изписва объркване.
	— Как е майка ти? — пита ме.
	— Добре е.
	Стаята отново потъва в мълчание, нарушено от телефона на Ксандър. Направо подскачам. Той се отдалечава и отговаря с ледения глас, предназначен за баща му.
	— Откъде познаваш този тип? — пита ме Мейсън.
	— Баба му ни е клиент.
	— Богат клиент — допълва Скай.
	— Какво хапваме? — размърдва се Мейсън. — Някакви щуротии?
	— Хубаво е — отвръща Скай. — Храната на богатите. Опитай.
	Ксандър затваря телефона и се връща в стаята.
	— Кейман, трябва да тръгвам.
	— Добре.
	— Радвам се, че се запознахме.
	Стига почти до вратата, когато осъзнавам колко съм груба. Скачам от дивана да го изпратя, излизам с него и заставам до колата му.
	— Имаш интересни приятели — отбелязва. На лицето му изплува отработената усмивка от ресторанта, която въобще не харесвам.
	— Да, забавни са. — Посочвам към джоба му. — Кой беше?
	— Баща ми. Спешен случай в хотела.
	— В смисъл?
	— Този път някакъв идиот е прогорил ризата на клиент, докато я е гладил. Задачата ми е да намеря в града същата риза, надявам се.
	Гласът му изведнъж е придобил бизнес звучене — сериозно и по същество, сякаш служебно, а не с мен.
	— Как така се надяваш?
	— Зависи от марката. Може в нашия процъфтяващ мегаполис да не продават дрехите на съответната марка. В такъв случай ще се наложи да отида до Сан Франциско или нещо такова. Първо ще разпитам насам-натам.
	— Значи вие сте отговорни за постъпката на идиота, който е изгорил ризата?
	Ръката му е прибрана в джоба, където подрънква с ключовете си. Това намек, че иска да си тръгва ли е?
	— Ами съответният идиот е наш служител. Или поне беше. Положително вече е уволнен.
	— Уволнен?
	На Ксандър му е нужна минута, за да осъзнае колко силно ме е шокирала тази информация.
	— Заради него рискуваме да загубим важен клиент.
	Кичур от косата ми се полюшва на вятъра и пада на челото ми, а Ксандър понечва да го махне, но аз отстъпвам няколко крачки назад.
	— Приятно потушаване на пожара.
	Той поглежда към зейналото пространство помежду ни и поклаща глава.
	— Запознал се е с майка ти?
	— Какво? Кой?
	— Момчето с обецата на устната.
	— Мейсън. Да, запозна се.
	Случи се случайно, докато се разминаваха, но не ми пука какво си мисли Ксандър. Бясна съм. Смятах Ксандър за различен, а тази вечер ми доказа точно обратното. Просто на мен ми се искаше да е различен.
	— Майка ти го одобрява, а ти се опасяваш, че няма да одобри мен?
	— Приятелите на Мейсън никога не са ме наричали „бездомница“. С две думи, не е кой знае колко трудно за разбиране.
	— Какво?
	— Чух как ме нарече приятелят ти.
	Смехът му е кратък и горчив.
	— Затова ли си тръгна? Трябваше да послушаш малко по-дълго — щеше да разбереш, че имаше предвид ризата ми. За него бархетът е „материята на ловците на кучета“.
	Гърдите ми се свиват. Би трябвало да се извиня, но не само това ме притесни тази вечер.
	— Е, в такъв случай е добре, че няма да я облечеш никога повече.
	Ксандър изважда ключовете от джоба си.
	— Довиждане, Кейман.
	— Чао.
	Не поглеждам назад, въпреки изгарящото ми желание. Копнея да ме спре. И ненавиждам този факт.
	Той обаче не ме спира.
	В склада Хенри си прибира китарата, а Скай увива шал около врата си.
	Не искам да оставам сама. Стомахът ми се свива.
	— Къде отивате?
	— На Хенри не му харесва храната тук, затова ще потърсим нещо истинско за засищане на глада.
	— Нещо истинско от рода на начоси и престоял хотдог?
	— Позна — отвръща Хенри.


	В продължение точно на три секунди внимателно сипвам „Маунтин Дю“ в чашата си, после минавам на „Пауърейд“*.
	[* Спортна напитка на компанията „Кока Кола“. — Бел.пр.]
	— Какво прави? — чувам въпроса на Мейсън и Скай се засмива.
	— Това е специалният й коктейл. Цяло лято експериментира с него, докато най-сетне намери оптималната пропорция.
	— Ще трябва да го пробвам — отбелязва Мейсън, докато собственикът на малката бензиностанция минава зад него.
	Собственикът няма вяра на тийнейджъри и непрекъснато ни следва, обяснявайки какви са офертите на деня, за да не изглежда, че ни наблюдава. В момента тъкмо обяснява на Мейсън каква е промоционалната цена на телешката пастърма, докато той го бъзика с въпроси от типа дали предлагат опция за микс от различни меса. Явно само на мен това ми е забавно. Скай дави огромния си хотдог в горчица.
	Завършвам коктейла си и отпивам. Идеален е. Скай да ми се подиграва, колкото си ще, но експериментът напълно си заслужава.
	— Колко сте готови да дадете за една риза? — питам, заета с догадки колко ли стотин долара ще се изръси Ксандър, за да замени дрехата на „важния си клиент“.
	— Тази тук си я купих за петдесет цента от благотворителния магазин. — Гордо посочва с парче пастърма логото на ризата си Мейсън. Собственикът проследява движението, сякаш Мейсън е на крачка да прибере пастърмата в ръкава си.
	— Това си е добра сделка дори за благотворителен магазин — кимва Скай, явно впечатлена.
	— Дънките ми са пет долара — отбелязва Хенри. — Макар че бих дал и шест.
	Повдига си тениската, за да покаже колко добре очертават задните му части.
	Засмивам се. Ето това са моите хора, като включвам дори собственика на бензиностанцията.
	Мейсън посочва нещо и възгласът му „Аха!“ ме кара да подскоча.
	— Какво? — питам стресната.
	— Ето откъде го познавам.
	Обръщам се бавно, следвайки пръста му, насочен към корицата на списание „Старз“. В ъгъла й се мъдри снимката на Ксандър.


>	Двайсета глава

	Вероятно не беше добра идея да купувам списанието. И без това вече съм достатъчно ядосана на Ксандър. Само че го купих и сега седя на дивана в хола, чакам майка ми да се прибере и за пореден път препрочитам тъпата статия. Единственото смислено изречение в нея е, че миналата седмица „принцът на хотелите“ е забелязан в Ню Йорк, където навярно е ръководил откриването на поредния семеен хотел.
	Нищо чудно защо при първата ни среща не повярва на неведението ми относно семейния им бизнес. Сигурно е взел за преструвка твърдението ми, че не съм го разпознала. Това е причината да ме е яд, че нямаме кабелна. Дори и да не съм знаела кой е точно, винаги съм била наясно, че е някой. Статия, която само ми припомня този факт, не променя нищо. Навивам тънкото списание на руло и го захвърлям към сияещия телевизор. Две секунди по-късно майка ми влиза.
	— Здрасти — поздравява.
	— Този преглед продължи цяла вечност. — Би било прекалено очевидно, ако отида да вдигна списанието, затова го оставям, където е паднало, и се надявам тя да не го забележи.
	— Съжалявам. После отидох да свърша някои неща.
	— Направих ти сандвич. В хладилника е. — Посочвам зад рамото си.
	Шоуто по телевизията прекъсва за реклами и сиянието променя цвета си. Едва сега забелязвам, че очите на мама са червени. Ставам и се обръщам към нея.
	— Добре ли си?
	— Разбира се, просто съм изморена.
	Изчезва от погледа ми и се скрива в кухнята, от която ме дели само една стена.
	— Наистина ли?
	— Да, добре съм.
	Грабвам списанието и го пъхам в задния си джоб.
	— Забавлява ли се днес? — пита майка ми след известно тропане из кухнята.
	Изминавам четирите стъпки и половина до телевизора, изключвам го и чакам да дойде при мен на дивана.
	— Да, ходихме у Скай и копахме гроб. Беше доста яко.
	— Звучи страхотно. Беше редно да поканиш приятеля си да влезе. Исках да се запозная с него.
	Не, не искаш. Въобще нямаше да го харесаш.
	— Преследва го фобия от кукли. Травма от детството.
	— Сериозно?
	— Естествено, че не, мамо.
	— Много си забавна, Кейман.
	— А ти все по-добре схващаш иронията.
	Засмива се.
	— Е, този приятел гадже ли ти е?
	— Просто сме приятели.
	Дали все още сме приятели изобщо?
	— Е, ако това наистина е така, внимавай. Знаеш каква е разликата между „приятел“ и „гадже“.
	Забелвам очи с усмивка.
	— Да, да.
	— Спазвай лека дистанция, без да разбиваш сърцето на момчето.
	— Ти направо си Сократ, мамо.
	— Нали? — Чувам как затваря вратата на единия шкаф и чакам да дойде на дивана. Тя обаче казва: — Благодаря за сандвича, скъпа. Ще го изям утре. Хапнах, докато бях навън.
	— Добре.
	— Съжалявам, тъкмо се прибрах, но мисля да си лягам.
	— В осем часа?
	— Беше дълъг ден в магазина, а после и другите ангажименти…
	— Чакай. — Скачам от дивана и я последвам в коридора. Тя се обръща към мен, но лампите не са светнати и виждам предимно сянката на лицето й.
	— Да?
	— Моля те, говори с мен. Нещо не е наред.
	Преди с майка ми си говорехме за всичко. Наясно съм, че заради всичките тайни, които пазим, аз съм виновна за дистанцията между нас, но сега имам нужда да поговори с мен.
	Мама поглежда към ръцете си и раменете й се повдигат и падат. Отбягва да ме погледне в очите.
	— Не е кой знае какво. Няма нищо.
	— Моля те, мамо. Знам как изглежда нищото и не мисля, че е така.
	— Днес се опитах да изтегля заем. Отказаха ми.
	Излишно е да питам, но все пак го правя.
	— Заем за какво?
	Най-сетне вдига глава. Очите й са зачервени.
	— За да платя някои закъснели сметки. — Хваща ме за ръка. — Но не искам да се тревожиш. Ще се справим. Малко сме изостанали, това е всичко. Случвало се е и преди. Да се надяваме, че ни предстоят няколко добри месеца. Просто се налага да сме малко по-внимателни.
	— По-внимателни? — Как да сме по-внимателни? Та ние вече харчим абсолютния минимум.
	— Не се тревожи, всичко е наред.
	Кимвам и тя ме прегръща. Но това не ми пречи да се разтревожа. Затварям вратата на стаята си със свито сърце. Списанието се е впило в бедрото ми. Изваждам го от джоба си и го приглаждам. „Заслужаваш ли си всичките усилия, Ксандър?“, питам измачканото лице пред себе си.


	В понеделник сутрин отделям време, за да се приготвя. През целия уикенд обмислях какво да кажа на Ксандър. Товарът, легнал на гърдите ми, ме измъчва достатъчно, а не разчитам просто да изчезне.
	Слизам долу и виждам как майка ми прибира оборота в зелено пликче и го прибира в чантата си.
	— Не прибра ли оборота в събота?
	— Изплаши ме — стряска се тя. — Леле, изглеждаш чудесно. Отдавна не си обличала този суичър. Подчертава очите ти. За специалното момче в училище ли си се нагласила?
	Ако не обичам майка си толкова много, вероятно щях да съм я удушила досега.
	— Не, мамо, обясних ти, че сме само приятели. — Освен това той не учи в моето училище. И… Чакай, темата ли се опитва да смени? Почти й се получи. — Та, какво става с оборота?
	— Не успях да го внеса в събота.
	Не го е внесла в събота? Майка ми е изключително стриктна с вкарването на оборота в сметката ни. Освен това снощи не каза ли, че сме затруднени с парите? Явно е забелязала учудения ми поглед.
	— Не е кой знае какво. Ще го занеса още тази сутрин.
	— Добре. — Грабвам чантата си, приглаждам си суичъра и тръгвам към вратата. Неочаквано, за първи път от караницата ни с Ксандър, сърцето ми се разтуптява. Усмихвам се и прекрачвам прага на магазина.
	Ксандър го няма.
	Пътят до училище ми се струва двойно по-дълъг. Вероятно защото не спирам да се озъртам и да вървя по-бавно, та да му дам време да се появи. Но това не се случва.


	След училище заварвам майка ми горе — въвежда поръчки в компютъра. Изваждам фотоапарата на Ксандър от бюрото в склада и заснемам още кукли. Чувствам се по-решена от всякога да направя сайт на магазина. Нови клиенти явно няма да са ни излишни. Докато се взирам през визьора в безжизнените очи на Айслин, една мисъл преминава през ума ми: защо сутринта майка ми се опита да избегне въпроса за оборота?
	Премятам каишката на апарата през врата си и се промъквам в офиса й. Търся счетоводната книга. В сравнение с последния път червеното число е нараснало. Вече надхвърля три хиляди долара. Не би трябвало да се учудвам, тя ми каза, че сме в дефицит. Но се разтревожвам още повече. Отварям страничното чекмедже и изваждам плика за депозита. Изпълва ръката ми. Не искам да го отварям и да видя, че парите още са вътре главно защото не бих могла да го обясня пред себе си. Какво още крие от мен? Бързо и безболезнено. Отварям го и поглеждам вътре. Празен е. И въпреки че пликът е празен — следователно все пак е внесла парите, тревожното ми чувство не изчезва.
	Чувам звънчето на входната врата, прибирам набързо плика в чекмеджето и отивам в магазина.
	До вратата е застанал висок мъж с тъмни коса и брада. Първоначално се опитвам да се сетя откъде ми е познат, но после се сещам, че преди няколко седмици беше в магазина и говореше с майка ми.
	— Сюзан тук ли е? — пита ме и очите му се забиват във фотоапарата на врата ми.
	— Не, няма я.
	Нищо не ми пречи да му кажа, че е горе, но тревогата в гърдите ми е нараснала още повече.
	— Ще й предадете ли, че Матю се е отбил?
	— Да ви помогна с нещо?
	В очите му блясва искра и устните му се разтягат в усмивка.
	— Не.
	Прави крачка назад, излиза от магазина и минава покрай витрината. Изчаквам няколко секунди, също излизам и се притискам към вратата, за да не ме види. Качва се в тъмносин джип, паркиран три-четири магазина по-надолу. Щраквам набързо няколко снимки — първо заснемам номера му, а после и лицето му. Забивам гръб в бравата на вратата, когато погледът му се спира върху обектива. Няма как да ме е видял. А и аз доста приближих кадъра.
	Влизам в магазина и грабвам телефона, но се спирам точно преди да натисна копчето на интеркома. Не искам да съобщавам на майка ми за Матю по телефона. Всъщност въобще не искам да я осведомявам, че е идвал. Не че не е излизала по срещи и преди. Излизала е… от време на време. Но винаги ми е казвала за тях. Така че ме съмнява Матю да й е гадже. А щом не й е гадже, какъв е?


>	Двайсет и първа глава

	Два дни по-късно съзерцавам калъфа на фотоапарата на Ксандър върху леглото ми. Качих снимките на компютъра и започнах работа върху уебсайта. Правя всичко възможно, за да отвлека вниманието си от факта, че не съм виждала Ксандър от събота. Неспирно разигравам онази вечер в главата си. Как той донесе храна от френския ресторант, как Мейсън се появи, как аз се дръпнах назад, когато Ксандър се опита да докосне косата ми, как се скарахме. През цялото време му бях давала сигнал да се оттегли и най-сетне той го беше приел.
	Побутвам калъфа с пръстите на крака си и въздъхвам. От два дни се чудя дали да използвам фотоапарата като извинение да го видя отново. Да разиграя театъра с „Просто исках да ти върна апарата“. Само че са налице два проблема. Първо, нямам представа къде живее. И второ, нямам телефонния му номер. От друга страна, съществуват две решения. Първо, да се обадя на госпожа Далтън и да я помоля да ми даде телефона на Ксандър. Второ, да отида в хотел „Роудс Енд“ с надеждата да го срещна.
	Решение номер две надделява. В главата ми се върти безумната идея, че ако отида в хотела, Ксандър магически също ще се появи там. Ще подхвърля например че съм имала работа наблизо и съм решила да се отбия. Така постъпката ми няма да изглежда налудничава.


	Нещата никога не се случват, както съм ги планирала. Осъзнавам го, докато разговарям със служителката на рецепцията в тузарското лоби на хотела.
	— Искам да му върна фотоапарата — повтарям.
	— Госпожице, както вече ви уверих, може да го оставите при мен. Аз ще се погрижа да си го получи.
	— Ако ми кажете кога ще дойде или ми дадете адреса му, ще му го занеса лично.
	Погледът й ме убива. Сякаш иска да ми каже: „Знаеш ли колко момичета са пробвали да изкопчат информация за Ксандър?“ Бавно отстъпвам пред този поглед.
	— Не искате ли да оставите апарата?
	— Доста е скъп. — Поглеждам я многозначително, за да й дам да разбере, че й нямам доверие. Тя обаче въобще не се трогва от моя поглед. Всъщност, на нейно място, аз също не бих дала информация за Ксандър.
	Обръщам се и тръгвам натам, откъдето дойдох, притиснала фотоапарата на Ксандър към гърдите си. Значи се връщаме на решение номер едно. Ще се обадя на госпожа Далтън и ще взема телефона на Ксандър. Все пак е изключително важно да му върна апарата.
	Здраво увих около китката си каишката — намотах я няколко пъти, та апаратът да не падне на земята. Кръвообращението ми е прекъснато и пръстите ми побеляват все повече. Стигам до вратата и се спирам. Защо си го причинявам? Защо не искам да го пусна? Не би трябвало всичко да е толкова трудно. Ако нещата бяха наред, нямаше да лъжа майка ми. Нямаше да изпитвам вина. Ако нещата бяха наред, щяха да се случват по-лесно.
	Извървявам пътя на срама до рецепцията отново и поставям фотоапарата върху плота.
	— Да. Бихте ли му го предали?
	Служителката кимва, сякаш ще каже нещо — навярно „благодаря“? — но телефонът иззвънява, тя вдига и тотално ме забравя. Поемам дълбоко въздух и си тръгвам. Мога да оставя и Ксандър. Тук, където му е мястото.
	По пътя към вкъщи забелязвам костюмирани деца да сноват из кварталите. Как можах да забравя, че е Хелоуин? За разлика от другите райони, Старият град не гъмжи от малчугани. В бизнес квартала не живеят чак толкова много хора. Паркирам на алеята и влизам през задната врата. В магазина е тъмно, точно както го оставих. Вече е почти девет и като се има предвид новият режим на майка ми, очаквам да си е легнала. Заварвам я да гледа филм на дивана.
	— Помислих, че си отишла на парти, за което си забравила да ми споменеш. — Усмихва се.
	— Не. Всъщност бях забравила, че е Хелоуин.
	Майка ми потупва мястото до себе си.
	— Какво гледаш?
	— Не знам, някаква класика на „Холмарк“.
	— Нека позная, жената има рак, мъжът не знае, но ще я обича вечно. — Изсипвам се на дивана до нея.
	— Не. Малкото момченце е болно и майка му едва сега осъзнава колко време е прекарала в работа.
	Издърпвам част от одеялото, с което майка ми се е завила. Не си говорим, просто гледаме филма, но е удобно, познато и към края на филма вече се чувствам далеч по-добре. Мама ми липсваше. Това ми липсваше.


	На следващия ден по пътя към магазина се сблъсквам с пощальона — той тъкмо излиза оттам. Кимва ми и аз се усмихвам. Майка ми стои зад щанда и бавно преглежда пощата. Чудя се дали го прави, за да избегне момента с неплатените сметки, поради липса на пари. Най-сетне привършва и ме поглежда.
	— Хей.
	— Здрасти.
	— Тревожиш ли се? — пита ме с писмата в ръка.
	— Да. — Дори нямаш идея колко.
	— Кога смяташ, че ще започнат да пристигат?
	— Да пристигат?
	— Отговорите от Бъркли, Сакраменто Стейт, Сан Франциско; сещаш се, университетите?
	— О, да. — Няма да е зле първо да кандидатствам. — Още е рано. Към април, мисля.
	Всъщност не мисля, а знам. Знам, че в повечето колежи крайните срокове за подаване на кандидатура наближава. А аз още не съм я запознала с моя план да изчакам година — две.
	— Април? Има още много време дотогава.
	А на мен ми изглежда, все едно е утре.
	Тя се усмихва, прибира пощата в чекмеджето и се обръща към прекалено големия за нашия жалък график календар на задния щанд. Откъсва най-горния месец, сгъва го внимателно и го прибира в шкафа отдолу — вероятно за да могат бъдещите поколения да видят артефактите от най-скучната ни година.
	— Започва нов месец. Време е да вкараме живота си в график — оповестява мама с отворена химикалка в ръка, готова да разпредели живота ми в малките кутийки, където му е мястото. — Някакви извънредни ангажименти в училище тази седмица?
	— Не. Но утре имам важен тест, така че тази вечер е добре да обърна внимание на ученето.
	Мама задрасква часовете след пет тази вечер.
	— Следващата сряда вечер съм на среща на бизнес собствениците.
	Записва в календара шест часа, без други уточнения.
	— Къде е?
	— Не съм сигурна. Сменяме магазините.
	— И защо не сме били домакини на такава среща досега?
	— Нашият магазин е прекалено малък за подобно събитие. — Продължава да се взира в почти празния календар. — Нещо друго?
	Очите ми попадат на съботата, когато с Ксандър провеждахме кариерните си дни. Щеше да бъде негов ред.
	— Не, няма друго.
	— Леле, чака ни вълнуващ месец. Не знам как ще се справим с този натоварен график.
	— Нямаме ли партита за рождени дни?
	— Още не.
	Мама оставя химикалката и изважда почистващите препарати. Хващам се, че през остатъка от следобеда се взирам в записаната с черно „среща“ в сряда. Защо ми се струва толкова подозрителна? През последните няколко месеца лъгах майка ми с кого излизам. Възможно ли е и тя да е правила същото? В главата ми изскача името „Матю“. Опитвам набързо да го изтикам на заден план. Но то все пак изплува.
	— Мамо, кой е…
	Звънчето на вратата ме прекъсва. Поглеждам с малка доза фалшива надежда, че може да е Ксандър. Не е. Мейсън е.


>	Двайсет и втора глава

	— Здравей. Мейсън, нали? — усмихва се мама.
	Запомнила е името му?
	— Да, здравейте. Радвам се да се видим отново. Надявах се да открадна Кейман за час-два, ако е възможно.
	— Няма проблем. Къде ще ходите?
	— С групата имаме репетиция и исках да чуя мнението й за някои от песните.
	— Той все още не знае, че мнението ми за музиката е напълно безполезно. — Поглеждам мама.
	— Напротив, има чудесни идеи — уверява го мама, сякаш съм го притеснила.
	Той минава покрай нея и виждам как очите й се спират на прасеца му.
	— Какво е това? — посочва го мама.
	Мейсън извърта крак, за да погледне татуировката си, все едно е забравил, че е там.
	— Китайски символ. Означава „одобрение“.
	— Много красиво — отбелязва тя.
	— Благодаря — обръща се той към мен. — Готова ли си?
	— Естествено. Благодаря, мамо, ще се видим скоро.
	Мейсън обвива раменете ми с ръка. Започвам да свиквам с потребността от физически контакт. В момента дори аз имам нужда от такъв.
	— Носиш къси панталони през ноември? — сръчквам го.
	— Не е чак толкова студено.
	Прав е, разбира се. На Калифорнийския бряг началото на ноември е горе-долу същото като началото на повечето месеци.
	— Къде е репетицията?
	Мейсън ми посочва лилав ван.
	— Във вана?
	— С него ще отидем дотам.
	Страничната врата на вана се плъзва и отвътре изскача усмихнатата Скай.
	— Боже, не вярвах, че ще успее да те изкара от този магазин.
	— Защо?
	— Защото си адски отговорна. Но Тик се обзаложи, че ще успее. Явно съм подценила чара му.
	По-скоро е подценила самотата ми. Мейсън ухае добре и аз полагам глава на гърдите му.
	— Е, майка ми беше в добро настроение. Всъщност тя взе решението.
	— _О!_ — възкликва Мейсън. — Виж това. — Отваря пасажерската врата и буквално се гмурва във вана, за да вдигне нещо от пода. Списание „Старз“. — Още една статия. Време е да започнеш да си ги събираш. Като претенция към славата ни.
	Грабвам списанието и оглеждам цялата корица, накрая виждам Ксандър под заглавието: „Ксандър Спенс и Сейди Нюъл заедно в Ел Ей за уикенда.“ На снимката той държи за ръка момиче с къса тъмна коса и дълги крака с тен. Стомахът ми се преобръща и започва да ми се гади. Значи миналия уикенд Ксандър е намерил нещо повече от риза за клиента си.
	Разлиствам списанието и намирам статията за него.
	„Ксандър Спенс, синът на собственика на верига хотели Блейн Спенс, бе засечен миналия уикенд пред нощния клуб «Оксижен» в Лос Анджелис с гаджето си, актрисата Сейди Нюъл, която снима филм в Париж през последните шест месеца…“
	Гадже? Погледът ми се размазва. Няма начин да се разплача за това. Вече се отказах от Ксандър. _Върнах му фотоапарата_, напомням си. Това беше моят начин да го пусна да си тръгне. Но някъде дълбоко в себе си се надявах да се върне. Захапвам вътрешната страна на бузата си и потискам сълзите.
	— Леле, каква статия. Видели са как двама души се разхождат. Ето ти новина.
	Шест месеца. Снимала е в продължение на шест месеца. Аз съм била просто неговият начин да се разсее. Умът ми отчита факта колко платонически бяха отношенията ни: той така и не се приближи прекалено много; настоя, че е мой приятел, докато говореше с Мейсън, и никога не нарече срещите ни истински _срещи_. Те бяха „кариерни дни“. Тази седмица дори не се отби в магазина. Защо не ми го каза по-рано? Явно през цялото време съм възприемала сигналите му погрешно. Каква глупачка съм само. Той наистина е искал да бъдем просто приятели.
	Преглъщам сълзите. Добре. Ето от това имах нужда — ясна развръзка. Поглеждам снимката на Сейди Нюъл. Тя е красива, изискана и изглежда много по-подходяща за него.
	Иззад вана се появява Хенри.
	— Готови ли сме да запишем първия сингъл? — Махва с телефона си. — Ксандър каза, че в момента студиото е свободно.


	— Добре ли си? — пита ме Скай тихичко. Седя на средната седалка, притисната между нея и Дерек.
	— Добре съм. Защо да не съм? — Като казвам, че съм „добре“, имам предвид, че съм ужасена. Ще видим Ксандър. Ще трябва да се изправя пред него. Това не е добре. След като напълно осъзнах новините от списанието, ми иде да скоча от вана в движение.
	— Защото току-що разбра, че момчето, по което си падаш, има гадже. — Скай посочва списанието, незнайно как озовало се в краката ми, след като го метнахме обратно във вана. (Умишлено ли бях стъпила върху лицето на Сейди?).
	— Толкова ли е очевидно?
	— Е — свива рамене тя. — Все пак съм най-добрата ти приятелка.
	— Така си е. Е, вече го преодолях.
	— Бърза си.
	— Защото се опитвам да го преодолея от момента, в който го срещнах. Значи съм с едни гърди напред.
	Скай ме потупва по коляното. Мисли си, че съм в етапа на отрицанието. Не съм. Добре де, там съм, но очаквам тя да играе играта заедно с мен, докато чувствата, които си налагам в момента, станат истински.
	Надявам се студиото и Ксандър да не вървят в комплект. Не съм готова да се срещна с него. Напълно възможно е да се е обадил в студиото и да ги е предупредил, че групата идва. Няма реална необходимост да присъства на записа. Или поне това си повтарям по време на петнайсетминутния път до студиото, докато другите се надприказват. Минаваме край охранителна будка, после през порта от ковано желязо и накрая се озоваваме на павирана алея. В момента, в който съзирам огромния фонтан и къщата с безобразно много прозорци, осъзнавам, че студиото и Ксандър вървят в комплект — местонахождението им е едно и също.


>	Двайсет и трета глава

	Ксандър ни посреща на малкото кръгово пред къщата и аз решавам да се скрия в задната част на групата. Колко ли неудобно трябва да се чувствам заради поведението си през последните два месеца. Дали е чувал галопиращото ми сърце всеки път, когато бяхме заедно? Дали съм го гледала с глупав, мечтателен поглед? Скай ме усети. Той — вероятно също. И сега ще си помисли, че съм се лепнала за бандата, само и само да го видя.
	— Студиото е в задната част — съобщава Ксандър и момчетата започват да разтоварват инструментите. Проклинам се, задето очите ми се насълзяват само от звука на гласа му. — Там има инструменти, така че решавайте дали да мъкнете всичко това.
	— Жестоко — чувам Мейсън, който веднага връща китарата си във вана.
	— Хайде с мен — приканва ги Ксандър и най-сетне ме забелязва сред тълпата, независимо от всичките ми маневри да се прикрия зад Скай, басиста Майк и барабаниста Дерек. Веждите му издават учудване. — Здравей. Не знаех, че ще идваш.
	— Аз също — изсумтявам. Гърлото ми е прекалено свито, за да издаде нормален звук. Все пак се опитвам да изглеждам напълно естествено.
	За момент се колебае, сякаш ще каже още нещо, но после отново подканва групата да го последва. Имам чувството, че очаква да го настигна и да тръгна до него — поглежда към мен няколко пъти, докато минаваме през огромен двор, край басейн и баскетболно игрище. Аз обаче оставам между двама почти непознати, заети да си разменят шегички. Ще му докажа, че съм наясно с желанието му да бъдем само приятели. Че вече сме само приятели. Дори нещо повече — че имам и други приятели и той не бива да се притеснява, че ще му се нахвърля.
	— Добре, хора. — Отключва една врата и оставя телефона и ключовете си на масичка отляво. — Огледайте играчките, а аз ще включа оборудването.
	Групата веднага нахлува при инструментите. Ксандър остава от тази страна на стъклото и започва да настройва апаратурата — натиска бутони и плъзгачи по таблото. Скай се настанява на дивана зад него и аз решавам да се присъединя.
	Той затваря вратата към помещението, където групата вече свири, и изолира кабината от звука. Усмихва ми се преди отново да се настани на мястото си и аз веднага сгълчавам сърцето си, задето не се съобразява с информацията за гаджето му, и препуска в гърдите ми.
	— Дами, ако сте жадни, в хладилника има безалкохолни. — Ксандър посочва хладилника от неръждаема стомана в ъгъла, слага слушалка на ухото си, натиска бутон на таблото пред себе си и казва на микрофона: — Давайте. Изсвирете песента няколко пъти и ми дайте знак, когато сте готови за запис.
	Пуска бутона и се обръща с лице към нас. Щеше да ми е доста по-лесно, ако не беше толкова… Толкова какво? Уверен? Привлекателен? Флиртуващ?
	Да, определено е последното. Каквото и да си припомням, Ксандър е флиртаджия. Ако беше мое гадже и се размотаваше с момиче, както правеше с мен, щях да съм му много ядосана.
	— Какво? — пита ме.
	— Какво?
	— Взираш се в мен.
	— Не е вярно.
	— Вярно е. Така е, нали? — обръща се към Скай.
	— Абсолютно.
	— Ами чудя се за какво ли живееш.
	— Моля?
	Махвам към невероятното студио, което се намира в _задния му двор_.
	— Как въобще намираш сили да станеш от леглото, като те очаква такова депресиращо бъдеще?
	— Всъщност, работя точно върху този проблем с един човек. Надявам се тя да ми помогне да разбера какво бъдеще ме очаква.
	Това ми припомня защо изобщо започнахме да се виждаме. Според него бяхме в „еднаква“ ситуация. Вероятно е решил, че аз ще го разбера по-добре от другите. Но не е така. Ние сме абсолютни противоположности.
	Вратата към звукоизолираното помещение се отваря, Мейсън изхвърчава, мята се на дивана и полага глава в скута ми.
	— Готови сме — казва той на Ксандър.
	— Добре. — Ксандър изчаква Мейсън да се изправи и междувременно кимва към прасеца му. — Готин татус.
	— Благодаря. Като стана въпрос… — Мейсън ме поглежда, хваща кичур от косата ми и го навива около пръста си. Благодарна съм му за вниманието. Така не изглеждам чак толкова глупаво, заради държанието си с Ксандър. А и той ще разбере, че не съм хлътнала по него. — Майка ти прояви тънко чувство за хумор или наистина й хареса?
	— Майка ми не проявява каквото и да било чувство за хумор.
	— Сериозно? — засмива се Мейсън. — Тогава как си усвоила това изкуство до такова съвършенство? Да не би баща ти да е майсторът?
	Изведнъж цялата група се изсипа, сякаш надушили зачекването на най-гадната тема на света. Гърдите ми се присвиват от желание да извикам: „В пълен мрак съм дали баща ми е шегаджия, защото никога не съм го виждала“.
	— Няма как да знае — услужливо обяснява вместо мен Скай.
	— Наистина ли? — възкликва Мейсън. — Не познаваш баща си? Разкажи историята.
	Намествам се на дивана в опит да измисля как духовито да се справя с темата.
	— Хора, спазваме график. — Поглежда часовника си Ксандър. — Да се връщаме към работата. — За секунда срещам погледа му и разбирам, че го казва само и единствено заради мен.
	Мейсън се изтърколва от дивана и забравя въпроса за баща ми толкова лесно, колкото и го беше повдигнал.
	Бандата свири пред нас като в ням филм, а Ксандър, със слушалки на ушите, наглася потенциометрите и бутоните. Не съм убедена колко голямо е значението на тези настройки, но той очевидно разбира доста. Скай става и си взема кола от хладилника.
	— Искаш ли? — Поглежда ме въпросително.
	— Не, благодаря.
	— Как си? — пита ме, след като се връща на дивана.
	— Добре.
	— Разбирам.
	— Какво разбираш?
	— За него. Разбирам защо го харесваш. В него има нещо. — Посочва гърба на Ксандър. И въпреки че тя шепне, а Ксандър е със слушалки, ми иде да й изшъткам.
	— Вече ти казах. Всичко свърши. Гаджето му е актриса, Скай.
	— Актрисите са надценени — врътва очи Скай. — Бори се за него.
	Изправям се: нервите ми са опънати и не ме свърта на едно място.
	— Не е истинско състезание, когато друг човек вече е спечелил.
	Телефонът на Ксандър започва да звъни на масичката, но той явно не го чува, защото не реагира. Аз обаче съм едва на метър от него и любопитството ми надделява. На сияещия екран има снимка на усмихнато момиче с къса, тъмна коса. Излишно е да поглеждам името, но все пак го правя. Сейди.
	— Виждаш ли? — Повдигам вежда към Скай.
	— Сериозно ли? — Не вярва тя.
	Кимвам, поглеждам към гърба на Ксандър и свирещата група и се поддавам на най-първичния импулс: грабвам телефона му и натискам зелената слушалка.
	— Ало?
	Ченето на Скай увисва с такава сила, че чувам как изпуква.
	— Ало?… Ксандър?… Не те чувам добре. В колата съм.
	Гласът й е най-обикновен. Гледала съм Сейди Нюъл в няколко филма, но сега не ми звучи чак толкова изискана, колкото е на екрана.
	След като вече съм вдигнала, осъзнавам, че не знам какво да кажа.
	— Не е Ксандър. Ще ви свържа.
	— Не те чувам. Какво? Уф. Връзката се разпада, но имам нужда от магичните ти сили. Ще ти звънна от хотела.
	Сейди затваря и аз плъзвам телефона на масичката, все едно е бомба със закъснител.
	— Не си добре — кикоти се Скай.
	— Тя не разбра, че съм аз. Ще му се обади по-късно.
	Ксандър се завърта на стола и дъхът ми секва.
	— Искате ли да ги чуете? — Сваля слушалките от главата си и ни ги подава.
	— Да. — Скача от дивана Скай и отива до него.
	— Защо не това? — питам го.
	— Кое?
	— Защо не продуцираш музика? Явно ти е страст.
	Ксандър приплъзва стола към мен и коленете ни се допират.
	— Баща ми никога няма да ми даде пари за подобно нещо.
	Поглеждам коленете ни и се чудя дали да не използвам предимствата на колелцата и да го избутам. Така или иначе не се поддавам на желанието.
	— Но е направил това студио?
	— По-големият ми брат е класически китарист. Направи го, за да му подсигури артистично занимание. Хоби. Прекарах с него много време тук и научих доста. Но според баща ми това не може да се превърне в кариера.
	— Мислех, че не ти пука какво мисли баща ти.
	Ксандър присвива очи и се замисля.
	— Явно обаче ми пука какво мислят парите на баща ми. — Разтрива тила си. — Без тях няма начин да се освободя от него. Меч с две остриета.
	Разбирам гледната му точка: има нужда от пари, за да учи в колеж, да изгради собствена кариера и да изкарва пари. Но се замислям дали Ксандър се интересува само от парите, след като полага толкова усилия да ядосва баща си. Предполагам, че все пак се интересува и от мнението му.
	От другата страна на стъклото Мейсън пее със затворени очи. Изглежда нелепо.
	Ксандър тупва с юмрук по коляното ми, за да привлече вниманието ми.
	— Радвам се, че си тук. Не мислех…
	Накланям глава и изчаквам да довърши изречението си.
	— След онази събота… върна фотоапарата ми, без да кажеш и дума… — Очите му се взират в моите.
	— Какво? — Умирам си да разбера как ще завърши мисълта си. Какво остава недоизказано. Дали отношенията ни го тормозят, колкото тормозят и мен?
	— Този уикенд няма да съм в града, но какво ще кажеш за следващата събота? Правим ли го?
	Премигвам насреща му. Това ли иска? Още кариерни дни?
	Скай ме стряска с вика си.
	— Беше жестоко. — Става от стола.
	Ксандър също става, отива до пулта и натиска бутона за микрофона.
	— Готови сме. Чудесна работа, момчета.
	Взема ключовете и телефона си от масичката и си поглежда часовника.
	— Не знаех, че ще идваш. — Поглежда ме извинително. — Наистина съм зает. След двайсет минути трябва да съм на летището.
	— Не мисля, че ще е проблем сами да се върнем до колата.
	— Значи ще се видим следващата събота?
	Иска ми се да му кажа много неща. „Не знам дали първо не е редно да попиташ приятелката си. Между другото, тя току-що се обади; да я питаме ли?“. Вместо това обаче просто кимвам. Защото независимо от всичко, изгарям от желание да го видя следващата събота. Явно все още не съм го преживяла. Ненавиждам факта, че съм толкова слаба.


>	Двайсет и четвърта глава

	Понеделник сутрин е. Тъкмо казвам „чао“ на мама, вземайки раницата си за училище, и чувам почукване по вратата. Надниквам и виждам Ксандър с две чаши топли напитки. Сърцето ми се изстрелва в гърлото. Не, не, не, не, не. Не може да се случва. Той си има приятелка. Ако знаех… Усмихва се и аз почти получавам аритмия. Ако, освен сърцето, и разумът ми бе наясно, че между нас има нещо, щях да отворя вратата и да пусна разочарованието за майка ми в магазина.
	— Кой е?
	Моментът определено не е подходящ. С майка ми най-сетне си възвърнахме нормалните взаимоотношения. Поклащам глава, но вместо да си тръгне, Ксандър ми подава едната чаша с изражение, което казва: „Няма да си тръгна, така че по-добре ме пусни вътре.“
	Присвивам очи и му се усмихвам. Щом иска да играем, ще играем. Начало.
	— О, внукът на госпожа Далтън е. Онзи ден дойде да вземе една кукла за нея. Ще му кажа, че отваряме в девет и да намине след това.
	— Недей, миличка. Госпожа Далтън е най-верният ни клиент. Защо не го пуснеш и не разбереш от какво има нужда.
	Или пък това. Мамка му. Бавно отключвам вратата.
	— Здрасти. — Лъхва ме познатият му аромат и сърцето ми се побърква. Поемам си дълбоко дъх. — Все още не сме отворили. Баба ти ли има нужда от нещо?
	Отпива от едната чаша и ми я подава. Тази постъпка сама по себе си би отвратила майка ми — ще каже, че той е от най-гадните богаташи, които капризничат да им държиш чашата, докато пазаруват.
	— Искам да се срещна с майка ти — казва достатъчно високо, за да го чуе.
	— Да, майка ми е много по-добре запозната с куклите от мен — подвиквам към нея. — Мамо, той… ъм… Съжалявам, как ти беше името? Уелингтън?
	Между веждите му се формира бръчка на объркване, но явно все пак смята играта за забавна.
	— Не, сгреших. Ъм…
	— Ксандър.
	— Да, точно така. Знаех си, че беше странно.
	— Кейман. — Чувам гласа на майка ми. — Извини поведението на дъщеря ми. Просто се шегува.
	— Последният път Ксандър прояви интерес към спящите кукли. Видът им го правел много щастлив.
	— Не помня да съм го казал, но е така.
	Не успявам да сдържа смеха си, но все пак го спирам навреме.
	— Мамо, би ли му показала колекцията ни?
	Майка ми накланя глава. Изглежда объркана. Сигурно ме е усетила. Явно се е досетила, че познавам Ксандър. Наложително е да се махна оттук. Поклащам чашата с горещ шоколад, все едно е празна.
	— Контейнерът за смет е отвън. Ще изхвърля чашата ти — казвам и се обръщам към мама. — Закъснявам. Ще се видим след училище.
	— Приятен ден, миличка.
	Тръгвайки, хвърлям възможно най-невинния си поглед на Ксандър. Навън ме наляга тъга, причинена или от факта, че за пореден път излъгах майка ми, или навярно защото все пак ми се иска тя да го опознае. И не само да го опознае, а да го хареса.


	На броени крачки от училище две ръце хващат моите зад гърба ми и ме спират.
	— Наясно си с театралните си таланти, нали? — прошепва Ксандър в ухото ми, пуска ме и аз се обръщам с усмивка.
	— А ти си голям гадняр. Казах ти, че още не искам да се запознаваш с майка ми, а ти се заинати да го направиш въпреки всичко.
	— Абсолютно вярно. Исках да ти покажа, че всички майки ме харесват. И твоята не е изключение: обожава ме.
	— Наистина ли? — Сърцето ми прескача удар.
	— Е, костваше ми сто и петдесет долара, но все пак я умилих.
	Аха. Ето защо го е харесала. Възприела го е просто като клиент.
	— Купил си кукла? — Не виждам торбичка, затова разгръщам палтото му и го оглеждам.
	— Не е в мен, жено. Оставих я в колата.
	— Коя купи?
	— Не очакваш да помня, нали?
	— _Знам_, че помниш.
	— Дафне.
	— Купил си ревяща кукла?
	— Да. Бях доста ядосан и куклата със зейнала във вик уста доста добре отразяваше чувствата ми. Ще я подаря на баба за следващия й рожден ден. — Поглежда надолу. — Помисли си, че съм прибрал куклата под палтото ли?
	Все още държа палтото му разтворено.
	— Възможно е, след като дори егото ти се побира там.
	Точно преди да пусна реверите, Ксандър притиска ръцете ми между своите и гърдите си.
	Взирам се в разтворената яка на дизайнерската му риза и се правя, че не забелязвам съсредоточените върху мен кафяви очи. На път към училище съучениците ми ме подминават с учудени погледи.
	— Нали щеше да си извън града?
	— Върнах се. — Свива рамене.
	— Щяхме да се видим чак в събота — задъхвам се, докато говоря.
	— Нямах търпение.
	Чувам ударите на сърцето ми.
	— Какво стана онзи ден?
	— С кое? — пита ме тихо. Или най-вероятно не го чувам добре, заради сърцебиенето.
	— С хотелската криза на десетилетието. Намери ли нова риза?
	— Да. Трябваше само да отида до Ел Ей.
	Да. Ел Ей. Където се е срещнал със Сейди Нюъл. Настроението ми изтича в канала.
	— Това ли е всичко?
	Кимва и аз понечвам да си отдръпна ръцете.
	— Ела на благотворителния бал с мен.
	— Какво?
	— След две седмици е. Ще има танци, клюки и изстискване на портфейли. За организацията на мама е.
	— Още един кариерен ден?
	— Не.
	Поглеждам го в очите. Не е ли редно да заведе гаджето си на подобно събитие?
	— Имам планове.
	— Какви?
	— Ще избягвам бала. — Усмихвам се. — Време е да тръгвам. Закъснявам.
	Краката ми отказват да се задвижат.
	— Чао, Кейман. — Той пуска ръцете ми и те увисват покрай тялото ми.
	Дори за моя изненада, аз го прегръщам. Той отвръща и оставам в обятията му по-дълго, отколкото е редно. Защо не мога просто да си тръгна от Ксандър Спенс и да не поглеждам назад? Чувам последния звънец за влизане в час.
	— Трябва да тръгвам. — Пускам го и се отдалечавам.
	— Кейман — спира ме Ксандър.
	— Да?
	— Служителят, който не знае как се използва ютия.
	— Да?
	— Не го уволнихме. Видях колко се притесни и… Не го уволнихме.
	Неизвестно защо, но ми се иска да се разплача.
	— Това е добре. Няма да е зле да посети следващия кариерен ден, в който ще показвам как да глади до съвършенство тениските ти.
	— Ще му предам.


	Следобеда седя зад щанда и пиша домашни, а майка ми забърсва рафтчетата и я чувам как се кикоти.
	— Какво?
	— Внукът на госпожа Далтън.
	— Ксандър?
	— Да, Ксандър. Много е забавен.
	— Така ли? — питам с надежда. Дано все пак наистина е направил добро впечатление на майка ми. Може би не би имала против да излизам с него.
	— Не мисля, че искаше да изхвърляш чашата му. След като ти тръгна, ми разказа колко харесва името ти; точно миналата година бил на Каймановите острови. Пита ме колко често ходя там, все едно всички ходят навсякъде, където пожелаят, когато пожелаят.
	Обикновено аз се подигравам на богаташите, а тя все ми повтаря да се сдържам. От години се дразня, защото и тя изпитва същото към тях. И накрая реши да се подиграе именно на Ксандър? В гърлото ми засяда буца; не мога да я преглътна.
	— Все пак изглежда симпатичен — подхвърлям с надежда и тя свива рамене.
	В този момент всяка костичка в тялото ми потрепва.
	— Днес ще излизаш ли с Мейсън?
	Рязката промяна на темата ме оставя без думи.
	— Харесва ми символът на татуировката му. По принцип не ми допада татуировките да остават завинаги, но тази има смислено послание.
	— „Одобрение“? — питам в опит да я накарам да осъзнае иронията, плод на последната й реплика.
	— Да, чудесно послание. Сигурно много хора не го одобряват на пръв поглед. Но се гордея с теб, че си вникнала отвъд.
	— Отвъд какво по-точно, мамо? Цвета на кожата му?
	— Какво? Не. Няма нищо общо с цвета на кожата му. Божичко, Кейман, за какво си мислиш, че говоря?
	— Не знам, точно това се опитвам да разбера.
	Знам какво има предвид — обецата на устната му, тика на окото му — но съм прекалено ядосана, за да го подмина. Наистина ли не разбира какво лицемерие прозира под думите й?
	— Ще отида горе да си пиша домашните.
	— Добре.
	На вратата всичко ми се изяснява. Тя подозира, че между мен и Ксандър има нещо. Затова каза всичко това. Затова омаловажи поведението на Ксандър и придаде смисъл на татуировката на Мейсън. Това е нейният начин да ме насочи в „правия път“. Няма как да не е така. Иде ми да се обърна и да я попитам директно. Но какво значение има, след като той си има приятелка?
	Минавам покрай плота в кухнята и виждам поредния розов плик. Сега вече ядът ми придобива тревожни нюанси и аз започвам да се лутам между двете емоции, чудейки се коя ненавиждам повече.


>	Двайсет и пета глава

	Със Скай решаваме да поровим в благотворителния магазин, за да се разсея.
	— Въобще не разбирам какво стана — въздъхва Скай.
	— Какво толкова има за разбиране? Той има приятелка. Намирам го за достатъчно, за да приключим темата.
	Не съм виждала Ксандър от няколко дни и това доста ми помага да си проясня мислите.
	— Но как само те гледа… — Скай се спира по средата на изречението, явно осъзнала, че не ми прави услуга. — Съжалявам. Сменяме темата. — Вдига пред себе си риза и ме поглежда въпросително.
	— Този цвят не ти отива.
	— Като говорим за промяна… — Скай оставя ризата. — Какво ще кажеш за Тик? Той определено те харесва.
	— Мейсън харесва всеки, изпречил се на пътя му.
	— Добре де, вниманието му трае колкото на насекомо, но защо пък да не се кротне? — Показва ми друга риза, кимвам и тя я прибавя към бързорастящата купчина зад себе си. — Ако го опознаеш, ще разбереш, че наистина е страхотен. Утре имат участие в „Дъ Бийч“. Много е важно за тях. Трябва да дойдеш.
	Наистина трябва да отида. Мейсън е подходящ за мен. Майка ми го харесва; най-добрата ми приятелка го харесва; и аз навярно щях да го харесвам, ако друг не ми пречеше.
	Ръката ми се спира на черна рокля. Същата, която намерих, докато пазарувах с Ксандър. Направо не вярвам, че все още е тук. Невероятна е. Изваждам закачалката и прокарвам пръсти през зашитите мъниста.
	— Прекрасна е — възкликва Скай.
	Връщам я на закачалката и премествам следващата дреха — отвратителен лъскав гащеризон — към нея.
	— Няма начин. — Скай прави крачка до мен. — Ще си я вземеш.
	— Не.
	— Да.
	— Защо? Къде въобще ще отида с нея?
	— Не в това е въпросът. Намериш ли нещо такова, го купуваш. За такава рокля си заслужава сама да организираш повод.
	— Нямам четиресет долара. — Прехапвам устна.
	— Аз имам. Купуваме я. Приеми я като подарък, задето някакъв богаташ те прецака.
	— Ще ти ги върна — засмивам се.


	Скай беше права. „Дъ Бийч“ (клубът с най-буквалното име на света)* е доста голям. Изненадана съм колко народ е дошъл да слуша „Краставите жаби“. Вълните се блъскат о брега зад огромната сцена, а соленият въздух само допринася за атмосферата. Концертът е чудесен, но аз все пак планирам стратегия за ранно измъкване оттук. И без това няма да успеем да говорим с момчетата след изпълнението им, щом толкова много хора копнеят за вниманието им.
	[* От англ. ез. _The Beach_ — плажът. — Бел.пр.]
	Скай е подготвила ужасяващи тениски с прегазени жаби и аз нося такава въпреки нежеланието си.
	— Още две песни и мисля да тръгвам — изкрещявам на Скай, докато Мейсън е дал воля на медения си глас.
	— Предвидих опита ти да се измъкнеш, затова направих планове за след шоуто.
	— Планове? Какви планове?
	— Момчетата искат да отидем някъде заедно — кимва тя към сцената.
	Поглеждам към Мейсън и той изпява няколко стиха само на мен. Разбирам момичетата, които му се лепят. Сърцето ми замира.
	— Добре, ще остана.
	— Ще останеш, естествено — кикоти се Скай.
	Свършва и последната песен. Очаквам Мейсън да изчезне зад кулисите, както се случи на другия им концерт. Само че не го прави. Оставя микрофона, скача от сцената, минава през гората от ръце, протегнати да го докоснат, и стига до мен. Към този момент сърцето ми вече е в гърлото.
	— Здрасти.
	Една-единствена дума, изречена със завладяващо дълбока емоция, най-сетне ми дава разковничето защо Мейсън е толкова добър изпълнител.
	— Здравей.
	Хваща ръката ми и я стиска.
	— Не си тръгвай.
	— Добре.
	Връща се до сцената, заобикаля я, минава през яките мъжаги отстрани и изчезва от погледа ми. Проследявам всичко това и най-сетне се отърсвам от транса.
	— Казах ти, че е луд по теб.
	В един момент идвам на себе си и установявам, че кратката ни сценка е привлякла доста внимание. Всички наоколо се взират в мен.
	— Ще си взема вода — подхвърлям на Скай.
	— Ще ми вземеш ли една кола? — Подава ми петдоларова банкнота.
	Вървя боса по пясъка и се чудя защо не оставих обувките си в колата, а не на гардероб. Ще чакам вечно, за да си ги взема. Мъж на бара ми изглежда бегло познат. Той също ме наблюдава, докато се приближавам. Явно се познаваме. Не се сещам обаче откъде. Умът ми препуска през класовете от училище. Неговият очевидно изпълнява подобна функция. И внезапно очите му светват — разпознал ме е. Сега той има предимство, защото все още не се сещам кой е.
	— Малката приятелка на Ксандър, нали? — Забележката му кипи от арогантност.
	В същия миг си спомням. Робърт от ресторанта. Онзи, който си мислех, че ме е нарекъл бездомница. Вече започвам да се чудя дали Ксандър не го е прикрил.
	— Да, здрасти.
	Облягам се на бара и поръчвам една вода и една кола.
	— Ксандър ли те вкара на концерта? — пита ме, тъкмо когато барманът се обръща, за да изпълни поръчката ми.
	Присвивам очи. Ксандър го няма, така че не възнамерявам да се държа любезно.
	— Не. Познавам момчетата от бандата. А ти как влезе?
	Засмива се и ме оглежда.
	— Ясно, имаш характер. И страхотни… очи. Когато омръзнеш на Ксандър, може да дойдеш при мен.
	Въобще не съм подозирала, че притежавам инстинкт да заливам провокатори с кола, но ръката ми го извършва автоматично. Само дето и той има добри инстинкти. Вероятно ги е тренирал при общуването с множеството хора, проявили желание да направят същото. Ръката му се стрелва и сграбчва китката ми.
	— Идеята не е добра — отсича, докато няколко капки кола се стичат по бутилката. — Ризата ми струва повече от месечния ти наем.
	— Жалко, че е трябвало да си продадеш душата, за да си я купиш.
	— Наред ли е всичко? — пита Мейсън и увива ръце около кръста ми.
	_О, да, просто ми се иска да убия ей този тук._
	— Да си тръгваме.
	— Ще държим връзка — провиква се Робърт след мен. Едва се овладявам да не го замеря с чашата.
	— Кой беше този? — пита ме Мейсън, докато се отдалечаваме.
	— Никой, който да си струва разговорът.
	Само дето не съм в състояние да спра да мисля за него. Той е приятел на Ксандър. И Ксандър ли се държи така, когато не съм наоколо? Направо кипвам.
	— Кейман? — Мейсън взема бутилката от ръката ми и ме хваща. — Трябва ли да го набия?
	Стисвам ръката му.
	— Не, не си струва усилието.
	Вече дори не става въпрос за Робърт. Опитвам се да реша дали Ксандър си струва.


>	Двайсет и шеста глава

	На следващата вечер решавам да довърша сайта, по който работя през последните няколко седмици. Отварям снимките на компютъра, но за мое съжаление, освен куклите, виждам и Ксандър в хотелската стая. Усмивката му ме размеква дори и на снимка.
	Разглеждам всичките, но обръщам повече внимание на кадрите, на които съм успяла да го накарам да се засмее. На снимките със Сейди Нюъл не е усмихнат. Тя вероятно не може да го разсмее. Изръмжавам от яд. _На кого му пука, Кейман? Той е с нея._ Искам да изтрия снимките му, но пръстите ми отказват да се подчинят. Вместо това прехвърлям кадрите на куклите в друга папка, за да не ми се налага да гледам кехлибарените му очи.
	В долната част на снимките добавям имената на куклите и цената им.
	— Това да не е нова система за поръчки? — пита майка ми, минавайки през кухнята.
	— Не. — Усмихвам се. Възнамерявах да я изненадам с готов сайт, но моментът така или иначе наближава, а заслужава да й се реванширам за отношението ми към нея напоследък. Показвам й как изглежда сайтът. — Работих по нещо за магазина.
	Тя застава зад мен. Отгоре на банера пише „Кукли и още нещо“. Мислех да махна „и още нещо“, но така името ни щеше да се промени много. А и ако сайтът потръгне, защо пък да не добавим „и още нещо“ за продажба. Скролвам надолу до мястото, където е изписано името на майка ми и информацията за контакт.
	— Тук искам да сложа и твоя снимка. Например пред магазина или на фона на витрината.
	— Какво е това?
	— Сайтът, който направих за магазина. — Свалям ръце от клавиатурата и се усмихвам. — Изненада! — подвиквам тихичко.
	— Уебсайт — обобщава тя с равен тон.
	— Ще бъде чудесно, мамо. Ще ни докара повече продажби и ще подхрани бизнеса. Това е нова стъпка в развитието ни.
	— Не.
	Не отронва нищо повече и се връща в кухнята.
	— Не? — Малко е да се каже, че съм объркана.
	Мама си взема чаша от шкафа и я пълни с чешмяна вода.
	— Не искам сайт.
	Наистина нямаме нито кабелна, нито мобилни телефони, нито по-нов компютър. Но майка ми не е от хората, които смятат техниката за дяволско изчадие. Просто не сме в състояние да си ги позволим.
	— Сайтът е евтин, мамо. Домейнът струва по-малко от двайсет долара на година, а аз ще го поддържам. Дори ти ще можеш да го поддържаш, стига да го разработим. А и…
	— Казах не, Кейман. Не го искам.
	— Защо?
	— Защото така казвам.
	— Това не е отговор, а точка на разговора, мамо.
	— Чудесно, защото разговорът приключи.
	Удря дъното на чашата в плота и въпреки очакванията ми, тя не се счупва. След това демонстративно излиза от кухнята и потъва в стаята си.
	Затварям страниците на компютъра в опит да запазя самообладание. Всъщност ми се иска да тресна машината на пода. Не го правя. Изключвам монитора, слизам долу и излизам от магазина. Започвам да тичам. Тичам, докато бузите ми изтръпват, дробовете ми са на крачка да се пръснат и краката ме заболяват.
	Накрая се връщам в магазина. От мен тече пот. Искам да поговоря с някого. Набирам телефона на Скай, но той ме препраща към гласова поща. Пръстите ми потракват нервно по стената, но все пак решавам да не й оставям съобщение.
	Бих могла да се обадя на Мейсън, но не го правя.
	Грабвам тефтера изпод тезгяха и го разтварям върху прекалено големия ни календар. Прелиствам няколко страници и намирам телефона на госпожа Далтън.
	Чувам свободния сигнал и започвам да се паникьосвам.
	— Ало? — чувам гласа на госпожа Далтън.
	— Здравейте… — _Набрала съм грешен номер._ Затаявам дъх — вече минава девет часа. Дали си е легнала? — Съжалявам, че ви безпокоя толкова късно. Обажда се Кейман… от магазина за кукли.
	— Не е късно, а и познавам само една Кейман — отвръща тя. — Как си?
	— Добре.
	— Поръчала ли съм нещо? Не помня, но това не значи нищо.
	— Сякаш бихте забравили, ако сте поръчали.
	— Това също е вярно. Да не би да проверяваш дали съм умряла? Дори да изглеждам стара, аз съм само на шейсет и седем.
	— Сериозно ли? А мислех, че сте около четирийсетте.
	— Добър опит.
	Поемам си дълбоко дъх.
	— Надявах се да ми дадете един телефонен номер. Мисля, че и той би ми го дал… В смисъл, не се опитвам да се сдобия с номера зад гърба му или нещо такова. Дори ми се е обаждал и преди. Не мисля, че ще има против…
	— Поеми си дъх, миличка.
	— Съжалявам.
	— Искаш номера на Алекс, нали? Много е чаровен.
	— Не. Тоест, да, чаровен е, но сме просто приятели. — А точно сега имам огромна нужда от приятел.
	— Така ми и звучи.
	Засмивам се. Госпожа Далтън е много симпатична.
	— Да, ще ти го продиктувам. Имам модерен телефон, събира стотици номера, но аз все още си ги записвам в червеното тефтерче.
	Осъзнавам, че съм затаила дъх.
	— Готова ли си?
	Повече от готова.
	— Да. — Записвам номера върху календара. — Благодаря ви много.
	— Няма проблем. Поздрави го от мен.
	Затварям и цяла вечност се взирам в номера му. Искам да поговоря с него. Имам нужда да поговоря с него. Но вътре в мен всичко е вързано на възел. Стискам очи, отварям ги и набирам номера, преди да съм се отказала. Чувам сигнала три пъти, а между тях сякаш минават минути.
	Накрая той вдига.


>	Двайсет и седма глава

	— Ало?
	Гласът му веднага сваля напрежението ми. Няма нищо общо с Робърт. Робърт сигурно ще избяга, разбере ли, че живея над магазин за кукли, фактът, че Ксандър е различен, ме успокоява.
	— Алекс? — Нямам представа защо устата ми реши да изрече точно това. Вероятно защото го записах така, докато госпожа Далтън диктуваше номера му по телефона.
	— Кейман?
	— Да. Здрасти.
	— Алекс?
	— Извинявай, обърках се. Говорих с баба ти преди малко.
	— Разбира се, че си говорила с баба ми.
	Лежа на пода зад щанда и се превъплъщавам в образа на Скай — тя обожава да се взира в тавана. Позицията наистина предразполага към размисъл. Нищо чудно, че прекарва толкова време тук.
	— Нуждаеш ли се от нещо? — пита ме най-сетне той.
	Да, от теб.
	— Нуждая се от моя горещ шоколад. Някой ме пристрасти към него и после ми го отне.
	— Това да не е твоят начин да ми кажеш, че съм ти липсвал през седмицата?
	— Липсваше ми горещият шоколад. Ти просто ми го носиш. Понякога дори забравям името ти и те наричам „доставчика на горещ шоколад“.
	Ксандър се засмива и ми се приисква да можех да видя как очите му грейват.
	— На мен пък ми липсваше остроумието ти.
	— Разбираемо. — Усещам ударите на сърцето си в слепоочията. — Така и не ти благодарих за фотоапарата.
	— Това значи ли, че си завършила сайта? Какъв е адресът? Искам да видя всички душеизпиващи кукли на екрана си.
	Чувам шумолене на хартия и си представям как се опитва да се добере до компютъра си през зарито от документи бюро.
	— Не. Няма адрес. Майка ми не го иска.
	— О. Защо?
	— Всъщност не знам. Реших да я изненадам, като й покажа подготвената визия, а тя изперка. Затвори се и каза, че не го иска. Страшно нетипично за нея.
	— Какво включва визията?
	— Там е работата. Показах й само банера и информацията за контакт. Тъкмо обяснявах, че смятам да сложа нейна снимка.
	— Притеснява ли се пред камера?
	— Не. — Повдигам крака на стената и отпускам свободната си ръка над главата.
	— Да не би да не иска тази информация да се качва в интернет — лицето й, адреса ви. Защото лицето й ще излезе буквално до адреса ви. Нормално е да се притеснява, че всеки непознат може да разбере къде живеете. Няма ли начин да го направиш без личната информация?
	Спрях да дишам по средата на изречението. Дори погледът ми се замъгли. Вдишвам. Дали се притеснява, че непознати ще научат къде живеем, или че един конкретен човек ще разбере? Баща ми.
	— Добре ли си?
	— Мхм — промълвявам колебливо. Сякаш някой ме е хванал за гърлото. Съмнявам се, че оттам може да премине цяла дума.
	— Сигурна ли си?
	— Да — преглъщам. — Най-вероятно си прав.
	Учудвам се колко естествено звучи гласът ми, като се има предвид вързаното ми на възел гърло.
	— Обикновено е така.
	— Мислиш ли, че е опитвал? — Трябва ми секунда да осъзная, че съм го казала на глас и Ксандър очаква да му отговоря на въпрос, който не съм чула.
	— Какво?
	— Казах „Дали мисля, че кой е опитал какво?“
	Насилвам се да седна и полека се изправям. В легнало положение мислите ми се реят прекалено свободно.
	— Спомена непознати. Дали биха опитали да ни намерят, за да изпълнят злокобните си намерения?
	— И какви са тези злокобни намерения?
	Облягам се на плота и започвам да рисувам заврънкулки около номера, записан на календара.
	— Сещаш се какви са намеренията на един непознат да те търси… да те почерпи бонбон със задни мисли или да му намериш изгубеното куче.
	— Няма да се вържа на това.
	— И не бива. Всъщност по-скоро целят да те заблудят и да те накарат да се качиш в колата им. Радвам се, че не би се поддал.
	— Говоря за хумора ти. Знам как го използваш, за да скриеш нещо важно.
	— О, надценяваш ме. Между нас казано, съм доста по-прозрачна, отколкото си мислиш.
	— Съмнявам се. Отговорът на въпроса ти е да. Смятам, че баща ти се е опитвал да се свърже с теб. Кой баща не би поискал да познава дъщеря си?
	— Който бяга само при мисълта за мен. — Недоумявам защо обсъждам това с него. Има причина да отбягвам темата. Чувствам се, сякаш някой е надупчил всеки сантиметър от кожата ми и ме е оставил наранена и гола.
	— Ако те познаваше, никога нямаше да си тръгне.
	Затварям очи. Какъв мъж би избягал така? Да остави майка ми бременна? Бил е адски изплашен. Изплашен как бих променила бъдещето му. А аз съм добра в съсипването на чуждото бъдеще. Майка ми е идеален пример за това. Бил е просто дете с бъдеще с неограничени възможности и пари да ги реализира. Вероятно е приличал доста на Ксандър. Точно затова майка ми е видяла картината на миналото си в Ксандър.
	— Ти щеше ли да си тръгнеш?
	— Никога.
	Не съм в състояние да преценя дали от отговора му се чувствам по-добре, или по-зле.
	— Точно затова си мисля, че е пробвал, Кейман. Съжаление от този род не си отива ей така.
	Да, ако допуснем, че изпитва каквото и да било съжаление.
	— Колко е трудно да откриеш едно момиче?
	— Може би майка ти не ти е казала за опитите му.
	— Майка ми не би скрила подобно нещо.
	В същия момент очите ми попадат на квадратчето от календара, където мама е написала „Среща на асоциацията на малкия бизнес“. Дали наистина не крие нещо подобно от мен? В такъв случай Ксандър вероятно е прав. Изглежда майка ми крие доста неща от мен.
	— Какво ще правиш в сряда вечер?
	— Нямам планове.
	— Кариерен ден. Шест и трийсет. Вземи ме от магазина.
	— Мой ред е за кариерен ден. Планирал съм нещо за утре.
	— Добре. Утре си ти. В сряда съм аз. — Прочиствам си гърлото. — Освен ако не ти идва в повече. Честите срещи с мен да не ти навлекат неприятности?
	Едва се сдържам да не добавя „понякога гаджетата са адски ревниви“, но не го правя. Не искам да звуча заядливо. Всъщност, последно бих желала да си го помисли.
	— Няма, естествено. Родителите ми те харесват, вече ти казах.
	Вече е сигурно: родителите му нямат и капка съмнение, че излиза с мен на срещи.
	— Утре следобед ще ми бъде по-удобно, отколкото сутринта.
	— Какво ще кажеш за два?
	— Звучи чудесно. Ще се видим утре.
	— Кейман?
	— Да?
	— Не бързай да затваряш. Разполагам с достатъчно време, ако искаш да поговориш с някого.
	Предложението му развързва възела в стомаха ми. Тъкмо обаче отварям уста да проговоря и в другия край на линията се чува женски глас.
	— Ксандър, защо се бавиш? По телефона ли говориш?
	— Да, извинявай, задето те накарах да чакаш. Слизам след пет минути.
	— С кого разговаряш? — пита жената.
	— С приятел. — Някъде там се чува затръшване на врата и гласът му се връща при мен. — Извинявай.
	— Няма проблем. Явно трябва да затваряш. Ще се видим утре в два. Чао.
	Затварям, преди да ме е разубедил. Слава богу, гласът ми прозвуча небрежно, въпреки буцата в гърлото ми. Без повече телефонни обаждания. Не помагат.


>	Двайсет и осма глава

	Чакам го на тротоара. Всяка изтекла минута след два е цяла вечност. Дали не се е отказал? Дали Сейди Нюъл не му е казала, че не може да си говори с приятелки по нощите и да ги води по „кариерни дни“.
	Колата му се подава иззад ъгъла в 2:07. Паркира и излиза от нея.
	— Здрасти — казва.
	— Здравей.
	Тялото ми реагира, както всеки път в негово присъствие — сърцето ми галопира, а по ръцете и врата ми плъзват иглички.
	Поглежда над рамото ми към магазина и после отново към мен.
	— Готова ли си?
	Кимвам.
	Ръката му се стрелва към лакътя ми.
	— Добре ли си?
	Поглеждам го в очите. Иска ми се да си призная: „Не, още се чувствам ужасно. Майка ми има тайни от мен, след месец вероятно ще остана без дом, баща ми ме е изоставил, а ти имаш гадже, но и двамата се преструваме, че не съществува.“ Вместо това отвръщам:
	— Да, защо да не съм?
	Явно не звуча особено убедително, защото Ксандър ме придърпва в прегръдката си. Затварям очи и вдишвам аромата му.
	— Тук съм — прошепва в косата ми.
	„За колко дълго?“, искам да го попитам.
	— Ти си добър приятел — казвам вместо това и се откопчвам от ръцете му.
	Не говорим особено много в колата, докато Ксандър не отбива към летището. Виждам как един самолет излита и втренчвам шокиран поглед в Ксандър.
	— Ъм… Ще летим ли за някъде?
	— Не те е страх от летенето, нали?
	— Не мисля.
	— Никога ли не си се качвала на самолет?
	— Не. — И като се замисля, май ме е страх, защото дланите ми започват да се потят.
	— Сериозно ли? — Оглежда ме, сякаш се опитва да нареди пъзел.
	— Казах на майка ми, че ще се върна довечера, наясно си, нали?
	— Да. Така и ще стане.
	— Добре.
	Нямаше да се изненадам дори ако Ксандър се бе качил в пилотската кабина на частния самолет и беше запалил двигателите. Слава богу, не се случи така. На борда на самолета ни чакаше пилот.
	Настаняваме се на две седалки, разположени една срещу друга. Ксандър вади от шкаф под седалката си бутилка вода, отпива и ми я подава. После изважда една и за себе си.
	— Наченати напитки? В този самолет се чувствам като у дома си.
	За награда получавам усмивка. Тя обаче е толкова мимолетна, че умът ми започва да работи на бързи обороти: с каква шега да я върна на устните му. Усмивката му ми липсваше. Би трябвало да му го кажа. Не го правя.
	Вниманието му е приковано към екрана на телефона му, където пише съобщение или имейл, или каквото и да е там. Събувам си обувките и вдигам крак върху седалката в опит да се настаня по-удобно и да забравя, че се намирам в самолет, който ще излети всеки момент.
	Ксандър се извърта и потупва мястото до себе си.
	— Може да си качиш краката тук.
	— Нямаш ли фобия от крака?
	— Съществува ли изобщо такова нещо?
	— Да, реално състояние е. Има помощни групи, терапевти, всичко необходимо. — Плъзвам крака си на седалката до него и глезенът ми се отърква в бедрото му. — Повърхностно дишане? Ускорено сърцебиене?
	Той отпуска ръка върху крака ми и продължава да скролва нещо на телефона си. Накрая погледът му се спира на мен и Ксандър се усмихва.
	— Това ли са симптомите? Изглежда все пак имам проблем.
	Защо му е нужно да казва подобни неща? Преди него мислех, че съм наясно кога някое момче флиртува с мен. Но от неговата уста всичко звучи толкова небрежно и леко, че е трудно да определя дали флиртува, или просто отвръща на шегите ми.
	Не е ли време да го попитам директно? _Какво мисли гаджето ти за мен?_ Това си е нормален въпрос.
	— Ксандър?
	— Да?
	— Какво…
	Той оставя телефона и насочва цялото си внимание към мен.
	— Какво толкова правиш на телефона? На „Думи с приятели“ ли си играеш? — Бъзла. Ако зачекна темата, рискувам да започне да се държи с мен, все едно наистина си има гадже.
	А аз не го искам. Ето това вече е проблем.
	Засмива се.
	— Не. Разглеждам някои предложения за сайта, преди да изгубя връзка. Съжалявам. Ще го изключа. Много е грубо от моя страна.
	— Не, няма проблем.
	Чувам двигателите на самолета и тялото ми веднага се напряга. Ксандър оставя телефона и хваща глезена ми.
	— Излитането е най-гадната част. Щом приключи, летенето е безболезнено.
	— А кацането?
	— Добре, излитането е втората най-гадна част.
	Осветлението в кабината притъмнява и самолетът се насочва към края на пистата. Палецът на Ксандър рисува различни форми по глезена ми. Нормално е да се тревожа за излитането, но всичките ми нервни окончания усещат допира му. Виждам как светлините пробягват покрай самолета, затварям очи и ускорението ме залепя за седалката. Отпускам се едва когато се понасяме във въздуха.
	— Виждаш ли? Не боли. — Ксандър пуска глезена ми.
	— Сега остава само да кацнем.
	— Точно.
	Оглеждам се.
	— В самолетите има тоалетни, нали? Или ги дават само по филмите?
	Той посочва зад мен. Ставам и опитвам да го прекрача, но попадаме в турбуленция. Едва запазвам равновесие и се хващам за раменете на Ксандър, за да не падна.
	— Плащам им, за да го правят в точния момент — казва.
	{e}Не{/e}флиртуването му е страшно вбесяващо. На сантиметри съм от скута му. Достатъчно е да отпусна крака и ще се озова върху него. Изкушението е огромно. Ксандър ме придържа с ръка на хълбока ми, но не ме избутва, за да се изправя. Просто я оставя там и ме гледа в очите.
	Сега вече гърлото ми се стяга по други причини. Следва втора турбуленция. Колебая се дали се дължи на въображението, или на немощните ми крака, но ми се струва, че вместо да ме задържи с ръка, Ксандър ме придърпва към себе си. Вече съм в скута му, с ръце на раменете му.
	— Здрасти.
	— Извинявай.
	— За какво?
	— Задето флиртуваш.
	— Ти си в скута ми — засмива се той. — Аз просто си седях тук и си гледах работата.
	— Значи самолетът е виновен?
	— Разбира се.
	Опитвам да се изправя, но той отново ме придърпва към себе си.
	— Боже, каква турбуленция! — възкликва.
	— Забавно. — Само че въобще не е забавно. В мен се надига гняв. Има си приятелка, а флиртува с мен. Не искам да съм мръсната му малка тайна. И ако си въобразява, че ще бъда, жестоко се лъже. — Пусни ме.
	Явно е усетил сериозния ми тон, защото този път наистина ми помага да се изправя. Затварям се в тоалетната, за да си възвърна самообладанието. Приключвам с Ксандър Спенс, веднага след като тази вечер мине. Казвам го наум, после го повтарям пред огледалото. „Приключвам с Ксандър Спенс.“ Звуча толкова убедително, че почти си вярвам.
	Връщам се на мястото си.
	— Студено ли ти е? Или пък топло? Гладна ли си? — пита ме той.
	— Не, добре съм.
	— Седалката ляга назад, ако искаш да дремнеш.
	— Дълъг ли е полетът?
	— Не, около час.
	Нямам представа колко надалеч от вкъщи ще ни отведе едночасов полет. С кола не бихме стигнали отвъд Оукланд, но това е различно.
	— Някакви предположения?
	— Какво?
	— На база на невероятните ти наблюдателни способности, имаш ли предположения къде отиваме?
	— Не.
	Понеже ме познава достатъчно добре, очаква да преценявам всяка дреболия и този факт ме влудява. Отпускам седалката назад и през останалата част от полета се правя на заспала. И след като си обещах да приключа с Ксандър, ми се налага да преодолея страха от кацането сама.


	— Това е брат ми — посочва мъж, който ни маха, след като сме слезли от самолета. Обръщам се и тръгвам обратно. — Стига де. — Хваща ме за ръка. — Ще го харесаш.
	— Лукас. — Двамата се прегръщат и се тупват еднократно по гърба. — Това е Кейман Мейърс.
	Лукас се обръща към мен и ми подава ръка с искрена усмивка на лицето. Ето още едно странно нещо. Защо, независимо от всичко, семейството му се държи, сякаш не вижда нищо нередно в поведението му? Все едно не им пука, че Ксандър е забърсал някакво момиче от улицата, размотава се с нея и я вози в частния им самолет. Нещо не се връзва.
	Лукас и Ксандър започват да си разказват разни неща, сякаш не са се виждали от месеци. А може би наистина не са.
	— Татко скръцна ли ти да се върнеш за благотворителния бал? — пита го Ксандър, когато стигаме до черен джип, паркиран на улицата.
	Лукас въздъхва. Въобще не прилича на Ксандър. Косата му е руса, а на Ксандър е кестенява. Кожата му е светла, за разлика от маслинения тен на брат му. Двамата обаче имат еднакво излъчване.
	— Да. Има ли начин да изпратя дубльор?
	— Този бал е отрочето на мама. Веднъж на закуска споменах, че въобще не ми се ходи, и тя почти избухна в сълзи. Оттогава се преструвам, че балът е най-вълнуващото нещо на света. Така е по-добре. — Ксандър отваря пасажерската врата и я задържа, сякаш очаква да се кача отпред.
	— Седни до брат си — казвам и се настанявам отзад.
	— Мама просто преиграва — отбелязва Лукас.
	— Прав си.
	— Скарлет ще идва ли, защото не знам дали ще я издържа и тази година.
	— Нямам представа. Снощи беше вкъщи, но не каза нищо. Мама положително се е опитала да я убеди. Все пак разговаря с нея и с татко в мое отсъствие. — Ксандър поглежда назад и се усмихва. Явно миналата вечер съм чула гласа на Скарлет, а не на Сейди. — Но несъмнено ще има по някоя клюка за всеки на бала. Все пак това е нашият семеен извор на отвратителна информация. Без нея няма да е същото.
	— Не бива да говорим така, ще изплашим горката Кейман. — Поглежда към мен през рамо Лукас. — Не се притеснявай, ще ти хареса. Ще има много странни възрастни мъже, които ще искат да танцуват с теб. Огромните количества храна, която сякаш ще изпълзи от чинията ти. А бандата е направо вълнуваща, дори няма нужда от вокалист.
	— Аз свиря в бандата. Радвам се, че ти харесва.
	— Не. Тоест да — запъва се Лукас. — Бандата е чудесна. Просто се правя на идиот. Извинявай.
	— Шегува се, Люк — засмива се Ксандър. — Тя не е в бандата.
	Лукас поклаща глава и ме поглежда в огледалото за обратно виждане.
	— Каза го съвсем сериозно, не се усъмних и за секунда.
	— Много е добра със сарказма.
	Потупвам Ксандър по рамото.
	— Нали се разбрахме да използваме думата „изключителна“.
	— Опитвам се да не те окуражавам.
	— И сработва ли?
	— Дано балът не е чак толкова скучен, колкото си представям — усмихва се Лукас. — Тя ще е на нашата маса, нали?
	— Кейман е умна. Отказва да ме придружи.
	— Какво? — Лукас удря Ксандър по рамото. — Това случвало ли ти се е досега? Трябва ли да го запиша някъде? — Оглежда се и накрая грабва телефона си от конзолата и го задържа до устата си като записващо устройство. — Момиче отказа да придружи Ксандър някъде. Осведомете медиите.
	— Както и да е — свива рамене Ксандър.
	— И докато все още сме на темата. Две седмици подред? Впечатляващо, братле. Явно аз вече съм им доскучал.
	— За какво говориш? — учудва се Ксандър.
	— „Старз“ — врътва очи Лукас, но Ксандър продължава да го гледа неразбиращо. Ако не знаех за какво говори, вероятно и аз щях да изглеждам по същия начин. — Списанието. Ти. Първа страница.
	— Сериозно? — Звучи по-скоро ядосан, отколкото изненадан.
	— Да. Според тях отново излизаш със Сейди.
	— Какво? — Ксандър посочва „Куики Март“ на отсрещния ъгъл след светофара, където изчакваме. — Спри там.
	Лукас примирено паркира на указаното място. Ксандър дори не изчаква колата да спре напълно, изскача и потъва в магазина.


>	Двайсет и девета глава

	Докато чакаме в колата, Лукас се обръща и отпуска ръка върху гърба на съседната седалка.
	— Какво му става?
	Сърцето ми препуска. „Тайната“ за гаджето му излезе наяве и се чудя какво ще каже или направи Ксандър сега.
	— Явно е ядосан, задето са отпечатали нещо за него и Сейди.
	— Сигурно си права. Мислех си, че знае.
	— Аз също.
	След няколко минути списание „Старз“ се лепва на стъклото до мен и аз подскачам.
	— Чела ли си го? — изкрещява през прозореца. Едва го чувам.
	Отваря вратата и сяда до мен, без дори да изчака да се преместя.
	— Чела си го, нали?
	Буквално целият е върху мен. Плъзвам се наляво, за да му направя място.
	— Карай, Лукас — нарежда и затръшва вратата. Погледът му се връща на мен и в очите му горят пламъци.
	— Ядосан си ми, защото съм прочела статията? Мейсън ми я показа миналата седмица.
	— Миналата седмица! Кейман, защо мълча досега?
	— Какво да ти кажа? „Леле, гаджето ти е секси!“. Извинявай, но не съм чак толкова щедра.
	Лукас се засмива, но погледът на Ксандър му затваря устата.
	— Там е работата. Тя не ми е гадже.
	— Но статията… — Посочвам списанието, смачкано в юмрука му.
	— Това. — Потупва лицето на Сейди на корицата. — Е стара снимка. — Вглежда се в нея. — От миналата година.
	— Обади ти се миналата седмица…
	— Обадила ми се е? Не, не е.
	— Може би съм вдигнала… Обеща да те потърси отново.
	Ксандър си изважда телефона и скролва по екрана. Най-сетне изсумтява, сякаш казва: „О, да, ето я“.
	Натиска бутона за високоговорителя и съобщението от Сейди гръмва в колата. „Хей, Ксандър. Къде си? Видя ли списание «Старз»? Тези идиоти. Какъв е планът? Използвай магията си и го накарай да изчезне. Баща ти ще ги съсипе, нали?“ Звучи доста ядосана.
	Ксандър заключва телефона и бавно се обръща към мен с вдигната вежда.
	— О! — простенвам кратко.
	— О?
	— Какво да ти кажа? Видях статията. Знаех, че си в Ел Ей за уикенда. Съжалявам, но вярвам в честността на журналистите.
	— Очаквам — навежда се към мен, — да ме попиташ.
	Очите му са толкова сериозни, че ми се иска да отклоня поглед… или никога да не спирам да ги гледам, не съм в състояние да преценя.
	Сърцето ми бие с бясна скорост, а аз съм неизразимо щастлива, задето не е със Сейди Нюъл. Направо ми иде да го прегърна. Шега. Имам нужда от шега. Бързо.
	— Дали не е добре да ми дадеш списък на всички актриси, с които си излизал, заедно с годините на връзките ви. Така ще знам коя снимка е стара и коя — нова.
	— Аз съм готов да ти осигуря този списък — обажда се Лукас.
	Откъсвам поглед от Ксандър и го насочвам към брат му.
	— Ще включиш ли и наследничките и милиардерските дъщери? Всяка, която представлява интерес за пресата.
	— Това ще отнеме време. Списъкът е дълъг.
	Схващам шегата, но думите му уцелват в десетката и ми напомнят, че аз никога не бих влязла в подобен списък.
	Ксандър въздъхва и се отпуска в седалката.
	— Не е толкова дълъг.
	Слага ръка върху моята и аз едва се сдържам да не се ухиля прекалено широко.
	Паркираме пред сгради от червени тухли в скъп кампус. Объркана съм.
	— Къде сме?
	— Университета в Невада, Лас Вегас.
	— Тук ли си избрал да учиш?
	— Не. Ще видиш.
	Интересно с какъв ентусиазъм подхожда Ксандър към кариерните ни дни. Защо не стане някакъв вид съветник… за живота? Съществува ли подобно нещо въобще?
	Трябва ми време колкото да пресечем целия кампус, за да осъзная нещо.
	— Ти учиш тук — поглеждам Лукас.
	— Така е.
	Изненадана съм. Този университет никак не е лош. Но предполагах, че е избрал някой от Бръшляновата лига. И въпреки всичко, все още нямам идея какво правим тук.
	Минаваме покрай много сгради, на вид горе-долу еднакви, и най-сетне влизаме в една. Лукас чука на вратата в дъното на фоайето и му отваря усмихнат човек с очила.
	— Здравейте. Влизайте.
	Попивам всеки детайл от помещението. Микроскопи, горелки, мензури, блюда на Петри*, колби, факултетът по природни науки. Мъжът — вероятно асистент? — се обръща към мен.
	[* Плоско, кръгло, прозрачно блюдо с капак; използва се основно за култивиране на микроорганизми и тъканни култури. — Бел.пр.]
	— Казаха ми, че проявявате интерес към изучаването на природни науки.
	Дробовете ми ще се пръснат.
	— Да — промълвявам.
	Започва да ми разказва към какви специалности мога да се ориентирам, след като завърша природни науки. Медицина, криминалистика, изследователски анализи и тъй нататък. Почти всичко ми се вижда интересно.
	— Последвай ме. — Отвежда ме до микроскопа наблизо. — Тъкмо се канех да анализирам тази кръвна проба. Интересува ме колко бели кръвни телца има на квадратна единица. Погледни през окуляра и ги преброй, а после ще сверим твоите резултати с моите.
	Изпълнявам указанията му и съобщавам моя резултат. Той го записва на листа до микроскопа и го огражда в квадрат. Отива до стъклен контейнер и изважда колба. Позволява ми да изтегля кръв със спринцовка, да капна върху стъклена плочка и да анализирам и тази проба. После ми показва бактерии, култивирани в различни съдове и ми разказва от какво е взета всяка проба и какви са резултатите. Накрая ми показва стари полицейски доклади, по които са работили студентите му, за да определят ДНК-то и причината за смъртта.
	Явно изражението ми показва тотално възхищение, защото когато се обръщам към Ксандър, виждам на лицето му най-голямата възможна усмивка.
	— Лукас, специалността ти природни науки ли е?
	— Не, архитектура. Това е само един от класовете ми. А Рик ми е съквартирант. Асистент е на д-р Фендерман.
	— Да не би доктор Фендерман да ни е примамил тук, за да ни използва за опитни мишки?
	— Позна, следващата ни спирка е клетката.
	— Яко. Случайно да тества ваксини? Тези момчета трябва да хванат някоя покосяваща болест, за да си спестят едно ходене на бал.
	— Моите съболезнования — кима Рик. Всички на този свят, с изключение на мен, ли са ходили на благотворителен бал? Рик мушва още една стъклена плочка под микроскопа и поглежда. После се впуска в разговор с Лукас и докато аз гледам през микроскопа, усещам лек гъдел по врата.
	— Забавляваш ли се? — пита ме Ксандър. Усещам, че е застанал зад мен и близостта на тялото му изпраща тръпка по целия ми гръбнак.
	— Да. Невероятно е.
	— Никога не съм те виждал по-щастлива.
	Никога не съм се чувствала по-щастлива. Все още наблюдавам през микроскопа, но на практика не виждам нищо, защото мисля само за дъха на Ксандър по тила ми. Почти несъзнателно тялото ми реагира на неговото и аз се облягам на гърдите му. Той обвива ръце около раменете ми.
	— Трябва да учиш природни науки. Не задължително тук, но специалността е точно като за теб. Вече те виждам в сладка бяла престилка.
	— Идеята не е лоша. — Усмихвам се. — Може би след година.
	Трябва ми поне една година, за да помогна на майка ми.
	— Кейман. — В гласа му долавям упрек, сякаш е прочел мислите ми. — Ще допуснеш грешка.
	— Сигурно, но нямам кой знае колко възможности, Ксандър.
	— Имаш толкова възможности, колкото си позволиш да имаш.
	Подсмихвам се. _Той_ има толкова възможности, колкото си позволява да има. Ние, останалите, разполагаме с това, което ни е дадено.
	— Защо ти пука толкова? — прошепвам.
	За секунда си мисля, че не ме е чул, защото съм с гръб към него, а ръцете му все още са обвити около раменете ми.
	— Защото ми пука за теб.
	Затварям очи и се оставям да почувствам думите му. Да почувствам него.
	Искам да позволя на всичко това да се случи, но нещо ме задържа назад. Мислех, че е била приятелката му, но това очевидно вече не е проблем. Проблемът е майка ми. Не съм й казала. Радвам се, че не вижда лицето ми, защото усещам как отвращението от постъпката ми се изписва по него. Разтърсвам рамене, за да си свали ръцете от мен, и поглеждам часовника на стената.
	— Наистина ли вече е осем? Трябва да тръгваме, Ксандър.
	— Преди да потеглим, позволи да те заведа в едно малко мексиканско ресторантче на „Дъ Стрип“. Наблизо е, а храната е страхотна.


>	Трийсета глава

	— Значи те качи на самолет и те откара до факултета по природни науки, за да усетиш вкуса на колежанския живот. Какви бяха опасенията ти…? — Скай се опитва да ме предизвика да направя нещо още по-голямо за следващия ни кариерен ден, но как бих могла да го сторя?
	— Ъм, всъщност той ще намине утре вечер, защото майка ми е на среща на асоциацията на малкия бизнес… — Не знам как да завърша мисълта си, затова свалям малка бижутерийна кутийка от рафта. На дървения й капак са залепени изкуствени камъни. Кутийката е идеално обяснение за решението ми да наричам мястото „Очевидни боклуци“.
	С гръб към мен, Скай се заема да пренарежда стари книги.
	— Не разбирам. Как това е кариерен ден? На срещата ли ще го заведеш? За да види как се разправят собствениците на малък бизнес?
	— Не. — Оставям кутийката. — Всъщност мен ако питаш, майка ми няма да отиде на срещата. Подозирам, че ще излезе с мъж. Зад гърба ми.
	Скай се обръща и си закрива устата с ръка.
	— Чакай. Значи ти и майка ти излизате с мъже зад гърба на другата? — засмива се приятелката ми.
	— Не. Аз не излизам на срещи с Ксандър.
	Все още. Не и докато не събера кураж да кажа на майка ми. Дадох си срок една седмица, за да го сторя.
	Скай забелва очи.
	— Вие двете сте най-влюбените жени, които не излизат на срещи. Чакай. — Отива в дъното на магазина и извиква на собственичката, Лидия. — Книгите са подредени и табелата е обърната. Имаш ли нужда от още нещо?
	— Не. Приятна вечер. Ще се видим утре.
	Скай прокарва ръка под лакътя ми и ме отвежда до задната врата, откъдето се излиза на алеята зад магазина за кукли.
	— Къде е майка ти? — Скай посочва празното паркомясто — обикновено тук стои нашата кола.
	— Отиде на пазар, след като затворихме.
	— Добре, да се върнем на кариерния ден. Не разбирам какво ще правиш с Ксандър.
	— Аз — също. Мислех да проследя майка ми. Но вече ми се струва лоша идея. — Тя се засмива. — Хрумна ми друго за кариерен ден. — Изкачваме стълбите до апартамента ни.
	— Миналата седмица убедих Еди да ни научи да правим легендарните му мъфини.
	— Защо? — мръщи се Скай.
	— Защото Ксандър ги харесва. И като цяло обича храната. Където и да отидем, накрая посещаваме любимия му ресторант. Защо да не поговори с Еди и да прецени дали би му харесало да има собствен ресторант.
	— Оооо — възкликва Скай. — Колко мило. — С влизането вкъщи тя отива до хладилника — И още твърдиш, че не го обичаш?
	Усмихвам се, докато тя рови из хладилника. Лампичката на телефонния секретар примигва и аз натискам копчето. „Едно ново съобщение“ — оповестява механичният глас, последван от женски глас. — Здравейте, госпожице Мейърс, обажда се Тина от кабинета на д-р Сондърс. Насрочихме ви ултразвук за петнайсети. Моля да дойдете половин час по-рано и да изпиете водата, както говорихме. Ако имате въпроси, обадете ми се.
	Чувам как хладилникът зад мен се затваря.
	— Не знаех, че майка ти е бременна — отбелязва Скай.
	— Бременна? Какво?
	— Ултразвук. Правят го на бременните.
	Умът ми едва регистрира изречените от приятелката ми думи.
	— Не е бременна.
	— Така ли? Тогава защо ще си прави ултразвук?
	Все трябва да има и друга причина да си направиш ултразвук.
	— Не знам.
	— Гади ли й се напоследък? Изморена ли е?
	Връщам се няколко седмици назад. Напоследък не се хранеше много добре. Вероятно защото й се е гадело. А и определено беше изморена. Много изморена. Поклащам глава.
	— Значи навярно е бременна. — Скай кимва към телефонния секретар. — А и я карат да пие много вода. Така правят бременните преди ултразвук, за да им направят измервания.
	Не спирам да клатя глава.
	— Все пак е вълнуващо, не мислиш ли? Ще имаш братче или сестриче.
	— Вълнуващо? Да бе. Не. Не е бременна. Това е абсурдно. Тя дори няма… — На път съм да кажа „гадже“. Всъщност е доста вероятно да си има гадже. — Не е бременна.
	Но ако не е бременна, какво е тогава? Залива ме тревожност. Има ли й нещо? Хората не ходят на ултразвук просто така, нали? Може пък да е стандартна процедура след определена възраст.
	Скай идва до мен и ме потупва по раменете. Явно съм изпаднала в транс.
	— Не е кой знае какво. Дори и да е бременна, какво толкова?
	— Не е бременна — настоявам. — Прекалено е възрастна, за да е бременна.
	— Тя е само на трийсет и пет — ухилва се Скай. Телефонът й звънва, тя прочита съобщението и се усмихва. — От Хенри е. С момчетата са в „Скрийм Шаут“. Идва ли ти се?
	Поглеждам постоянната светлина на телефонния секретар. После хвърлям поглед и на вратата. Не ми стига въздух. Кога ще се прибере мама? Трябва да я разпитам. Но дали въобще ще ми отговори? В последно време отказва да споделя с мен каквото и да било.
	Няма нищо. Майка ми е добре. Стандартна процедура.
	— Да, ей сега идвам. Дай ми секунда.
	Скай се колебае, но в крайна сметка тръгва надолу. Надрасквам бележка, че ще спя у приятелката си и я оставям на плота. Пъхам няколко неща в раницата си и заключвам вратата след себе си.
	„Скрийм Шаут“ е направо пуст. Скай повдига въпросително рамене към бармана и той ни махва към вратата отстрани на сцената. Тръгваме по посока на музиката, процеждаща се в слабо осветената зала. Момчетата са насядали по диваните в тясна задна стая.
	Хенри поздравява Скай, като изпява нежно „Ето го моето красиво момиче“ в съпровод на няколко акорда от китара.
	Тя се усмихва и се намества в свободното местенце между него и облегалката на дивана.
	— Здрасти, Кейман — смигва ми Мейсън.
	— Здрасти — отвръщам, мятам раницата си до стената и се настанявам на пода. Искам да се стопя и да се изпаря поне за малко. Явно се получава, защото без да ме забелязват, момчетата започват да се заиграват с мелодии и текстове. Оставям смесеният шум от различните музикални интерпретации да се носи около мен.
	Барабанистът Дерек пее импровизация за деня си. Карал си колата и слушал радио, отишъл до магазина, купил си мляко и т.н. Накрая въпросът му „Какво се римува с «пожарен кран»“ ме изкарва от транса.
	Мейсън добива сериозно изражение и тъкмо очаквам да отвърне нещо от сорта: „Не ставай смешен. Защо пееш за пожарен кран?“, той изтърсва:
	— Не знам, „жичков тиран“?
	— Какво е жичков тиран? — пита Хенри.
	— Не се ли сещате? Който събира жици. Превръща се в епидемия.
	Засмивам се.
	— Какво ще кажете за „хленч изтерзан“ — предлага Скай. — Ако наредиш думите правилно, ще се получи.
	— Това е нашият хленч изтерзан за непотребен пожарен кран — изпява Хенри.
	— Това е нашият хленч изтерзан за Хенри, жичковия тиран — засмива се Мейсън.
	— Защо хленчът да е изтерзан? — питам. — По принцип хленчът не е ли подобен на рев?
	Хенри изсвирва няколко акорда, втренчен в тавана и изпява:
	— Изморен съм от хленч изтерзан, дай ми само шанс желан.
	— Да. — Посочва го Мейсън. — Ще кръстим песента „Пожарен кран“.
	Всички се смеят, а Дерек започва да реди куплети за шанса и новото начало. Направо не е за вярване, че току-що станах свидетел на раждането на песен с думите „пожарен кран“. Странно е да видиш как от нищото се създава нещо. Замислям се за себе си и за опитите на Ксандър да придаде съдържание на нищожния ми живот. И как в крайна сметка успява. Взе абсурда и противопожарния кран от песента ми и ме накара да разбера, че мога да съм нещо много, много по-различно.
	След кариерния ни ден тази мисъл ме прави щастлива. Започвам да съчинявам куплети заедно с момчетата. Почти завършват песента, когато някой решава да се върне към абсурда със стиха: „И защо просто не ме оставиш да ям супа от костенурки?“
	Дъхът на Скай секва, но после всички се разсмиват.


	В десет часа смехът все още не е стихнал. Всъщност отдавна преминахме разумната граница и се отдадохме на забавни глупости. Скай се е проснала върху мен на пода.
	— Време е да те прибирам вкъщи, малката — казва. — Утре сме на училище.
	— Ще спя у вас! — изкрещявам.
	— Така ли?
	— Ами така пише на бележката, която оставих вкъщи, така че да.
	— Йей! Пижамено парти!
	— Да увием нечия къща в тоалетна хартия.
	— Да, съгласна съм. Чия?
	— Не знам — казвам, но веднага вдигам ръка, все едно Скай е учителка. — Къщата на Ксандър!
	— Кой иска да увием къщата на Ксандър с тоалетна хартия? — виква тя.
	Момчетата ни поглеждат и изсумтяват в хор.
	— Нямаме нужда от вас. — Изправям се. — Хайде.
	Скай тръгва напред и тъкмо и аз стигам вратата, някой ме дръпва за рамото и ме обръща. В притъмнелия коридор се озовавам с лице, допряно в гърдите на Мейсън.
	— Тръгваш си, без да се сбогуваш? — целува ме по бузата той.
	— Аз… — Отдръпвам се и го поглеждам в очите.
	— Ти и Ксандър, а? — Примигва насреща ми.
	— Мисля, че да.
	— Сигурна ли си, че си подхождате?
	Знам точно какво има предвид, но образът на Ксандър се стрелва в ума ми и кимвам.
	— Знаеш къде да ме намериш — свива рамене Мейсън и изчезва обратно в стаята.


>	Трийсет и първа глава

	Със Скай държим по две ролки тоалетна хартия и се взираме в оградата около къщата на Ксандър.
	— Не е ли много рано за тоалетна хартия? — пита ме Скай. — Още няма десет и половина. В къщата свети.
	— Никога не е прекалено рано. Сериозният въпрос тук е как да влезем.
	Опитвам да се провра през решетките и бедрото ми се заклещва, което предизвиква бурен смях.
	— През живота си била ли си някога безотговорна? — пита ме Скай.
	— Не мисля.
	— А си толкова забавна.
	Скай ме хваща подмишниците и се напъва да ме издърпа, без да спира да се смее. Най-сетне ме освобождава от капана на железните решетки и двете се стоварваме на асфалта.
	— Хайде да увием само портите.
	— Дали на Ксандър ще му се види толкова смешно, колкото на нас?
	Нямам представа.
	— Със сигурност.
	Въпреки тъмнината успяваме да увием решетките с тоалетна хартия. Боже, не знаех, че детинщината е толкова забавна. Трябва ми около минута, за да осъзная, че ръкоделието ми се вижда по-добре, и още една, за да видя, че се дължи на охранител с фенерче зад нас.
	— Забавлявате ли се, дами? — прочиства гърло той.
	— Да, изключително много — заявява Скай, преди да се обърнем и да срещнем неодобрителния поглед на охранителя. — Колко яко! Имат си кука под наем.
	— Кука под наем, която знае телефона на полицейското управление — смръщва вежди той. — Хайде да отидем да си поговорим с господин Спенс.
	При всички положения този развой на събитията би трябвало да помрачи вечерта ни. Само че не успява. Вероятно защото ми се вижда малко нереалистично как така Скай и аз седим в тъмното с ролки тоалетна хартия. Много по-реалистична ми изглежда срещата с господин Спенс на верандата му. Въпреки това не мога да спра да се смея.
	— Какво бихте желали да направя, сър? — пита го куката под наем.
	Господин Спенс ме поглежда и накланя глава на една страна. Дали ще си спомни, че ме е виждал? Глупости. Аз съм просто едно име, минало през ума му преди седмици. Така че когато казва: „Кейман? Нали?“, усмивката се изтрива от лицето ми.
	Кимвам. Помни, разбира се. Аз символизирам бунта на сина му. Аз съм последното момиче, което господин Спенс би одобрил. Името и лицето ми вероятно са гравирани в паметта му.
	— Номер на сина ми ли погаждаш?
	Кимвам отново и той се засмива.
	— Ще бъда честен. Досега на нито един от синовете ми не са му правили номера с тоалетна хартия. — Обръща се към куката под наем. — Всичко е наред, Брус. Момичета, защо не влезете?
	Поглеждам към ролките тоалетна хартия в ръцете ми и ме обхваща паника.
	— Не, няма нужда. Ще тръгваме. Ако ни дадете чувал за боклук, ще почистим и портата.
	— Не. — Махва с ръка. — За тази цел имаме служители по поддръжката. И настоявам. Трябва да влезете.
	— Късно е. Ние…
	— Кейман?
	Гласът на Ксандър ме лъхва като гореща вълна. Бузите ми почервеняват. Той идва до вратата, облечен в тениска и долнище на пижама. Боже, дори пижамата му изглежда скъпа. Поглежда към тоалетната хартия в ръцете ми, после към ролките в ръцете на Скай.
	— Беше предизвикателство — избълвам. — Планът не включваше да ни хванат.
	Скай започва да се кикоти и аз не успявам да сдържа смеха си. В неговите очи също проблясва весело пламъче.
	— Влизайте. Тес направи горещ шоколад. Сигурно е останало малко.
	Не съм убедена, че трябва да знам коя е Тес, но и не питам. Унижението с тоалетната хартия ми стига за тази вечер.
	— Не, благодаря. Наистина, тъкмо си тръгвахме.
	— Настоявам — набляга Ксандър.
	Скай се засмива силно, та чак изхърква. Несъмнено, защото Ксандър звучи точно като баща си. Приятелката ми мълчи и оставя аз да реша как да действаме по-нататък. Поглеждам бащата и сина, които ме гледат с очакване, скръстили ръце и свили вежди по един и същи начин. Тази прилика ме кара да се запитам дали аз приличам на баща ми. Защото макар да изглеждам като майка ми, характерите ни нямат нищо общо.


	Кухнята е огромна. Плотовете са мраморни, решени в неутрален нюанс. Има голям остров. Хладилникът е по-голям от всички, които някога съм виждала. По-скоро прилича на хладилна витрина в магазин.
	Баща му ни последва в кухнята.
	— Тес си тръгна, но съм сигурен, че ще се справите и сами. — Тес явно е готвачката. — Лека нощ. Александър, не стойте до много късно.
	Баща му излиза от помещението, а Ксандър се запътва към печката и вдига чайника.
	— Празен е.
	— Няма нужда, добре сме си.
	— Не, ще се справя. Някъде тук трябва да има какао на прах.
	Започва да рови из шкафовете. Явно няма да се успокои, докато не си направим горещ шоколад. Отивам до печката, напълвам чайника с вода и се втренчвам в копчетата. Скай идва да ми помогне да ги дешифрирам. Завъртаме няколко, натискаме други и най-сетне котлонът започва да се нагрява.
	Ксандър все още претърсва кухнята за горещ шоколад на прах. Явно никога преди не е влизал тук — отваря врати на шкафове, без да знае какво се крие зад тях. Най-сетне изважда буркан от дъното на един шкаф и възкликва „Аха!“.
	— Някога през живота си поглеждал ли си в тези шкафове? — питам го.
	— Разбира се.
	— Хайде да поиграем на една игра. Скай ще назовава кухненски пособия. Който ги намери пръв, печели.
	— Печели какво?
	— Правото да се фука.
	— Това е моята къща. Ясно е кой ще победи.
	— Докажи го, богаташче. Тес я няма, за да ти приготви бутилката с мляко.
	— О, давай тогава. Играем.
	Усмихвам се. Лесно мога да се ориентирам във всяка кухня. Особено ако я е подреждал готвач — тогава всичко е на практично и леснодостъпно място. Готварските пособия са близо до печката, а чашите — до мивката. Всичко е под контрол. Кимвам на Скай.
	— Добре — усмихва се тя. — Ще започнем с нещо лесно. Шпатула.
	Ксандър хуква към острова и започва да рови из чекмеджетата. Аз отивам до печката и отварям чекмеджетата от едната й страна. Намирам шпатулата за секунди и се обръщам победоносно с трофея в ръка.
	— Кейман печели първи рунд — отсъжда Скай и Ксандър вдига глава, за да погледне към мен.
	— Добре, втора вещ. Купа за зърнена закуска.
	— Не е честно — възроптавам. — Много добре знаеш, че е наясно с местонахождението им.
	И, естествено, той ги намира в шкафа до килера.
	— Решаваща точка — провиква се Скай. — Намерете ми гевгир.
	Засмивам се при вида на Ксандър. Лицето му направо крещи, че няма представа какво е това. Втурвам се към мивката. Трябва да е в някой от шкафовете под нея. Тъкмо стигам и две ръце ме сграбчват за кръста и ме издърпват оттам. Ксандър се намества пред шкафа, който щях да отворя, и започва да рови вътре. Навеждам се и се опитвам да го избутам.
	— Мамиш — отбелязва.
	— Аз? Ти мамиш!
	Само че той е непоклатим. Не успявам да го избутам и сега вече рови из рафтовете.
	— Прилича на купа с дупки — провиква се Скай.
	— Най-добрата ми приятелка играе срещу мен!
	Обвивам кръста на Ксандър с ръце и се опитвам да го издърпам. Чайникът на печката започва да свири и Скай го сваля от котлона.
	— Намерих го! — Ксандър вдига гевгира във въздуха, а аз подскачам, за да му го отнема. Хващам предмишницата му и пробвам да я сваля надолу, но той ме прегръща със свободната си ръка и ме притиска до гърдите си. — И победителят е Ксандър!
	— Мамите! И двамата!
	Той си прочиства гърлото и започва гръмко:
	— Искам да посветя победата си на върховното си познание на кухненския пейзаж и посудата, която съм използвал многократно. Ако не беше… — Ксандър спира по средата на изречението и казва: — О, здрасти, мамо.
	Веднага опитвам да сваля ръце от гърдите на Ксандър и да се откъсна от прегръдката му. Той оставя гевгира на плота и вместо да ме пусне, ме обхваща по-здраво.
	— Мамо, това са Кейман Мейърс и приятелката й Скай.
	Обръщам глава към нея, защото тялото ми е приковано в обятията на Ксандър. Страх ме е какво ще видя на лицето й. Страх ме е, че най-сетне ще се изправя пред съпротивата на връзката ни от негова страна. Но изражението на майка му (която изглежда прекалено млада, за да му е майка) е мило. Косата й е руса, а очите — сини. Сега вече ми се изяснява на кого прилича Лукас. Ксандър сякаш не е взел нищо от външния вид на майка си. След секунда обаче тя се усмихва и осъзнавам, че най-малкият й син е взел най-хубавата си черта от нея.
	— Радвам се да се запознаем, момичета. Кейман, чувала съм много за теб.
	— Здравейте, госпожо Спенс. Синът ви отказва да ме пусне, защото е измамник, но ми е много приятно да се запознаем.
	Ксандър най-сетне отпуска хватката си и аз залитам няколко крачки в опит да прикрия виенето на свят.
	Госпожа Спенс вдига руло тоалетна хартия от плота и се почесва по носа.
	— Можеш да попиташ Кейман за това — отбелязва Ксандър.
	_Чудесно, сега трябва да обясня проявата си на вандализъм и на майка му?_
	— Синът ви ме повика по спешност и аз веднага долетях с тоалетната хартия.
	По лицето й се изписва объркване.
	— Шегува се, мамо.
	— А, да. Легендарното чувство за хумор, за което ми разказа.
	Божичко, какво по-точно са си говорили за мен?
	— Е, радвам се, че караш сериозното ми момче да се засмее. — Леко стисва ръката ми майка му, след което потупва сина си по бузата. — Лягам си. Винаги си добре дошла, Кейман.
	— Лека нощ, мамо.
	Ксандър изважда няколко чаши, сипва в тях по няколко лъжици шоколад на прах и ги долива с гореща вода.
	— Не е като шоколада на Еди, но ще свърши работа.
	— Има ли баня наблизо? — пита го Скай. — Или десет?
	— Най-близката е отвъд тази арка. Първата врата в дясно — усмихва се той.
	— Благодаря.
	Двамата с Ксандър оставаме сами в кухнята. Облегнали сме се на плота и бедрото му докосва моето, когато той се пресяга за лъжица. После ръцете ни се докосват, защото посягаме към една и съща чаша и сетне едновременно се отдръпваме от нея.
	— Твоя е — казваме в един глас и се засмиваме. Той отпива от горещия шоколад и плъзва чашата към мен.
	Телата ни се допират на всички възможни точки — рамене, лакти, бедра — чак до краката. Усещам всяко малко негово движение.
	— Убиваш ме — казва задъхан.
	— Съжалявам — отстъпвам крачка, но той ме сграбчва за лакътя и ме завърта с лице към себе си. Сега цялата предна част на телата ни се докосва. Поемам си дъх, за да прогоня излъчващата се от мен топлина. Подпира ме на плота и ме придърпва с длан на кръста. Имам чувството, че ще остави отпечатък върху кожата ми.
	Опитвам се да съсредоточа погледа си върху яката на тениската му.
	— Кейман?
	— Да?
	— Изглеждаш ужасена. Това плаши ли те?
	— Повече от всичко?
	— Защо?
	— Защото не си взех ментовите бонбони.
	— Хайде пробвай с истинския отговор…
	— Защото ме е страх, че играта приключва, ако ме хванеш.
	Не мога да повярвам, че го признавам гласно пред него, след като го отричах дори пред себе си. Но той ме предизвика. Винаги успява да ме предизвика.
	Пръстът му се плъзва по скулата ми и сърцето ми заплашва да изскочи от клетката на гръдния ми кош. От бузата до врата ми нервите се възпламеняват.
	— Игрички ли си играем? — казва.
	Усмихвам се. Репликата от втората ни среща. Поглеждам го и устните му се прилепват към моите. Сякаш само това бе чакал — един мой поглед. През цялото ми тяло преминава електричество. Целува ме нежно с устни, топли колкото ръката му.
	Точно когато си мисля и аз да атакувам, чувам как Скай си прочиства гърлото.
	— Е, ще взема горещия шоколад за из път. Ще ти върна чашата друг път.
	Отдръпвам се и се опитвам да избутам Ксандър, но той не поддава. Не искам да бъда груба и Скай ми махва с усмивка, за да ми покаже, че не се сърди.
	— Ще я закарам вкъщи — казва й Ксандър, без да отлепя поглед от мен. Очите му горят. И двамата чуваме как Скай излиза от кухнята. Той ме хваща за кръста и ме вдига на плота. Обвивам крака и ръце около него и притискам устните си в неговите. Този път всичко е по-наситено. Желанието ми е по-ясно изразено.
	Езикът му намира път до моя, а ръцете му ме придърпват колкото е възможно по-близо. Има вкус на солен шоколад. Оставям ръцете си да погалят гърба му през тениската и да се спрат на всеки прешлен от гръбнака му. Емоциите превземат тялото ми. Изненадана съм, че тъгата успява да избута всички останали чувства на заден план. Единствената емоция, която се опитвах да потисна цяла нощ.
	На път съм да се разплача, затова притискам чело в извивката на врата му с надеждата, че ще успея да прогоня сълзите. Ксандър се опитва да се откъсне, вероятно за да ме погледне в очите, но аз не го пускам. Погалва гърба ми с ръка.
	— Кейман? Какво има? Съжалявам. Много ли прибързах? — Хваща ме за кръста и ме сваля от плота.
	— Не, не е това.
	— Съжалявам.
	— Не си направил нищо лошо. Просто лош момент, в който отрицанието ми реши да се оттегли.
	Не знам дали разбира какво казвам. Гласът ми е пресипнал.
	— Кажи ми. Какво е станало?
	— Може ли просто да ме прегърнеш за минутка? — Ще пробвам да се овладея, преди да се опитам да му обясня.
	Ксандър си поема дълбоко дъх и обвива ръце около мен. Помежду ни няма и милиметър разстояние. Мислите, които трябваше да ме тормозят цяла вечер, ме заливат, и единствено присъствието на Ксандър ме спасява.
	Ами ако мама наистина е бременна? Едно бебе ще ни съсипе. Не можем да си го позволим. И какъв човек е Матю? Ще избяга ли, след като научи? Как е възможно майка ми да допусне една и съща грешка два пъти? Ако досега имах малка частица надежда, че ще напусна магазина и да започна свой собствен живот, едно бебе ще направи мечтите ми на пух и прах.
	По бузата ми се спуска сълза. Изтривам я набързо.
	— Плашиш ме, Кейман. Какво има?
	— Майка ми.
	— Добре ли е? — В гласа му личи тревога.
	— Може би е бременна.


>	Трийсет и втора глава

	— Боже, Кейман, съжалявам — промърморва Ксандър. В продължение на няколко минути повтаря само това. Пръстите му чертаят линии по гърба ми: напречна, нагоре, надолу, формата се повтаря няколко пъти. — Кога разбра?
	— Тази вечер. — Въздъхвам. — Може и да не е. Толкова ми се иска да не е. Но ако не е, това означава, че й има нещо друго, а аз съм ужасната дъщеря, която предпочита майка й да е болна, вместо бременна.
	Ксандър отдалечава раменете ми и ме поглежда в очите.
	— Какво мога да направя?
	— Да превърнеш всичко това в сън, от който да се събудя.
	— Значи тази вечер съм се възползвал от теб — потърква долната си устна Ксандър. — Съжалявам. Ако знаех, никога нямаше да…
	— Стига — прекъсвам го. — Не го казвай. Искам да те целуна от седмици. Много преди да разбера това за майка ми, още докато ме изпращаше до училище.
	Очите му проблясват и погледът му пробягва през устните ми, след което се връща към очите ми.
	— Искала си да ме целунеш?
	— Искам, е правилната дума. _Искам_ да те целуна. — Привеждам се напред и допирам устни до неговите.
	— Сега вече наистина ще съм гадняр, ако те целуна — отдръпва се той. — Хайде да поговорим.
	Отвежда ме в голям киносалон. Няколко удобни кресла са подредени на различни нива с лице към белия екран.
	— Леле. — Оглеждам се наоколо. — Ето къде ми се иска да гледам „Сияние“.
	Едното крайче на устата на Ксандър се повдига в полуусмивка и той изважда от една етажерка дивидито с Джак Никълсън, който наднича зловещо през врата.
	— Взел си го?
	— Да. Каза ми, че ще го гледаме, и реших да го набавя.
	— Ами пускай го, де. — Отпускам се на едно кресло.
	— Няма да е тази вечер — поклаща глава. — Тази вечер ще поговорим.
	Ксандър връща дивидито на място и се настанява на креслото до мен.
	— Какво правеше, преди да дойда?
	— Нека се изразя по-точно: тази вечер ще говорим за _теб_.
	— Може ли поне да загреем с нещо друго? Не ме бива особено в разговорите за себе си.
	— Добре — кимва Ксандър. — Преди да дойдеш? Работих върху домашното си по история.
	— В „Далтън Академи“ ли учиш, или в „Оушънсайд“? — И двете са частни училища. Сигурна съм, че посещава едното.
	— В „Далтън“.
	— „Далтън“… това е фамилното име на баба ти. — Осъзнавам каква идиотка съм още преди да завърша изречението. — Естествено. Това не е съвпадение.
	— Благодаря — засмива се той.
	— За какво?
	— Че ми припомняш какво е да се държат с теб като с нормален човек. Отдавна не ми се е случвало някой да не знае кой съм.
	— Чакай, кой си ти? — Накланям глава и Ксандър ме погалва по косата.
	— Родителите ти са много мили.
	— Да, мили са, когато получават, каквото са поискали.
	— Значи поработи върху сайта с баща си?
	— Там е проблемът — въздъхва той. — Работих. И да, знам, че не трябваше.
	— Нищо не съм казала. — Вдигам ръце в защита.
	— Имах чудесни идеи как да освежим сайта и да му вкараме малко живот. Но баща ми ги отхвърли и каза, че ще се придържаме към „изчистената класика“.
	— Може би така е по-добре за клиентелата ви.
	— Какво имаш предвид?
	— Че във вашите хотели няма да отсядат тийнейджъри, а бизнесмени и заможни хора. Изчистената класика е идеална за тях.
	Ксандър притваря очи и въздъхва.
	— Права си. Защо просто не ми го каза?
	— Може би е опитвал. Но ти не го изслушваш особено.
	— Защото иска да ме оформи в перфектния образ на по-младото си аз и ме задушава. Аз не съм той.
	— Не е ли иронично, че ти не желаеш да си като баща си, а на мен ми се иска да знам дали поне малко не приличам на него?
	— Съжалявам, не помислих за това.
	— Няма проблем. Разбирам какво искаш да кажеш. — Докосвам нежно рамото му. — Не желаеш баща ти да те определя като личност. Особено, при положение че на външен вид приличаш толкова на него. Но ти не си той. Винаги ще си различен. — _И винаги ще си прекрасен._ Защо все още ми е трудно да произнеса последното изречение на глас?
	Ксандър хваща ръката ми и прокарва пръст по опакото на дланта ми.
	— Баща ти щеше да се гордее с теб. С човека, който си.
	Гърлото ми се стяга и очите ми се пълнят със сълзи. Успявам да ги преглътна, но съм доста изненадана от силните емоции. От това каква нужда съм изпитвала някой да ми го каже.
	— Той живее в Ню Йорк. Някакъв важен адвокат е.
	— Значи си го търсила?
	— Трябваше. Някой ден може да имам нужда от бъбрек.
	Ксандър се засмива.
	— Когато бях на дванайсет, прочетох историята на момче, което не е виждало баща си от години. Момчето се разболяло от рак и баща му се появил, за да му дари костен мозък. Спасил живота му.
	Ксандър ме гледа толкова продължително, че започвам да изпитвам неудобство.
	— Наясно си, че не се налага да си на смъртно легло, за да потърсиш баща си, нали?
	— Той е оставил мама. — Разтривам предмишницата си.
	— Разбирам — кимва Ксандър. — И желанието ти да го видиш ти се струва като предателство към майка ти?
	Поглеждам нагоре, но една сълзичка се изплъзва и се търкулва по бузата ми.
	— Той я е зарязал.
	— Но връзката й с него не би трябвало да предопределя твоята.
	— Той е зарязал и мен.
	— Съжалявам — избърсва нежно сълзите ми Ксандър. — А майка ти? Защо мисълта, че е бременна, те плаши толкова?
	— Мислиш ли, че преигравам?
	— Не съм казал такова нещо. Вероятно щях да реагирам по същия начин, ако ставаше въпрос за моята майка. Но не искам да проектирам собствените си доводи върху теб. Кажи ми какво се случва в главата ти.
	— Едновременно съм ядосана, наранена и засрамена — всичко в една голяма емоционална каша. Просто не искам да повярвам, че би го сторила отново. — Вдигам крака в креслото и се извръщам настрани, за да го погледна. — Изпитвам вина, задето мисля егоистично и предпочитам цял човек да не съществува, но е така. Не съм готова за подобна промяна.
	— Тези чувства ще отминат. Ще се размекнеш в мига, в който вземеш бебето в ръце.
	— Не, няма. Не харесвам децата и децата не ме харесват. Достигнахме до този консенсус преди много време.
	— Е, поне имаш достатъчно време да свикнеш с идеята — усмихва се той.
	— Ако е истина — въздъхвам и затварям очи.
	Палецът му чертае малки кръгове по опакото на ръката ми.
	— Толкова е хубаво да си тук, у дома. Трябва да идваш всеки ден.
	— Препоръчват ме в малки дози. — Засмивам се. — И като стана дума, време е да тръгвам. Утре съм на училище.
	— Няма начин. Ще останеш поне още час. — Ксандър ме придърпва в своето кресло. — Радвам се, че говориш с мен. Знам колко ти е трудно.
	— Благодаря, задето ме изслушваш. — Отпускам чело върху неговото.
	— Остава ли уговорката ни за утре вечер?
	Утре вечер? О, да! Кариерната вечер. Според календара майка ми ще отиде на срещата на бизнес асоциацията. Няма начин да го пропусна.
	— Да, остава.
	— А тази вечер? — Придърпва ме към себе си.
	— Какво за тази вечер? — Стомахът ми се преобръща без моето съгласие.
	— Какво ще правим през следващия час?
	— Ще работим по сайта ви? — Правя се на умислена.
	— Ха-ха.
	Опитвам се да изглеждам сериозна, въпреки че усмивката не иска да слезе от лицето ми.
	— Не, наистина трябва да го довършиш.
	— Сериозно ли говориш? — Килва глава и изучава лицето ми.
	— Не — отвръщам и го целувам.


>	Трийсет и трета глава

	Отварям вратата на магазина, като задържам звънчето във въздуха, и махвам на Ксандър да влезе.
	— Какво по…?
	— Шшт! — Изчаквам няколко секунди, за да се уверя, че майка ми няма да се върне през задния вход. Излезе… късно. Бях казала на Ксандър да дойде в шест и трийсет — половин час след нейното излизане, но минутите си минаваха и аз осъзнах, че планът ще ми се размине на косъм. Всъщност така стана още по-добре, защото можехме да я проследим. Преди смятах да я търсим, докато я намерим.
	Когато най-сетне си поемам въздух, виждам, че Ксандър не откъсва очи от мен в тъмната стая. Едната ми ръка е на гърдите му и го притиска към стената до входа на магазина. Дъхът ми отново секва.
	Оставям се да потъна в диханието му, което не би трябвало да ми се струва толкова познато, всъщност обаче е. Затварям очи и усещам как устните му се допират до моите. Иска ми се тази целувка да не свършва, но нямаме време.
	— Хайде. — Хващам го за тениската, дърпам го към задната врата и я отварям с прискърцване.
	— Кейман — прошепва Ксандър. — Ще ми обясниш ли какво правим?
	— Малко детективска работа. Частно разследване.
	Изваждам от задния си джоб снимките на Матю, направени с фотоапарата на Ксандър. Качеството е ужасяващо, защото принтерът ни е древен, но лицето му се вижда достатъчно ясно.
	— Какво гледам?
	— Искам да открия възможно най-много информация за този тип — отвръщам и се измъквам навън с Ксандър по петите.
	— Добре… Какво знаем досега?
	— Нищо.
	— Госпожица Научна наблюдателка не разполага с конкретни факти? — прочиства гърло Ксандър.
	— Имам предчувствие. — Че майка ми е бременна и държа да разбера всичко за потенциалния баща на детето.
	— Да разбирам ли, че предчувствията вече доказват теории?
	— Я млъквай.
	Засмива се и ме хваща за ръката. Подскачам от изненада и той ме стисва леко с усмивка. Странно е да държа ръката му. Сещам се за снимката в списанието, на която държи ръката на Сейди, и започвам да се чудя дали под прикритието на храстите някой няма да заснеме и нас.
	— Преместихме се тук, за да не сме в светлината на прожекторите — обажда се той, сякаш прочел мислите ми. — Лос Анджелис е ужасен. Там не разполагахме с никакво лично пространство.
	Кимвам, защото нямам представа как да отговоря на подобно изказване.
	— Но като се има предвид, че това не е точно процъфтяващата столица на Калифорния, а нашият бизнес е доста мащабен, ни се налага да пътуваме често. Понякога баща ми ме взема със себе си. Като утре например. Налага се да отида до Флорида. Ще се върна в петък, а в събота е благотворителният бал на майка ми.
	Не иска позволението ми, нали…? Просто ми го съобщава, защото… защото защо? Защото вече сме заедно?
	— Просто исках да попитам кога ще те видя пак.
	— Ами, другата седмица?
	— Ще го запишеш ли с молив в онзи огромен календар?
	— Не знам, графикът ми навярно е запълнен. Доста съм заета, така че първо ще проверя.
	Завиваме зад ъгъла и виждам червено-бялата тента на „Италианския ресторант на Луиджи“ и… гърба на майка ми, която тъкмо затваря вратата след себе си. Хмм. Това не го бях планирала. Очаквах да се срещне с висок, тъмен и зловещ мъж.
	— Сега какво?
	— Чакаме. — Отивам до малкото парче тревна площ на ъгъла, където има поне малка видимост към ресторанта, но не забелязвам майка ми. Решавам да седна на тревата. — Да не те е страх, че ще си съсипеш дънките? Сухо е.
	— Не… Просто… Да не би да шпионираме майка ти? — Сяда до мен.
	— Да — признавам с нежелание.
	— Кейман, знам колко си притеснена, но наистина ли това е правилният подход според теб?
	— Важно е да разбера нещо повече за него. — Посочвам мъжа на снимките.
	— Това ли е той? — Ксандър прехвърля снимките. — Бащата на… — Дори е неспособен да довърши изречението. Сякаш и него го е срам, точно като мен. Чудя се дали познава още някое извънбрачно дете.
	— Да. — Облягам се на дланите си.
	— Е, колко дълго ще чакаме тук? — кимва и се оглежда наоколо.
	— Нямам представа. — Може би ще се срещне с Матю след уговорката с асоциацията. Вземам снимките от Ксандър и ги оглеждам наново.
	— Значи смяташ, че от мен ще излезе добър детектив?
	— Какво?
	— Тази вечер е твоята „кариерна вечер“. — Той прави с пръстите си кавички във въздуха и успява да придаде класа дори на тях. — Нали така ми каза? Да беше ми намерила подходяща опция, за да я разгледам като възможност. Та, мислиш ли, че ще съм добър в детективската професия?
	— Да, защо не?
	— Защото съм изключително добър в наблюденията, разчитането на улики и интерпретирането на сигнали. — Хваща няколко стръкчета трева и ги откъсва. Изглежда наранен.
	В главата ми светва предупредителна лампичка. Трябва да поправя това, да му обясня, че става въпрос единствено за мен и майка ми и имам нужда от неговата помощ. Отварям уста, но вече е прекалено късно.
	Ксандър става, изтупва ръце и ми подава едната.
	— Ще те изпратя до вкъщи.
	— Оставам тук.
	— Добре — обръща се и си тръгва.
	— Съжалявам — казвам и той спира. — Аз съм една изцяло погълната от себе си глупачка. Ти направи прекрасни неща за мен, а аз не положих никакви усилия. Заведох те да копаем гробове. Ти ме заведе в лаборатория на университет.
	Ксандър се обръща и аз посочвам другия край на улицата.
	— Щях да те заведа при Еди. Идеята беше да ни научи да правим легендарните му мъфини и да ни разкаже как е стартирал бизнеса си. Надявах се да ти хареса, защото обичаш храната и някой ден може да имаш собствен ресторант. Но после се случи това и…
	Той скъсява разстоянието помежду ни, обгръща лицето ми с ръце и ме целува.
	За момент оставам без дъх, но после искам единствено да потъна в него. Да ям, да спя и да пия Ксандър Спенс. Не мога да му се наситя. Не знам как съм съществувала без него досега, но в момента енергията му е движещата ми сила.
	Отдръпва се и аз си поемам глътка въздух. Отпускам се върху тревата, защото костите ми не ме задържат изправена. Ксандър ляга на една страна до мен и се подпира на лакът.
	— Купих си рокля — оповестявам в състояние на абсолютно блаженство.
	— Ъм… вълнуващо.
	— Имам предвид, че с нея мога да те придружа на бала в събота. Ако искаш.
	— Ако искам? — поклаща глава той. — Разбира се, че искам да дойдеш. Мислех, че си решила твърдо да го пропуснеш. Да. Ела.
	Целува ме отново и аз се усмихвам на устните му. Заравям пръсти в косата му и го хващам за тила. Той ме щипва по бузата и аз избухвам в смях.
	Не съм чула стъпки или подрънкване на ключове. Чувам единствено как някой си прочиства гърлото. Сядам на тревата и кръвта нахлува в главата ми. За момент зрението ми се размазва. Но дори и така виждам втораченото в нас гневно лице на майка ми.


>	Трийсет и четвърта глава

	По неизвестна причина се разсмивам. Навярно защото все още не съумявам да контролирам ритъма на сърцето си. Или защото все още съм ядосана на майка ми, задето крие толкова неща от мен, и изпитвам задоволство от нейния гняв към мен. Или защото нямам ни най-малка представа какво да кажа. Независимо каква е причината, смехът ми прозвучава глупаво в тихата вечер.
	— Здрасти.
	Майка ми оглежда Ксандър: започва от току-що подстриганата му коса и завършва със скъпите му обувки. После погледът й се връща на мен.
	— Ще се видим вкъщи — заявява и си тръгва.
	Прехапвам устни, за да не се засмея. Изчаквам майка ми да завие зад ъгъла, отпускам се на тревата и придърпвам Ксандър при мен. Опитвам се да го целуна, но той се въздържа.
	— Кейман, почакай.
	— Какво?
	— Тя не знае за нас.
	— Естествено.
	— Не, не е. Не знаех. Очаквах да й кажеш, след като се представих.
	Чувствам се ужасно. Точно така трябваше да постъпя. И смятах да го направя преди съдбовното съобщение на телефонния секретар.
	— Какво ти дава основание да си го помислиш? Държах се като с непознат.
	— Предполагах, че се шегуваш. Аз…
	Тази вечер определено не съм отличник в категорията „Да накарам Ксандър Спенс да се почувства специален“. Прокарвам пръсти по китката му и хващам пръстите му.
	— Съжалявам. Майка ми си има история, заради която е предубедена. Мислех да й кажа, но после чух съобщението и всичко се преобърна. Ще й кажа.
	— Току-що го стори.
	Засмивам се отново и виждам как ъгълчето на устата му се повдига леко нагоре.
	— Е, при Еди още ли е отворено? Да отидем да хапнем.


	Ксандър се обляга на колата си и облизва глазурата от пръстите си.
	— Не знаех, че с Еди сте близки. Имате си тайно почукване за задния вход. Защо не си ми казала?
	— Не споделям малкото предимства, с които разполагам.
	Изхвърлям вече празната торба в кошчето на тротоара. Обръщам се, а Ксандър отново ме придърпва към себе си и заравя лице в извивката на врата ми.
	— Трябва да тръгвам. Майка ми търпеливо чака да ми се накрещи и ми се иска да приключа по-бързо с тази работа.
	— Ще одобри ли всичко това? Нас? — промърморва Ксандър някъде изпод косата ми. Аз рисувам форми в неговата и се усмихвам.
	— Да, след като те опознае. Как е възможно да не хареса Ксандър Спенс?
	— Така е. — Целува ме и ме пуска от обятията си.
	Отдалечавам се, но след няколко секунди се обръщам. Той е все още облегнат на колата и ме гледа как си отивам с глуповата усмивка на лицето. Препъвам се, но успявам да запазя равновесие и се засмивам.
	— Приятно изкарване във Флорида.


	Светлината в магазина е изгасена, стълбите в задната част обаче светят. Поемам си дълбоко дъх и ги изкачвам бавно. Все още не съм готова да се изправя срещу гнева в очите на майка ми. Прекалено съм щастлива. Не искам тя да разваля опиянението от последната ни целувка. Дали вече не е заспала? Защо пък да не ми се размине? Ха-ха. Няма как да се случи.
	Вратата се отваря със скърцане. Напрежението в стаята може да се среже с нож. Мама е седнала до кухненската маса и ме чака. Светлината в помещението е приглушена; само луничките под шкафовете осветяват кухненския плот. Запалвам лампата.
	— От колко време? — пита тя.
	— От два месеца.
	— С това момче ли излизаше?
	— Да.
	— А Мейсън? Мислех, че с Мейсън…
	Поклащам отрицателно глава.
	— С него сме само приятели.
	— Къде го срещна? — изправя се майка ми.
	Очевидно вече няма предвид Мейсън.
	— Тук.
	— Срещнали сте се тук? — Сочи пода.
	— Не, всъщност се срещнахме долу. — Посочвам вратата. Моментът не е особено подходящ за шеги и е разбираемо защо цялото й лице се изопва.
	— Знаеш, че семейство Далтън са… — Не може да изрече думата.
	— Адски богати? Да, знам.
	— Кейман… — въздъхва майка ми.
	— Какъв е проблемът? Харесваме се.
	— Хора като него не поддържат връзки с хора като нас.
	— Мамо, моля те — въздъхвам. — Не сме в деветнайсети век.
	Тя се изсмива с най-ироничния накъсан смях.
	— Колкото повече пари имаш, толкова по-бавно тече времето.
	— В смисъл — той ще остане на седемнайсет завинаги? — възкликвам уж изненадана.
	— Кейман, това не е шега — прекарва ръка през лицето си мама. — Какво ще си помисли госпожа Далтън?
	Поглеждам към свития й юмрук и усещам как и последната капчица еуфория се изпарява от тялото ми.
	— Какво общо има госпожа Далтън?
	— Срещнала си внука й в магазина. Ще ни сметне за непрофесионалисти.
	— Мисля, че госпожа Далтън ме харесва.
	— Харесва те като момиче от обслужващия персонал, не като гадже на внука й.
	Майка ми успя да ме остави безмълвна. Сякаш току-що ми каза: „Семейството на Ксандър ще сметнат, че не си достатъчно добра за него. И знаеш ли какво? Не си.“
	— Била си наясно, че няма да одобря връзката ви и затова излъга с кого излизаш.
	Направо не вярвам как така точно майка ми, която очевидно има доста тайни, проявява смелост да ми говори по този начин.
	— Мамо, звучиш абсурдно. Просто се забавляваме. Какво ти пречи да се зарадваш за мен?
	— Ето това си за него. Просто забавление. Не виждаш ли? Кейман, ти си развлечение, нещо, с което да се разнообрази, докато си намери подходящото момиче.
	— Чакай, да не би да създавам впечатлението, че искам да ми предложи брак? Мислех да изчакам поне още три седмици, докато зачекна темата.
	— Той се забавлява — пренебрегва саркастичния ми отговор мама. — Вълнуващо е: да се среща с момиче, което живее над магазин за кукли. Приключение. Но това няма да продължи дълго. Ще ти разбие сърцето.
	— Леле, нищо чудно защо баща ми така и не е дошъл да ме види.
	— Баща ти така и не пожела да те види! Точно това казвам, Кейман. Не го ли разбираш? Той ни изостави.
	Дишам дълбоко, гърдите ми се издуват и свиват, но въздухът не достига до дробовете ми.
	— Жестоко. Дали мога да го изнудвам? Да се появя в офиса му и да изкрещя „Татко!“? Като Уил Феръл в „Елф“?
	— Кейман, от твоите шеги нито една от нас няма да се почувства по-добре.
	Сякаш някой е хванал сърцето ми и го стиска в юмрук.
	— Никой не се шегува с „Елф“. Този филм е класика.
	— Насреща съм, ако пожелаеш да поговориш за чувствата си — въздъхва мама. — Не мога да те спра да се виждаш с Ксандър. Но ако някога си се доверявала на преценката ми и мнението ми те интересува, ще прекратиш връзката си с него.
	Тя не иска да разбере как се чувствам в действителност. Иска да спра да се виждам с Ксандър.
	— Схванах какво е мнението ти.
	Излизам от стаята с надеждата скоро да мога да дишам отново.


>	Трийсет и пета глава

	В събота чакам Ксандър пред магазина. През седмицата с майка ми разменихме едва по няколко думи. Не исках да й давам допълнителна възможност да заяви повторно отвратителното си мнение за Ксандър. Пристъпвам нервно на токчетата (всъщност са на Скай). Не нося токчета особено често. Но има списък със саможертви, които съм готова да направя за Ксандър, и токчетата са част от него. Както и „връзката с майка ми“.
	Паркира пред мен лъскава черна спортна кола и аз прехапвам устна. Бях се пошегувала, че има повече от една кола. Защо в някои стереотипи се вписва толкова добре, а в други — не? Сякаш външно се опитва да докаже на майка ми, че е права, за да я накара да го опознае и да разбере колко бърка. Само че тя няма да положи това усилие.
	Ксандър слиза от колата и сърцето ми прескача удар. Изглежда невероятно в костюм. Косата му е зализана назад, което му придава вид на по-възрастен. Кожата му е леко потъмняла по време на престоя му във Флорида.
	— Липсваше ми — казва.
	— Ти на мен също.
	— Изглеждаш невероятно.
	Роклята ми е по мярка, но не знам колко добре изглеждам в нея, защото прилепва по цялото ми тяло. А и фактът, че я купих от магазин за дрехи втора употреба, не ми помага особено. Роклите на тазвечерното събитие ще бъдат поне двойно по-хубави и около стотина пъти по-скъпи.
	— Чувствам се измамница.
	— Защо? Не си ли обикаляла цял живот по балове?
	— О, да, стотици. — Шляпвам го по ръката.
	— Е, ти си късметлийка. Мен майка ми ме кара да ги посещавам.
	— И правилно. Би било нечестно да лиши света от гледката на Ксандър в костюм.
	Подръпва крайчеца на сакото си.
	— Харесва ли ти?
	— Да. Много.
	Обвива кръста ми с ръката си и ме придърпва към себе си, заливайки ме с вълна от аромати — от този на паста за зъби до друг, на афтършейв. Стъпвам несигурно на токчетата, но се облягам на него и си възвръщам равновесието. Прегръщам го и се сещам, че майка ми сигурно гледа през прозореца. Ароматът и ръцете му обаче ми припомнят за какво се боря. За това. За него. Хубаво е да съм в прегръдките му. Там думите на майка ми изчезват.
	— Ухаеш добре. — Целува ме по бузата.
	— Ти също.
	— Ще влезем ли? — Поглежда към магазина.
	— Не… не. — Прегръщам го по-силно. Иска ми се да можех да го поканя вътре. Иска ми се майка ми да има желанието да го опознае и хареса. Както прие Мейсън.
	— Добре.
	Ксандър заобикаля колата, отваря пасажерската врата и ми помага да се кача. Той се настанява на шофьорското място и се обръща към мен.
	— Какво има, бейб? — Хваща ръката ми и я поставя на коляното си.
	— Така ли ще ме наричаш? Бейб?
	Ксандър се отдръпва и подкарва колата.
	— Не ти ли харесва?
	— Става. Но ме подсеща за прасето*.
	[* „Бейб“ е австралийско-американски филм от 1995 г., режисиран от Крис Нунън. Сценарият е базиран на романа „The Sheep-Pig“ на Дик Кинг-Смит. — Бел.пр.]
	— Ами дай друго предложение.
	— „Сладка“ също никога не ми е допадало, главно защото не съм сладка и ме кара да се смея.
	— Какво е мнението ти за „кукличке“?
	— Ха! Само ако искаш да се мръщя всеки път, като ми го кажеш.
	— Добре, а как ти се струва „Момичето, променящо темата“. Отива ти. — Стисва лекичко ръката ми. — Добър опит, но какво има… кукличке?
	— С майка ми имахме огромен скандал — въздъхвам.
	— За мен?
	— Толкова си арогантен. Светът не се върти около теб.
	— Тогава за какво?
	— За теб.
	Усмихва се. Обичам усмивката му. Не искам да говоря за майка ми. Искам да говоря за усмивката му и за целувките ни. Тази тема определено ми допада повече.
	— Майка ти какво не харесва у мен?
	— Предимно богатството ти. Ако можеш да промениш този факт, ще направиш живота ни много по-лесен.
	— Ще помисля по въпроса.
	— Благодаря, много си мил.
	— Значи иска нещо различно за теб?
	— Какво имаш предвид?
	— Различно от миналото й?
	— Точно. Основно, защото не иска да излизам с богаташ, да забременея и той да ме остави сама с детето.
	— И отдава всичко това на парите му?
	— Знам, абсурдно е.
	— Така ли е започнала историята с живеенето над магазин за кукли?
	Замислям се как родителите на баща ми са й дали пари, за да започне бизнес.
	— Всъщност, да.
	— Значи си живяла там през целия си живот?
	— Да.
	— Леле, доста е крайна.
	Не схващам какво общо има крайността й с обитаването на апартамент над магазин за кукли.
	— Предполагам, по свой си начин.
	— Смятах моята майка за крайна, но твоята я бие по точки.


	През целия си живот не съм виждала по-красиво помещение от балната зала в хотела: с големи полилеи, подове с изрисувани плочки, плътни завеси, спускащи се от тавана. Ксандър ме насочва към маса в предната част и аз се възползвам от случая да си поема дълбоко дъх. Какъв безумен съвет ми даде Хенри, преди да срещна Мейсън? О, да, да бъда себе си. Не съм убедена, че това ще проработи тук. Не беше ли по-добре да изпратя някой друг да ме замести за тази вечер.
	Виждам госпожа Далтън. Иде ми да избягам и да се скрия някъде. При всеки друг случай, при всяка друга ситуация, присъствието й би ме успокоило. Но след думите на майка ми, усещам как дланта ми започва да се поти в шепата на Ксандър, сякаш я е огрял прожектор.
	Погледите ни се срещат и по челото ми избива пот, която деликатно забърсвам. Тя ми се усмихва и махва.
	— Май ни привикаха. — Смигва ми той след умишления подбор на думи. Иска ми се да си върна чувството за хумор, но притеснението ми идва малко в повече.
	— Кейман — обръща се към мен госпожа Далтън. — Не знаех, че ще идваш. Радвам се да те видя. И съм доволна, че Алекс е успял да те очарова.
	— Не ми беше лесно, бабче. Това момиче не се даде ей така. — Целува ръката ми Ксандър.
	— Нещата, които си заслужават, обикновено се случват трудно.
	Може да се заблуждавам, но не ми звучи като баба, сърдита на внука си, защото излиза с обслужващия персонал.
	— Дръж се добре с нея; иначе ще се разправяш с мен. — Вдига заканително пръст госпожа Далтън.
	— Това предупреждение не е ли към нея? Все пак съм ти внук.
	Ксандър се привежда, целува баба си по бузата и й прошепва нещо, а тя се разсмива.
	— Какво й каза? — питам го, след като се отдалечаваме.
	— Уверих я в способностите ти сама да се грижиш за себе си и нямаш нужда от допълнителна охрана.
	— Така е.
	— По принцип е редно да поздравя разни хора, преди да се настаним на масата, но какво ще кажеш да потанцуваме и после да си намерим местата?
	— Не.
	— Не искаш да танцуваш с мен?
	— Не, тоест да, искам да танцувам с теб, но не се показвай като лош син точно тази вечер. Майка ти ще ме намрази.
	— Не, няма — засмива се той. — Дори наскоро отбеляза колко по-отговорен съм станал. Отдава го на твоето благотворно влияние.
	— Дори не съм подозирала какво правя, като се има предвид, че напоследък съм кралицата на безотговорността.
	И то според собствената ми майка.
	— Хайде, свирят нашата песен.
	Заслушвам се. Групата, настанена в ъгъла, свири класическо произведение. Както спомена и Лукас — нямат вокалист.
	— Това ли е нашата песен?
	— Ами това е твоята банда, нали? Значи всяко парче, което забият, е наша песен.
	— Така си е.
	Токчетата ми позволяват лесно да се сгуша във врата му. Разкопчавам три копчета от жилетката му и плъзвам ръка по гърба му, докато се поклащаме в ритъм заедно с още няколко двойки.
	Ксандър започва да си измисля абсурдни думи и да ги пее фалшиво в ухото ми.
	— Защо не вземеш микрофона? Групата се нуждае от теб.
	— Какво? Да не предпочиташ медения глас на Тик?
	— Да.
	— Аз също — засмива се той.
	Женски глас прекъсва шегите ни.
	— Здравей, Кейман.
	— Майко. — Спира Ксандър и я прегръща.
	Госпожа Спенс ме изненадва, като прегръща и мен. Прическата на русата й коса е перфектна. Веждите й са подчертани до съвършенство, а кожата й явно е инжектирана с нещо вълшебно, за да я направи мека и бляскава.
	— Толкова е хубаво да виждам сина ми постоянно усмихнат. Много му отива, не мислиш ли?
	— Наричам усмивката скритото му оръжие.
	— Така ли? — повдига вежда Ксандър.
	— Предимно наум, но понякога и зад гърба ти. — Поглеждам крадешком към госпожа Спенс. Аз съм себе си; надявам се чувството ми за хумор да не я отблъсква. На устните й грее усмивка, затова си мисля, че съм в безопасност.
	— Е, това обяснява доста неща. — Придърпва ме от едната си страна Ксандър.
	— Дойдох само да ви поздравя. За съжаление, не мога да остана. Някой трябва да се погрижи събитието да върви по план. — Ръката й се спуска по рамото ми. — Но нека си поговорим по-късно, само ние двете. Ще се радвам да те опозная.
	Кимвам и се усмихвам, независимо от желанието ми да кажа: „Ето това звучи като качествено мъчение.“
	Тя се отдалечава и Ксандър ме придърпва обратно към себе си.
	— Не очаквам да запомниш имената на всички, но ще ти представя членовете на нашето семейство.
	И той не само изброява имената на голяма част от присъстващите, но и разказва по някоя кратка забавна история за всеки.
	— А това. — Посочва другия край на залата. — Е братовчедка ми Скарлет.
	— А, да, куклата. — Накланям глава. — Наистина прилича на онази кукла.
	— Нали? — засмива се той. Скарлет сякаш дочува разговора ни, защото поглежда към Ксандър и се запътва към нас.
	— Скарлет.
	Тя му подава ръка и целува въздуха до бузата му.
	— Това е Кейман.
	— Здравей. Слушала съм много за теб.
	Хвърлям кос поглед към Ксандър. През цялото време ли говори за мен? И какъв е подходящият отговор на подобно изказване?
	— Явно Ксандър има нужда да излиза по-честичко. След като аз съм основната му тема за разговор…
	Скарлет докарва усмивка с размера на кукленската й двойничка и стисва бицепса на Ксандър.
	— Видя ли кого е довел брат ти?
	— Не, още не сме се настанили на масата — отвръща Ксандър и проточва врат, за да види дамата на брат си.
	— На твое място бих я избягвала. Има комплекса на Пепеляшка.
	— Сериозно ли? — засмива се Ксандър. — Лукас?
	— Не съм изненадана, предвид това къде учи.
	Ксандър споменал ли е пред семейството си, че съм бедна като църковна мишка? И ако беше, нямаше ли да се опита да омаловажи изказването на Скарлет, вместо да се съгласява с нея?
	— Както и да е, радвам се, че се запознахме, Кейман. Трябва да тръгвам, Брадли току-що дойде.
	Наблюдаваме я как се отдалечава. Очаквам Ксандър да замаже ефекта от разговора с нещо от типа на: „Скарлет е тотален сноб“ (а тя очевидно е). Но той не го прави. Вместо това ми предлага лакътя си и казва: „Хайде да се настаним“. В крайна сметка ме отвежда точно до Лукас.
	— Нали Скарлет каза да ги избягваме?
	— Няма как да стане. Местата са разпределени, а аз съм гладен.
	— Кейман. — Става и ме прегръща с една ръка Лукас. — Не очаквах да дойдеш тази вечер. Решила си все пак да изпиташ върховната скука на бала.
	— Да, ами… — Чудя се какво да кажа. Все още съм в шок от думите на Ксандър и Скарлет.
	Лукас представя момичето от дясната си страна.
	— Това е Лиа.
	Лиа не се изправя, но ми се усмихва.
	— Приятно ми е.
	Ксандър издърпва стола до себе си и аз покорно се настанявам.
	— Къде е Самюел? — оглежда се Ксандър. На масата има още две празни места и две картички с имена.
	— Пътува насам.
	Самюел пристига след пет минути и точно както Лукас прегръща Ксандър сякаш не са се виждали от години. Лукас се включва към прегръдката. После Самюел ни представя дамата си и си разменяме няколко любезности.
	— Самюел — казва Ксандър с ръка на кръста ми. — Това е Кейман Мейърс.
	— _Онази_ Кейман Мейърс? — Впечатлена съм колко различно изглежда всеки от тримата братя. Ксандър определено е наследил тъмната кожа на баща си, докато другите двама са по-светли като майка си. — Толкова съм слушал за теб.
	— Съжалявам.
	Настаняваме се на масата и Самюъл подава празната си чаша на сервитьора наблизо, за да я напълни.
	— Е, Кейман, имаш ли някаква връзка със семейство Мейърс от „Ес Си Ем Фармаси“?
	Понечвам да отрека, но Ксандър ме изпреварва.
	— Да, те са баба й и дядо й. Включени са в списъка с гости тази вечер. — Оглежда се около нас. — Все още не са пристигнали, но щом дойдат, ще накарам Кейман да ме запознае.
	— Баща ми много уважава дядо ти — отбелязва Самюел. — Твърди, че човек, способен да докара такава печалба от магазини на средно ниво, е гений. Лично аз бих искал да вляза в главата на подобен умел бизнесмен.
	Шокът блокира мисълта ми. Затова ли семейството на Ксандър ме харесва толкова? Защото им е казал, че съм богата?


>	Трийсет и шеста глава

	— Аз нямам баба и дядо.
	Лукас и Ксандър се засмиват едновременно.
	— Боже, шегува се толкова хладнокръвно; как се справяш с това, Ксандър?
	— Приемам, че винаги се шегува.
	— Не знаех, че семейство Мейърс имат роднини тук, докато Ксандър не ми каза за теб — усмихва се Самюел.
	— Аз също не бях наясно — кимва Ксандър. — Но после баба ме осведоми.
	В думите му няма никаква логика. Госпожа Далтън сигурно се е объркала. Възможно ли е да е направила някаква връзка между мен и супербогатото семейство Мейърс само заради фамилията ми?
	Едва преглъщам и оглеждам масите наоколо. Хвърлям и поглед какви хора влизат през вратата. Наистина излъгах, че нямам баби и дядовци. Имам, четири броя. Просто не ги познавам. Родителите на майка ми са се отрекли от нея, щом е забременяла, а родителите на баща ми са й дали пари, за да си държи езика зад зъбите. Имам най-хитрите баби и дядовци във вселената. Мейърс е фамилията на майка ми, но тя е доста популярна. Изключено е тя да има каквато и да било връзка със собствениците на „Ес Си Ем Фармаси“, семейство Мейърс. Просто съвпадение на имената. Поглеждам към госпожа Далтън в другия край на залата. И милата госпожа Далтън ми се усмихва.
	Всички погледи на масата са вторачени в мен. Явно някой ми е задал въпрос. Нечия ръка стисва коляното ми и аз подскачам. Проследявам дланта през лакътя до рамото и обезпокоените очи на Ксандър.
	— Добре ли си? — пита ме.
	— Не… Да… Трябва да отида до тоалетна.
	— Минаваш през онези врати и свиваш вдясно. — Става, за да ми покаже той, след което ме целува по бузата. — Само да не избягаш през прозореца. Тъкмо започва най-скучната част, не бива да я пропускаш.
	Опитвам да се засмея, но от устата ми не излиза и звук. Влизам в банята, затварям се в една от кабинките и насилвам съзнанието си да възприеме случилото се. Ксандър ме мисли за богата. Смята, че произхождам от заможно семейство. Затова, откакто чу фамилията ми, баща му няма проблем с мен, а братята му ме възприемат като равна. От устните ми се откъсва хлипане и бързам да го заглуша с ръка.
	— Богатите момчета са тъпи — прошепвам си в опит да пробудя гнева в себе си. Точно в момента не мога да си позволя да ме наранят. Искам да се прибера у дома с ненакърнено достойнство.
	Тръгвам да излизам от тоалетната и тъкмо стигам до вратата, когато тя се отваря със замах и едва не ме поваля.
	— Съжалявам — избълва момиче, профучало край мен. Застава пред една от мивките и опитва да изпере петно от бялата си риза. Черната й пола ми подсказва, че е част от персонала. Изглежда, всеки момент ще се разплаче.
	— Добре ли си?
	— Току-що ме заляха с червено вино и едва ли ще успея да го изпера. — Започва да търка още по-усилено и се пресяга за още сапун. — Шефът ще ме отпрати.
	— Чакай. Не ползвай сапун. Ето, виж какво имам. — Бръквам в чантичката си и изваждам малка бутилка с пероксиден разтвор. Клиентите рядко цапат куклите в магазина, но от време на време дете с лепкави пръсти или любител на кафето сътворяват някоя беля. Този разтвор прави чудеса. Сипвам малко на ризата й и го попивам с кърпа от плота.
	— Ето, казах ти. Магичен е.
	Момичето поглежда към ризата си и ме придърпва за прегръдка. В някакъв момент вероятно осъзнава, че не бива да се приближава прекалено до гостите, и ме избутва.
	— Аз… Съжалявам, просто… Много ви благодаря.
	— Няма проблем, просто имах подходящия разтвор подръка.
	— Е, оценявам го.
	— Пак заповядай.
	Момичето проверява състоянието на бялата си риза още веднъж и преценява:
	— Е, най-добре да се връщам на работа.
	— Успех.
	Момичето излиза от банята и аз се облягам на студената стена. „Кризата“ й ме разсея за момент, но не промени каквото ме очаква отвън.
	Наложително е да се махна оттук. Как ще погледна Ксандър в очите и ще му кажа истината? Тръгвам към залата и едва не се сблъсквам с жена със слушалка и микрофон, която държи клипборд.
	— Вие ли сте ръководителя на събитието? — Спирам до нея.
	Явно знае как да се справя с гостите, защото се усмихва, макар в очите й да прозира паника. Вероятно се страхува да не се оплача.
	— Да, мога ли да ви помогна с нещо?
	— Ксандър Спенс ми каза, че баба ми и дядо ми са тук, но не мога да ги намеря. Бихте ли ме упътили на коя маса са? Семейство Мейърс. — Посочвам папката й, в случай че е забравила разположението на масите в залата.
	— Разбира се. — Прехвърля няколко листа и прокарва пръст през един от тях. — Ето ги. Трийсета маса. Ще ви я покажа.
	— Благодаря.
	Сякаш вървя под вода. Краката ми се движат на забавен каданс; главата ми пулсира от напрежение. За втори път тази вечер се подпирам на най-близката стена.
	— Ето там са. Тя е с тюркоазена блуза. Виждате ли я?
	Проследявам посоката на пръста й до дамата в тюркоазено.
	— Да. Ето я. Благодаря.
	— Няма проблем.
	Ръководителката се отдалечава с бързи крачки, вероятно за да отговори на тънкото гласче, което крещеше в ухото й.
	И двамата са с гръб към мен; жената в тюркоазената блуза има тъмна коса до раменете, а мъжът е посребрен. Оставам в дъното на залата и чакам удобен момент да зърна лицата им. И най-сетне се обръщат. Очаквам да ги разпозная или да ме връхлети някакво чувство, но нищо подобно не се случва. Изведнъж от плещите ми пада голям товар.
	Жената поглежда право в очите ми и изражението й запраща много по-голям товар върху мен: разпознава ме. Устата й оформя „Сюзан“. Виждам го чак от мястото, където стоя. Лицето ми пламва.
	Госпожа Далтън не се е объркала. Семейство Мейърс наистина са моите баба и дядо.
	Жената сграбчва ръката на мъжа си и той я поглежда учудено. Не изчаквам да видя как ще се развие ситуацията. Врътвам се на пета, за да избягам право през вратата, но се сблъсквам с Ксандър.
	— Ето къде си. Тъкмо донесоха ордьоврите. Хайвер с крекери и гръцка салата. Обичаш ли хайвер?
	— Не знам. Никога не съм опитвала.
	Спомням си думите му колко крайно било решението на майка ми да живеем над магазина за кукли. Според него, че майка ми го е взела умишлено, за да ми покаже как живеят другите. Сега осъзнавам, че действително е така. Майка ми е израснала в богаташко семейство. Ето защо знае толкова много за техния живот. Майка ми…
	Излъгала ме е. Целият ми живот е една лъжа. Не. Нейният живот е лъжа. Моят е истината. Разорени сме. Живеем ден за ден. Утре магазинът ни може да не съществува.
	— Какво има? Направих ли нещо? — пита Ксандър.
	Явно очите ми хвърлят гневни светкавици.
	— Харесваш ме само защото си мислиш… — Не успявам да завърша изречението. Прекалено съм ядосана. И не само на него. На всичко. На майка ми, на ситуацията тук, на баба ми и дядо ми, които дори не познавам. — Трябва да тръгвам.
	Изстрелвам се от мястото си и забелязвам още едно познато лице. Него пък съвсем не искам да виждам. Робърт. Защо ли не го залях с онази кола?
	— Чакай. — Хваща ме Ксандър за лакътя. — Говори с мен.
	— Не си спомням да съм чул името ти — намесва се Робърт.
	— Защото не съм го казвала — крясвам.
	— Къде е гаджето ти? Мейсън, нали? Много добър певец.
	— Робърт, моментът не е подходящ. — Ръката на Ксандър се затяга около моята.
	— Видях я на концерта миналата седмица. Не знаех, че с Мейсън са заедно.
	— Защото не сме.
	— Какво имаш предвид? — Пуска ме внезапно Ксандър.
	— Натискаха се цяла вечер.
	— Не сме. — С крайчеца на окото си виждам как баба ми приближава. — Трябва да тръгвам.
	— Кейман. — Ксандър изглежда наранен, но аз също съм наранена. Толкова наранена, че губя способност да мисля трезво. Толкова наранена, че дори не изпитвам желание да се защитавам пред гадния му приятел. Искам само да си тръгна.
	Така и правя.


>	Трийсет и седма глава

	На път към магазина в мен се борят няколко емоции. От една страна е непоносимият гняв към майка ми, задето ме е лъгала цял живот. От друга — непробиваемата мъка на разбитото ми сърце, която ме тласка да се хвърля в обятията й, да призная колко е била права и да я моля да излекува тъгата ми.
	Майка ми стои зад касата като статуя. Сякаш през цялото време ме е чакала. Лампите са изключени и единствено няколко светещи рафта разреждат тъмнината. Сред заобикалящите я кукли лицето й изглежда почти безжизнено.
	— Съжалявам — казва. — Не бях честна.
	— Тази вечер бяха там — отронвам с дрезгав глас. Гърлото все още ме боли.
	— Кои?
	— Родителите ти.
	Лицето й се сгърчва от шок, последван от опустошение. Майка ми отпуска глава в ръцете си на плота, но аз съм прекалено заета да съжалявам себе си, за да ми стане жал за нея. Подминавам я, изкачвам стълбите и влизам в стаята си, затръшвайки вратата.
	През живота си съм виждала много счупени кукли. Някои поражения са малки — липсващо пръстче например, а други са със спукан череп или счупен крайник. Но нищо не е съизмеримо с това колко счупена се чувствам аз в момента. Вината си е моя. Бях наясно, че сме от тотално различни породи. Защо си позволих дори беглата надежда, че мога да се превърна в част от неговата?
	Преобличам се с анцуг, свивам се на леглото и най-сетне пускам натрупалите се в мен сълзи да излязат като ридание.
	Някой чука на вратата ми, но не му обръщам внимание. Това, разбира се, не спира майка ми да влезе в стаята. И защо би я спряло? Очевидно тя не проявява и капчица уважение към чувствата ми. Избърсвам си сълзите и опитвам да упражня контрол върху дишането си. Майка ми сяда зад мен на леглото.
	— Няма добро обяснение за решението ми да не ти казвам кои са родителите ми. Навярно малка част от мен се е уплашила да не поискаш техния живот. Да не потърсиш от тях всичко, което аз не успях да ти осигуря.
	Ако ме беше оставила на мира, вероятно щях да се сдържа. Но вече не мога да потуша огъня в гърлото си.
	— Защо си тръгна? Какво направиха?
	— Не съм си тръгнала, Кейман. Те ме изхвърлиха. Отрекоха се от мен. За това не съм те излъгала. Но съжалявам. Наистина съжалявам. Можех да бъда по-открита с теб. Бях ядосана на родителите ми, с наранено честолюбие. И не им дадох шанс да се сдобрим, дори когато го поискаха. Просто изчезнах.
	— И ми внуши чувство за вина, задето запазих Ксандър в тайна? Каза ми, че не струвам нищо. Че госпожа Далтън и семейството й ме мразят.
	— Съжалявам.
	— И госпожа Далтън знае коя си? Не разбирам.
	— Знае историята ми, но се съмнявам да познава родителите ми. Явно през цялото време е пазила тайната ми.
	— Питам се дали някога ще мога да ти се доверя отново. Ядосана съм.
	— Разбирам. Надявам се да успееш, но те разбирам.
	— Ксандър не е идеален, но е мил и се държеше добре с мен. И ти не му даде шанс. Той не е баща ми. И аз не съм ти. Няма да забременея и да избягам.
	— Знам — кимва тя, след което стрелва ръка към корема си и си поема дълбоко дъх.
	— Какво има?
	— Нищо, добре съм. Имам нужда от… — Става, помайва се из стаята и накрая се подпира на стената.
	— Не изглеждаш добре. — Изправям се и аз.
	— Трябва да си полегна. — Понечва да тръгне, но залита и се подпира на стола до бюрото.
	— Мамо. Нещо не е наред.
	Тя се хваща за стомаха и изхвърча от стаята ми. Следвам я в банята, където тя едва успява да се добере до мивката, за да повърне. Всичко се обагря в червено.
	— Мамо! Това кръв ли е?
	Избърсва си устата с ръка и започва да кашля.
	— Случвало ли се е преди?
	Поклаща глава.
	— Добре, отиваме в болницата. Веднага.


	Кръстосвам коридора в очакване докторът да ми каже как е майка ми. Тук съм от два часа. Едва не припадам, когато най-сетне излиза от стаята. Оглежда се наоколо и накрая пита:
	— Само ти ли си?
	— Дали съм само аз? — Не разбирам въпроса му.
	— Има ли още някого с теб?
	— О, не, само аз съм. — Чувствам се зле. Защо не се обадих на Матю? Той трябваше да е тук. Има правото да знае. Обещавам си да намеря номера му и да му звънна веднага щом приключа с доктора. — Майка ми добре ли е?
	— Вече е по-добре. Пуснахме й някои изследвания и й дадохме нещо, за да поспи.
	— Ами… — Колебая се как да продължа. — Бебето добре ли е?
	— Бебе? — Очите му се разширяват и той забива поглед в клипборда. — Казала ви е, че е бременна?
	— Не. Но си помислих, че е възможно.
	— Не, не е. Ще пуснем обаче кръвни изследвания, за да сме сигурни.
	Срам ме е от залялото ме облекчение. Ала то не трае дълго, защото осмислям думите на лекаря. С нея се случва нещо далеч по-сериозно. Притеснението бързо измества срама.
	— Болна ли е?
	— Да, и в момента се опитваме да разберем от какво. Хубавото е, че отхвърлихме по-сериозните заболявания. — Потупва ме по рамото, сякаш така ще ме успокои. — Скоро ще разполагаме с повече информация.
	— Може ли да я видя?
	— В момента спи. Нуждае се от почивка. Но обещавам да те извикам, щом се събуди. — Млъква и се оглежда. — Не бива да си сама в такъв момент.
	Но съм. Майка ми е всичко, което имам.
	— Нямам мобилен телефон.
	— Има ли телефон, на който да се свържем с теб?
	За разлика от всеки тийнейджър, когото познавам, в много притеснителни моменти ми е липсвал телефон подръка. И независимо от всепоглъщащото желание да отида в чакалнята и да заспя в някое старо кресло, за първи път ме обзема чувството, че ще умра без телефон. Хрумва ми да отида у Скай. Ами ако тя не е вкъщи? А и живее десет минути по-далеч от болницата от мен. Вижда ми се непосилно да съм с десет минути по-далеч от майка ми. Съобщавам му номера на телефона в магазина и си тръгвам.
	Прибирам се право вкъщи, сядам до телефона и чакам. Няма да стане така. Мозъкът ми трябва да е зает с нещо. В магазина винаги се намира какво да се прави. През всичките ми години никога не се е случвало да почиствам рафтовете в един часа през нощта. След известно време стигам до витрината, оставяйки след себе си цяла стена с блестящи рафтове. Потънала съм в пот. Подхващам другата стена. На средата намирам табелка с име на липсваща кукла. Кари. Оглеждам всички рафтове, но не я намирам. Сигурно майка ми я е продала днес и е забравила да прибере табелката в чекмеджето за следващата ни поръчка.
	Излишно е обаче да поръчваме Кари. Тя е от разпространените кукли и очаквам да имаме поне още две на склад. Кари е спящо новородено бебе със спокойно лице. Всички я харесват. Дори аз я смятам за сладка, а това си е постижение, защото почти всички други кукли ме плашат.
	Отивам в склада и на втория рафт виждам три кутии с етикет „Кари“. Достатъчно ниско е, за да ги стигна без помощта на стълба. Грабвам първата и на мига разбирам, че е празна. Отварянето на капака само потвърждава подозренията ми. Вземам втората кутия. Празна. Свалям всички кутии, независимо от етикетите по тях, и скоро подът е покрит с опаковъчен материал. В тях няма нито една кукла.
	Вече знам точно от колко време се нуждае човек, за да провери цяла стена с кутии за кукли. Четиресет и пет минути. Сядам на пода и заравям лице в коленете си. Винаги съм смятала, че подкрепям майка ми, че споделям теглата й, че правя повече от достатъчно да управлява магазина. Става ясно обаче, че през цялото време тя се е справяла сама. Защо се беше затворила за всички в живота си?
	Защо аз правя същото?
	Грабвам телефона и набирам номер.
	— Ало? — Чувам сънен глас след четири позвънявания.
	— Имам нужда от теб.


>	Трийсет и осма глава

	— Какво се е случило тук? — възкликва Скай, след като влиза в склада.
	— Всичко е един голям хаос.
	Тя сяда на дивана и потупва възглавницата до себе си. Настанявам се и отпускам глава в скута й. Скай се заиграва с косата ми — сплита и разплита кичури от нея.
	— Аз съм ужасен човек. Смятах бременността на мама за най-страшното, което може да ми се случи. А сега имам чувството, че ще умра от притеснение.
	— Кажи ми какво стана.
	— Майка ми не е добре. В болницата е, но не ме пуснаха да остана.
	— Значи не е бременна?
	— Не.
	— Каква е тази история с Матю тогава?
	— Не знам. Може и да излизат. Трябва да му се обадя, нали? — Главата ужасно ме боли. — Но нямам телефонния му номер.
	— Не се тревожи, майка ти ще се оправи. Утре сама ще се обади на Матю.
	Кимвам и тя ме погалва няколко пъти по косата.
	— Къде е Ксандър? Отиде да ти вземе нещо за хапване ли?
	Стисвам очи. Не искам да се замислям за другата ужасна част от вечерта.
	— С Ксандър вече не сме заедно.
	— Какво? Защо?
	— Мислел ме е за богата, Скай. Затова ме е харесал.
	— Ъм — прокашля се тя и се размърдва на дивана. — Не се обиждай, но той е бил тук, нали? Как въобще ще си помисли, че си богата?
	— Познава баба ми и дядо ми. Родителите на майка ми. Те се оказаха едни от най-богатите хора в Калифорния.
	— Какво?
	— Бяха на благотворителния бал.
	— Леле. Това си е лудост.
	— Лудост е, нали? — Надигам се и сядам. — Нормално е да съм ядосана. На майка ми. На Ксандър.
	— Ядосана си на Ксандър, защото баба ти и дядо ти са богати?
	— Не. А защото това е причината да ме хареса.
	— Така ли ти каза?
	— Не, но… — Прокарвам длани по лицето си. — Но как който и да било от нас ще разбере дали е било така, или не? Дори и да поиска да продължим да се виждаме, няма как да разберем защо ме е харесал в началото.
	Скай взема ръката ми.
	— Не е нужно да знаеш. Най-добре му се довери.
	— А майка ми? И на нея ли да се доверя? Та тя ме е лъгала през целия ми живот. И съм й ядосана. Но и изпитвам вина за болестта й.
	Отпускам се на дивана и се вторачвам в тавана.
	— Разбирам те. И аз щях да съм ядосана. Но не мислиш ли, че е редно те да знаят какво е състоянието й?
	— Кои?
	— Родителите й.
	Кимвам. Права е.
	— Ще се обадиш ли утре на Ксандър да ти даде информация за тях?
	— Не искаш ли ти да говориш с него?
	Притискам очите си с длани.
	— Не. И не му казвай нищо за майка ми, моля те. Не искам да идва от чувство за вина или съжаление.
	— Разбира се. Ще му се обадя и ще намеря телефона им. — Скай се премества на пода и полага глава до моята на дивана. — Защо не опиташ да поспиш? Аз ще поема смяната до телефона.
	— Не мога да заспя.
	— Да извикам ли Хенри? Ще ни посвири на китара и ще те разсее.
	— Три и половина сутринта е. Той не спи ли по това време?
	Тя си поглежда телефона, за да провери дали не бъркам часа.
	— По-скоро не. Той е нощна птица.
	— Според мен нощта приключва към два. Явно е сутрешна птица.
	— Защо нощта да приключва в два?
	— Не знам. До толкова мога да остана будна. Значи тогава свършва вечерта.
	Тя се засмива и праща съобщение.
	— Ако отговори, значи е буден. Ако не, значи спи.
	— Леле, какъв научен подход да определиш кой е буден и кой спи.
	— Радвам се, че не си изгубила чувството си за хумор. — Потупва ме нежно по главата Скай.


	Някъде в ранните сутрешни часове осъзнавам колко добро момче е Хенри. Радвам се, че Скай е успяла да погледне отвъд острия му нос. Заспивам под звуците на китарата му.
	Отварям очи и виждам Скай да говори по телефона в другия край на стаята. За секунда от дрямка се оказвам напълно будна, скачам от дивана и едва не премазвам заспалия на пода Хенри. Тя вижда, че се приближавам и ми махва с ръка да спра.
	— Ксандър — прошепва, а аз се врътвам на пета и се връщам на дивана. Да се надяваме, че Скай ще се добере достатъчно бързо до нужната информация. След това той ще може спокойно да ме изтрие от живота си.
	— Не — отвръща Скай. — Тя спи.
	Колко е часът въобще? Пресягам се и обръщам часовника на китката на Хенри, за да го погледна. Десет и половина сутринта. Леле. Спала съм поне пет часа, а все още не ме е изоставило чувството, че някой ми е разбил главата с бухалка. И защо Скай продължава да седи на телефона? Колко време отнема да запишеш телефон и адрес?
	— Ксандър, моля те — чувам я да казва. Прекалено е мила. Аз щях да съм взела телефона и да съм забравила. Впрочем, ще се обадя в болницата, докато я чакам. Оглеждам се за телефона, но осъзнавам, че е в ръката на Скай. Защо не му е звъннала от мобилния си? Ами ако от болницата се опитват да се свържат с мен? Гневът ми към Ксандър се завръща с нови сили.
	— Не — въздъхва Скай. Тъкмо се каня да стана и да дръпна телефона от ръцете й, когато казва „благодаря“ и започва да записва нещо на един лист. — Да, разбира се. Ще й предам.
	Най-сетне затваря.
	— Какво ще ми предадеш?
	— Че иска да говори с теб.
	— Полезна информация. Аз не искам да говоря с него.
	— Знам. — Подава ми листчето и се сгушва до Хенри, галейки го по бузата. — Хенри. Събуди се.
	Сритвам го по крака и той се стряска.
	— Не е зле понякога да си малко по-груба, Скай.
	Тя врътва очи, но се усмихва. И макар да твърдя, че трябва да е малко по-груба, не бих я заменила за нищо на света.


	Час по-късно вече съм в болницата и чакам някой да ме насочи. Все още никой не ми се е обадил, но след като Скай отиде на работа, а аз се свързах с родителите на мама, за да ги информирам за състоянието й, не ме свъртя и секунда повече у дома. Рецепционистката най-сетне затваря телефона и съобщава:
	— Тя е в стая номер 305. Вземете асансьора до третия етаж и изчакайте някой да ви пусне в крилото.
	— Благодаря.
	Притеснявам се. Просто искам да видя мама. Ще се почувствам доста по-добре, ако само я зърна. Голяма част от гнева ми се е трансформирал в тревога, но някъде дълбоко в мен все още витае яд, който се опитвам да прогоня. С влизането в стаята й виждам бледото й, но спокойно лице, и въздъхвам от облекчение. Придърпвам един стол до леглото й и се насилвам да взема ръката й в своята.
	— Здрасти, мамо — прошепвам. Не помръдва.
	Губя представа в продължение на колко часа седя тук и държа ръката й (Един? Два?), но най-сетне на вратата се появява доктор и ме вика в коридора.
	— Съжалявам, че снощи не ви пуснах при нея, но положението с посетителите долу е доста по-трудно заради общите стаи. В крайна сметка я преместихме тук.
	— Е, как е тя?
	— Все още чакаме резултатите от някои изследвания. Майка ти била ли е изморена напоследък?
	— Да.
	Той кимва, сякаш отговорът ми не го изненадва.
	— Допускам каква е причината за състоянието й, но държа да направя вътрешен оглед на стомаха с камера. Ултразвукът не ми помогна особено, налага се по-подробен преглед.
	— Добре. Опасно ли е?
	— Не, процедурата е рутинна и крие минимален риск, а ще ни даде конкретни отговори.
	— Тя знае ли?
	— Все още не се е събудила. — По лицето ми явно се е изписал ужас, защото добавя: — Няма причина за притеснение, дадохме й приспивателно, и действието му скоро ще отмине. Тогава ще разговаряме с нея и ако се съгласи, ще насрочим процедурата за утре сутрин.
	— Може ли да остана?
	— Разбира се. Щом вече е в самостоятелна стая, остани колкото пожелаеш. Можеш дори да спиш при нея.
	— Да, благодаря ви.
	Тъкмо се готвя да вляза и виждам баба ми и дядо ми да се задават иззад ъгъла. Ако майка ми беше будна, щеше да се справи с тях. Аз не ги познавам. Потърквам ръце и им махвам.
	— Кейман, нали? — пита госпожа Мейърс? Баба? Жената.
	— Да, здравейте, аз съм Кейман.
	За секунда покрива устата си с ръка, а после си поема дълбоко въздух.
	— Изглеждаш точно като майка ти, когато беше на твоята възраст. — Докосва бузата ми. — Но си наследила очите на баща си. Толкова си красива.
	Пристъпвам от крак на крак. Съпругът й я смъмря тихичко и ми подава ръка.
	— Здравей, аз съм непознат номер едно, а това е непозната номер две. Чувстваш ли се крайно неудобно?
	Подсмихвам се.
	— Само шантавият ти хумор може да я накара да се чувства неудобно, Шон. Той се шегува, мила.
	— Схванах. — Възможно ли е чувството за хумор да се предава по генетичен път? Посочвам вратата. — Все още не се е събудила, но може да я видите.
	Жената си поема няколко дълбоки глътки въздух, последвани от няколко кратки.
	— Вивиан, да ти потърся ли кислородна бутилка, или ще се справиш и така? Все някъде тук трябва да има скрита.
	Тя го тупва лекичко по гърдите.
	— Дай ми секунда. Не съм виждала дъщеря си от седемнайсет години и сега ще я заваря в болнично легло. Трябва ми малко време, за да го асимилирам.
	— Докторът смята, че знае какво й е и каза, че… — Понечвам да добавя „ще се оправи“, но осъзнавам, че той всъщност не ми го е обещал. Ами ако майка ми не се оправи?
	— Кейман — обръща се към мен Шон. — Ще ми покажеш ли кой е докторът? Искам да го попитам някои неща.
	— Разбира се. Ето го там, говори със сестрата.
	— Благодаря. Вие влезте. Идвам след минута.
	Той се отдалечава, а Вивиан още прилага странната си дихателна практика.
	— Влез, аз ще изчакам — побутвам я аз.
	Тя кимва, но не помръдва. Отварям вратата и лекичко я подканвам да влезе. Дали мама ще се ядоса, ако се събуди и види майка си до леглото? Реакцията й в магазина ми подсказа, че е искала да се срещне с тях.
	Поглеждам към другия край на коридора, където Шон разговаря с лекаря. Радвам се, защото вече има кой да ме отмени при важните решения. Очаквам Шон да се справи с проблема, щом е толкова оправен, колкото го описаха Ксандър и братята му.
	Баба ми и дядо ми са богати. Адски странно.
	След минута Шон е отново до мен.
	— Колко време, мислиш, ще й трябва, за да преодолее проблеми от седемнайсет години? — пита ме и си поглежда часовника. — Десет минути дали ще й стигнат?
	— Мама още спи, значи не би трябвало да трае дълго. — Усмихвам се.
	Той вдишва през зъби.
	— Е, Вивиан се справя чудесно в споровете със себе си — обръща се към мен. — Вероятно ще имат нужда от още малко време. Яла ли си?
	— Не искаш ли да я видиш? Не сте се срещали от седемнайсет години.
	— И теб не съм виждал от седемнайсет години.
	Очите ми започват да щипят и зрението ми се замъглява, но успявам да преглътна сълзите.
	— Ще ми дадеш малко време да наваксам, нали? Десет минути например?
	— Мислех си за пет, но ще обмисля предложението ти.
	Усмихва се.
	— Значи все пак си моя внучка.


>	Трийсет и девета глава

	Прекарваме остатъка от деня като наблюдаваме как се променят настроенията на мама. Преминава от искрена радост към гняв, сълзи и обратно до радост. Лекарят видимо не одобрява този цикъл. В следобедните часове изригва всички ни от стаята, независимо от обещанието да ме остави да спя при нея. Майка ми приема решението му, тоест наистина се нуждае от почивка.
	— Е, мина добре — обобщава Шон в коридора и Вивиан го стрелва с поглед.
	— Кейман, живеем на няколко часа път, какво ще кажеш да останем при теб, докато майка ти се оправи?
	— Не искаме да се натрапваме. Можем да отидем и на хотел — допълва веднага Шон.
	— Апартаментът ни е много малък. Не знам дали ще ви е удобно да спите там. Сигурно сте свикнали на много по-обширни пространства.
	— Тя ни смята за разглезени, Вив. — Вдига ръце във въздуха Шон. — Не бива да го допускаме.
	— Стига — отвръща Вивиан. — Ще се съобразим с теб, миличка. Какво предпочиташ ти?
	Бих предпочела да отседнат в хотел, но предложението ми ще прозвучи грубо, а и няма да ми е излишна малко компания.
	— Не е проблем да останете при мен.
	Шон прочиства гърло, докато вървим към колата.
	— Значи Ксандър Спенс, а? Прекалено хубав е за моя вкус, но иначе одобрявам избора.
	— Слава богу, не ни интересува твоя вкус — отбелязва Вивиан. — Изглежда много мило момче.
	— Не сме заедно.
	— О, решихме, че… снощи…
	— И такива неща се случват. Добре съм.
	Значи това е да имаш баба и дядо? Разполагаш с още двама души, които да ти дават съвети за гаджета?
	— Не исках да го казвам, но е прекалено хубав и за моя вкус, миличка. — Обгръща ме с ръка Вивиан.
	Частта от мен, готова да защити Ксандър на всяка цена, се активира на секундата.
	— Щом го опознаете… — Спирам по средата на изречението. Вече е излишно да го браня с всички сили.
	Вивиан стисва лекичко рамото ми.
	— Били са много дълги двайсет и четири часа, нали?
	— Да.


	Виждам, че преценяват апартамента ни като малък. Особено когато Шон отваря вратата на килера в коридора с мисълта, че тя ще го отведе към останалата част от жилището.
	— Напълно достатъчен е за двете ни, а и магазинът също е наш, така че сваляме долу нещата, които не се побират тук.
	Не познавам достатъчно добре Вивиан, но тя изглежда се чувства виновна за начина ни на живот. Не ги излъгах — апартаментът наистина ни стига. Да, къщата е малка, особено в сравнение с жилищата на други хора, но никога не съм се чувствала ощетена, задето живея в нея. Винаги съм била щастлива. Чак наскоро започнах да забелязвам колко неща всъщност нямам.
	Вивиан настоява да напазарува и се връща с храна, достатъчна за цял месец угощение. Впуска се да намери място за всички купени продукти. И после идва редът на най-омразните ми въпроси.
	— Значи си дванайсети клас?
	Кимвам.
	— Какво си решила да учиш догодина? — пита невинно Шон, оглеждайки етикета на консерва сладка царевица. Явно така избягва зрителния контакт, защото какво, по дяволите, очаква да има в консерва сладка царевица, освен сладка царевица? Да не би да долавя колко неприятна е темата за мен?
	— Не съм… — започвам. — Не съм сигурна… — Не мога да им кажа. И то не защото ме е срам да призная, че се налага да помагам в магазина. След като открих всички празни кутии в склада снощи, осъзнах, че въобще не съм била от помощ на майка ми. Решението за съдбата на магазина е изцяло нейно. А аз трябва да продължа напред. — Насочила съм се към природни науки. Но още не съм решила къде.
	— И какво ще правиш, след като завършиш? Медицината ли те влече?
	— Не, по-скоро криминалистиката. Но все още не съм решила.
	— Избрала си чудесна сфера на развитие. Позволява да се ориентираш в хиляди посоки. Всъщност възможностите са безкрайно много.
	— Да, така е — кимвам.
	Телефонът звънва и аз го вдигам на секундата. Очаквам да е майка ми или лекарят.
	— Сюзан вкъщи ли е?
	— Не, не е. Да й предам нещо?
	— Да, кажете й, че Матю я е търсил?
	— Матю. Ще й кажа, но тя е в болницата.
	Той се засмива в слушалката и реакцията му ме хваща неподготвена.
	— Това ли е извинението й този път?
	— Какво?
	— Чуй ме. Предай на майка си, че ако си плаща сметките, ще спра да я търся.
	— Да не сте съдия-изпълнител?
	Шон мигом ме стрелва с поглед.
	— Кажи й да ми се обади.
	Шон ми махва да му подам телефона и аз се подчинявам. Излиза от стаята и затваря вратата след себе си. Хубаво е да имаш подкрепление.


>	Четирийсета глава

	Мама стиска ръката ми.
	— Според лекаря процедурата е стандартна, мамо. Няма от какво да се притесняваш.
	— Цяла сутрин не си казала нищо иронично. Явно е сериозна.
	— Просто съм прекалено изморена за сарказъм. — Засмивам се. — А и баща ти ми отне оригиналността.
	— Харесваш ли ги? — Усмихва се.
	— Да. — Нямам какво повече да кажа. Сега не е подходящият момент да обсъждаме колко съжалявам, задето ме е лъгала цял живот. Баба ми и дядо ми определено не са описаните от нея чудовища. И едва успявам да сдържа гнева си.
	— Знам. — Сякаш прочита мислите ми. — Откраднах ги от теб. Взех решение за себе си, но нямах право да го вземам и от твое име. Съжалявам.
	— Ще наваксаме, когато си по-добре. — Стисвам ръката й. — Така че стига си се правила на болна. Можеше да подходиш и по-малко драматично, за да си върнеш родителите.
	— Значи няма да умра. — Усмихва се.
	— Обичам те, мамо.
	— И аз те обичам, скъпа.
	Шон и Вивиан вече говориха с мама. Сега хващам асансьора и слизам при тях в чакалнята. Завивам зад ъгъла и веднага установявам, че не са сами. Познавам Ксандър по изключителната му стойка. Вариантът е да се върна назад и да се скрия, но Вивиан поглежда към мен и Ксандър проследява погледа й. Сърцето ми препуска в гърдите. Обръщам се и излизам от болницата. Навън е студено и на фона на синьото небе безлистните дървета приличат на черни скелети.
	— Кейман, чакай. Моля те.
	— Какво? — Спирам до къс пожълтяла трева.
	— Бях забравил колко несигурен може да се почувства човек само от един твой поглед.
	Изчаквам да чуя обяснение за присъствието му.
	— Добре, явно сцената е на мое разположение. — Ксандър си поема дълбоко дъх. — Приемам възможността за провал. Залагам всичко, независимо от големия риск да изгубя. Ужасен съм.
	Преглъщам инстинкта си да го успокоя.
	— Но както ми каза, всичко, което си заслужава, се постига с риск. — Ксандър поглежда към тревата и вдига поглед към мен. Има вид на човек, подготвил реч. — Съжалявам. Онази вечер. На бала. Държах се глупаво. Не подозирах, че не познаваш баба си и дядо си. И после Робърт каза…
	— Робърт? — Изведнъж ме връхлита споменът от онази вечер. Напълно бях забравила за него. — Не съм… С Мейсън никога не сме били заедно…
	— Разбрах. Скай ми обясни. Хвана ме неподготвен. Помислих, че затова бягаш. Защото се чувстваш виновна. Но Робърт е пълен кретен. Не знам защо му повярвах и за секунда. Трябваше да тръгна след теб и да се уверя, че си добре. Че _ние_ сме добре.
	Вярно е. Робърт е кретен.
	Ксандър поглежда към пръстите си и решава да ги прокара през косата си. Никога не съм го виждала толкова разрошен.
	— Явно си била шокирана от срещата с роднините си, но защо не отговори на нито едно от обажданията ми?
	— Излизал си с мен само защото съм богата.
	— Какво?
	— Отричай колкото си искаш, но няма как да разберем дали е истина, или не. Фактът си е факт и няма как да го заличим.
	— Разбрах за баба ти и дядо ти преди по-малко от месец. Баба ме осведоми. Преди това нямах представа.
	— Няма как да заличим факта — повтарям.
	— Но… — Чумери се и поглежда ядно към небето.
	— Но какво?
	— Не ме намразвай, но… ти не си богата. Виждал съм как живееш и когато научих за баба ти и дядо ти, реших, че майка ти е искала да видиш как живеят другите, да опознаеш света от различен ъгъл. После си дадох сметка, че никога не си познавала баба си и дядо си и ги виждаш за пръв път на бала: разбрах, че наистина нямаш пари. Кейман. Ти си бедна. Но аз все още те харесвам. Много.
	Започвам да се смея и лицето му грейва в усмивка. Ксандър тръгва към мен, готов да остави всичко това зад гърба ни. Аз обаче все още не съм готова. Имам още няколко въпроса.
	— А братовчедка ти? Тя обясняваше за комплекса на Пепеляшка, а ти не отрони и дума.
	— Братовчедка ми е разглезена лигла. Излишно е да се спори с нея. Но си права. Онази вечер допуснах много грешки. Трябваше да защитя дамата на брат ми. И теб. Трябваше да фрасна Робърт, та да избия името ми от главата му. Не биваше да те пускам да си отидеш. Трябваше да те откарам вкъщи. Трябваше да зарежа тъпия бал.
	— Защо да зарязваш баловете? Те явно ти харесват.
	Внезапно той застива на място. Объркана съм. Бях убедена, че ще достигне до могъщо заключение, което много искам да чуя. Нещо, което да ме накара да кажа: „Няма нищо. Любовта винаги побеждава.“ Но вместо това се усмихва, захапал долната си устна. Едва се сдържам да не се хвърля в прегръдките му. Откакто избягах от бала, за пръв път усещам сърцето си цяло.
	— Защо се усмихваш, все едно си ударил печалба от лотарията?
	— Защото току-що направи саркастична забележка. „Защо да зарязваш баловете? Те явно ти харесват.“. Саркастична си само когато си в добро настроение. Значи не си ми чак толкова ядосана.
	— Ти и майка ми смятате, че знаете всичко за моя сарказъм, а?
	— Да.
	— Саркастична съм през цялото време, Ксандър, независимо дали съм в добро настроение, или не: безсмислено е да вкарвате поведението ми в график.
	— Имаш ли представа колко ми липсваше? — засмива се той.
	Затварям очи и поемам голяма глътка въздух. Ето я. Чертата, отвъд която ми се иска да му простя.
	— Откъде разбра, че съм тук? И че майка ми е болна? — Затаявам дъх.
	Отговорът на този въпрос ми се вижда изключително важен. Дали е решил да ме потърси, след като е разбрал за майка ми, или преди това? Копнея отговорът да е „преди“.
	— Вчера се обадих в магазина, но Скай не ми позволи да говоря с теб…
	— Мислех, че Скай ти се е обадила.
	— Не, аз се обадих, Скай вдигна телефона и поиска информация за баба ти и дядо ти. Молих я да те чуя, но тя отказа. Затова отидох до магазина и го заварих затворен. Това вече ме притесни. Никога не бях виждал магазина затворен. Отбих се в съседното магазинче, за да разговарям със Скай и да разбера какво се случва. Нея я нямаше, а собственичката, която вероятно е леко луда…
	— Ние използваме думата „ексцентрична“, но и луда става.
	— Тя ми каза за майка ти. Не знаеше обаче в коя болница сте я откарали, затова първо пробвах в Обществената, а после и тук. — Пристъпва още една крачка напред и ми се усмихва с тайното си оръжие. — Може ли вече да те прегърна?
	Дори не изчаква отговор, а направо ме придърпва към себе си. Не се съпротивлявам и обгръщам кръста му с ръце. По лицето ми се спускат безмълвни сълзи. Имах нужда от него.
	— Обичам те — прошепвам.
	— Какво каза? Не те чух.
	— Не си насилвай късмета.
	— И аз те обичам — отвръща и допира бузата си в моята. — Толкова много.


>	Четирийсет и първа глава

	Той се отдръпва пръв, въпреки че съм сграбчила гърба на ризата му в юмрук.
	— Как е майка ти? Бременна ли е?
	— Не.
	— Това е добре… нали?
	— Не. Бях егоист. Бебето щеше да е добра новина. А сега е ужасно. Опитват се да разберат какво й има.
	Прибира кичур от косата ми зад ухото и избърсва сълзите ми с палец. Пробва да се откъсне от мен, но аз съм сграбчила ризата му на още едно място и накрая се предава и ме прегръща с усмивка.
	— Ще се справим. Баща ми познава едни от най-добрите лекари в света и…
	Ето тук аз се отдръпвам и отстъпвам крачка назад.
	— Не. Не си тук, за да разрешиш проблемите ми. Не желая родителите ти да си мислят, че съм започнала да излизам с теб, защото майка ми е болна и търся как да се възползвам от помощта ти. Шон и Вивиан държат нещата под контрол, всичко ще бъде наред.
	Или поне така ми се иска.
	— Какво мога да направя? Баба ти и дядо ти имат ли къде да отседнат? Защото по принцип се занимавам с намирането на подслон за една-две вечери.
	Усмихвам се.
	— Гладни ли сте? Кога хапна за последно? Да ви донеса ли нещо за ядене?
	— Ксандър. — Хващам го за ръката.
	— Какво?
	— Моля те, не си тръгвай. Може ли… да си до мен, когато лекарят излезе?
	— Разбира се. — Стисва ръката ми и влизаме вътре.
	Шон повдига вежда, сякаш вече сме се разбрали по въпроса, че _това момче е прекалено хубаво_.
	— Докторът излезе ли?
	— Не.
	— Между другото, това е Ксандър. — Използвам случая, за да вдигна преплетените ни пръсти във въздуха и да покажа, че сме заедно. — Това е семейство Мейърс… Но вие явно вече сте се запознали на бала.
	Погледът на Шон се лута между мен и Ксандър. Сякаш се старае да не изтърси някое родителско предупреждение. Чудя се дали му е трудно да пази мнението за себе си. Допускам, че е научил едно-две неща за тийнейджърите през последните двайсет години. Защото явно не е знаел как да се държи с майка ми, когато са живели заедно.
	— Ксандър, току-що се запознахме с нея, така че я пази, става ли? — обажда се Вивиан.
	— Разбира се, госпожо.
	— Кейман. — Дядо ми хваща ръката на Вивиан. — Ще заведа тази дама да хапне. Имаш ли нужда от нещо?
	— Не, добре съм.
	Настанявам се на стол в ъгъла и Ксандър сяда до мен. На стената има окачен телевизор, но звукът е прекалено тих, за да го чуе който и да било в чакалнята.
	Наблюдавам как Шон и Вивиан излизат заедно от болницата. Как е възможно един ден да имам само майка, а на следващия — още трима души да държат на мен?
	През тялото ми пробягва страх. Да не би това да е дело на Господ, който не иска да оставам сама, ако нещо се случи с майка ми? Поглеждам към тавана. _Все още искам майка си_, изричам наум. _Моля те, не ми я отнемай._
	— Кейман? — Хваща ръката ми Ксандър. — Добре ли си?
	— Просто съм изплашена.
	— Знам. Аз — също.
	Изпъва крака напред, обляга се на стената и докосва ръката ми с устни. Облягам глава на рамото му.
	— Добре, отхвърляме детективската професия, макар че си много по-добър в наблюденията от мен.
	— Само ако съм под напрежение.
	Прокарвам пръст по една от вените на предмишницата му.
	— Отказваме ли се и от музикалното продуциране? Хенри ще те обича вечно.
	— Би било забавно — усмихва се той, — но за продуцирането се искат много пари. Според скромното ми аматьорско мнение „Краставите жаби“ са много добри. Ще се справят и без мен… Макар че… Защо да не говорим с тях за логото им? Кой е дизайнерът на това чудо?
	— Много е зле. Но дали не е добро, именно защото е грозно?
	— Не знам. — Присвива устни.
	— Добре, отхвърляме и продуцирането. И се връщаме на храната. Обичаш я.
	— Така е.
	— Ще ми се ядосаш ли, ако кажа нещо?
	— Защо да се ядосвам?
	— Защото вероятно няма да искаш да го чуеш.
	— Добре. — Въздъхва. — Кажи го.
	— Мисля, че баща ти е прав за теб. Ти си човек с много способности, годен да се справя с няколко проблема наведнъж. Освен това притежаваш специална форма на кротък чар. Изглежда хотелът наистина е твоето бъдеще. Приляга ти.
	Притаявам дъх в очакване. Сигурно ще се ядоса и ще възрази, че той ме познава по-добре, отколкото аз него. Вместо това раменете му се повдигат, след което се отпускат.
	— Права си, не исках да го чуя.
	— Съжалявам.
	— Но си права. Тревожа се за хотела повече, отколкото е нормално за човек, на когото не му пука за бизнеса.
	— Кейман.
	Вдигам поглед и скачам при вида на лекаря.
	— Да? Как е тя?
	— Процедурата мина добре. Проблемът е какъвто предполагах. Има кървящи язви в стомаха.
	— Какво означава това? Звучи сериозно.
	— Така е. Добре че го открихме. Състоянието й е лечимо, но възстановяването изисква време в спокойна атмосфера без никакъв стрес.
	— Определено. — Ще се наложи да остави магазина за кукли поне за кратко. Поемам си дълбоко дъх. — Може ли да я видя?
	— Да, попита за теб, когато се събуди.
	Лекарят тръгва и аз го следвам. Обръщам се назад, защото усещам, че Ксандър не е до мен.
	— Ще изчакам тук, за да разкажа на баба ти и дядо ти, когато дойдат.
	— Не. Моля те, ела с мен. Майка ми ще иска да те види.
	Бях й разказала какво се случи между нас на бала и тя видимо се натъжи. Тогава нямаше как да я успокоя, но сега отново сме заедно. Очаквам това да я зарадва.
	— Кейман, добре съм, всичко е наред.
	Връщам се, хващам го за ръка и го повличам със себе си.
	— Не става въпрос за теб.
	Ксандър се засмива.


	Влизам в стаята сама и оставям Ксандър да чака в коридора. Майка ми протяга ръка към мен и аз се настанявам на стола до леглото й.
	— Явно съм кълбо от стрес.
	— Не ти, по-скоро стомахът ти.
	— Съжалявам.
	— Недей. Трябваше да споделиш тревогите си. Да ми позволиш да ти помагам повече.
	— Повече? — Засмива се вяло. — Кейман, ти правиш повече, отколкото е редно да искам от теб.
	Вглеждам се в абоката на ръката й, заобиколен от лилавееща кожа.
	— Магазинът е…
	— В голяма беда? Да, знам.
	— Работя по някои опции. Може би наистина имаме нужда от онлайн магазин. Но, Кейман, това е моя отговорност. Не твоя. По едно време планирах да го оставя на теб, но магазинът не ти е на сърце, нали?
	Засмивам се и отпускам чело на леглото й.
	— Стараех се толкова само защото знам колко е важен за теб.
	— Ти си прекрасна дъщеря. — Погалва ме по главата. — И правиш прекалено много неща само заради мен, не е ли така?
	— Така се случва в семействата.
	— Кейман, имаш пълното право да се срещнеш с него, ако го искаш.
	— Какво? — Стрелвам очи към нейните. — С кого?
	— Баща ти. Решението е твое. И в никакъв случай няма да ме нарани.
	Кимвам. Все още нямам идея какво искам от баща ми, но ми харесва да имам този избор.
	— За какво мечтаеш, щом не искаш магазина?
	— Колеж. Образование по природни науки.
	— Чудесно.
	— Ксандър е тук. В коридора е.
	— Знаех си, че ще се върне. Никой не може да стои далеч от теб прекалено дълго. Покани го. Искам да му се извиня.
	Усмихвам се. Твърдият хват на мама ми припомня колко е силна. Стисвам ръката й в отговор и излизам в коридора.
	— Добре ли е?
	Прегръщам Ксандър и се сгушвам във врата му.
	— Как е възможно да съм толкова щастлива, когато майка ми е в болница, а магазинът за кукли е в беда?
	— Знаеш, че всичко ще бъде наред. Това е затишието след бурята. Всичко е приключило и макар бурята да е оставила разрушение след себе си, най-лошото е отминало.
	— Хубава аналогия.
	— Благодаря.
	— Готов ли си за разговор след бурята с мама?
	— По неизвестна причина не съм толкова уверен, колкото бях при запознанството си с нея.
	— Ще се справиш. А и майка ми те харесва.
	Ксандър присвива колене, увива ръце около кръста ми и се изправя, като ме вдига от пода.
	— Ще се справя с всичко, стига дъщеря й да ме обича.
	— Дори с убийство? Защото мисля след това да отидем у вас и да гледаме „Сияние“.
	— Идеята добра ли е? Все пак установихме, че бъдещето ми е в хотелите. — Усещам усмивката му по бузата си.
	— Не се тревожи, може да затвориш очи. Няма да ти се подигравам… много.
