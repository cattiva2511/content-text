	Онези, които обичат да тормозят другите, обикновено имат ниско самочувствие. Те се опитват да компенсират липсата на самоуважение, като търсят надмощие. Чувстват се по-големи, когато успеят да сплашат някого.
	Буда е разкрил, че има три форми на самомнение:
	1. Да си мислиш, че си по-добър от другия.
	2. Да си мислиш, че си по-лош от другия.
	3. Да си мислиш, че си като другия.
	Втората форма на самомнение, често неразпозната като такава, е основната причина да тормозим другите. Може би ако престанем да се съдим един другиго, вероятно бихме спрели да съдим себе си. Така нуждата да тормозим някого, словесно или физически, до голяма степен ще намалее.


	По време на прием един добре облечен гост гордо се представил на домакина като доктор.
	— И аз съм доктор — казал дружелюбно домакинът. — Общопрактикуващ.
	— Само общопрактикуващ? Аз съм мозъчен хирург — отвърнал високомерно гостът. — Общата практика не може да се сравни с мозъчната хирургия!
	— И аз съм доктор — казала съпругата на домакина. — Работя за „Лекари без граници“ и току-що се върнах от шестмесечно лечение на ранени деца в изолиран от войните регион в Близкия изток. Работата беше изключително опасна, но някой трябва да помогне на онези бедни деца.
	— Подобна благотворителна дейност със сигурност е трудна — отвърнал важният гост, вирвайки нос още по-високо, — но трябва да признаете, че не може да е по-трудна от мозъчната хирургия!
	— И аз съм доктор — прекъснал го синът на домакина. — Имам докторат по физика и работя за НАСА, ракетостроител. Трябва да признаете, докторе, че мозъчната хирургия далеч не е като ракетната техника!
	Тогава високопоставеният гост увесил нос и самодоволството му значително спаднало.


	Ако намирате радост в мисълта, че сте по-добри от някого другиго, вие ще изпитате пропорционално по сила страдание, когато срещнете някого, който е по-добър от вас. По-добре е изобщо да не се сравнявате.
