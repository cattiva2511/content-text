	Правилото за 70-те процента показва защо не бива да очакваме стопроцентова успеваемост в живота. Показва защо е добре понякога да се проваляме. Ако се проваляте в 30% от времето, ще се радвате на богат живот. Стремите ли се никога да не се проваляте, ще сте изпълнени с такъв стрес, страх и желание за контрол, че що за живот би бил това? Затова снижете очакванията си до 70% и започнете да се наслаждавате на живота си.
	Хората имат толкова големи очаквания към своя съпруг или съпруга, че трудно успяват да поддържат дълготрайна връзка, в която и двамата да се чувстват достатъчно приемани, за да израстват. Така че, ако съпругът ви отбелязва резултат едва 70%, задръжте го! Ако жена ви отбелязва 98%, кажете й да се поотпусне и да греши повече, иначе ще я зарежете!
	Родителите би трябвало да снижат очакванията си към децата си. Само 50% от децата могат да отбележат постижения над 50% в училище! И децата трябва да снижат очакванията си към своите родители. Всички ние продължаваме да растем.
	Всъщност аз често казвам на родители будисти, че ако децата им са сред горните 10 или долните 10% по успеваемост в училище или в университета, то те не са добри будисти. Това е така, защото добрите будисти трябва да се придържат към същината на учението за Средния път. Ако по успеваемост детето ви се намира някъде по средата, то е добър будист!
	Момчетата искат да си намерят красива приятелка. Момичетата често искат да се омъжат за богат мъж. И едните, и другите би трябвало да понамалят очакванията си, за да са щастливи в живота. Когато се ожени за много красиво момиче, момчето ще ревнува до края на живота си, ще се тревожи, че може някой друг мъж да съблазни жена му. Но ако се ожени за обикновено момиче, няма за какво да се тревожи. Ако момичето се омъжи за богаташ, винаги ще го подозира в тайна връзка, понеже ще има достатъчно пари да си позволи любовница. Но ако се омъжи за беден мъж, бракът й ще е в безопасност и тя ще може да е спокойна. Още един пример за това, че като снижим очакванията си, ще се радваме на по-лек и приятен живот.
