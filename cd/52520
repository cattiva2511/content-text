	Аз пътувам със самолет много често — толкова често, че приятелите ми се тревожат за сигурността ми. Самолетите са сред основните мишени на терористите, следователно колкото повече ги използвам, толкова по-голяма вероятност има атентатор самоубиец да ме взриви.
	За да успокоя приятелите си, ще посоча три ползи от това да умреш при самолетна експлозия на височина 10 000 метра:
	1. _Незабавна кремация._ Ако някога ви се е налагало да организирате погребението на свой близък, значи знаете каква работа е това. Трябва да се свържете с траурна агенция, да изберете ковчег, да съобщите на всички приятели и роднини, да си вземете отпуск за церемонията и обикновено след нея да нахраните гостите. Но ако, да речем, баба ви умре в експлозия по време на полет, всичко е уредено. Няма нужда от погребален разпоредител, ковчег и вземане на отпуск. Дори разпръсването на праха е уредено. Това е първата полза: незабавна и безпроблемна кремация.
	2. _Рентабилен резултат._ Както се казва, едно погребение „струва ръка и крак“* (и останалата част от тялото за този в ковчега). По обясними причини роднините, организиращи обреда, нямат желание да се пазарят за намаление на цената или за специална промоция „Само тази седмица“ за скъпата си баба. Ако обаче баба загине в терористична атака, докато лети със самолет, не само няма да има разходи по погребение, но и роднините ще получат солидно обезщетение от самолетната компания. В крайна сметка те ще са на печалба от кончината на баба.
	[* Cost an arm and a leg (от англ. букв. „струва ръка и крак“) — много скъпо. — Б.пр.]
	3. _Късмет в следващия живот._ Най-хубавото е накрая. Ако баба издъхне в самолетна експлозия на 10 000 метра височина, тя ще е толкова близо до рая, че ще й е лесно да измине остатъка от пътя.
	Ето причините, поради които изобщо не се боя от летенето. Както и още един пример как да преодоляваме безпокойството с позитивно мислене.
