	Един будистки монах бил потърсен по телефона от човек от мирянската общност към неговия храм.
	— Бихте ли дошли днес в къщата ми, за да ми дадете благословия? — попитал мирянинът.
	— Съжалявам — отговорил монахът. — Не мога да дойда, защото съм зает.
	— Какво правите? — попитал човекът.
	— Нищо — отговорил монахът. — Нали това се очаква да правят монасите?
	— Добре — казал мирянинът и затворил.
	На следващия ден отново позвънил.
	— Бихте ли дошли днес в къщата ми, за да ми дадете благословия?
	— Съжалявам, не мога да дойда, защото съм зает — отговорил монахът.
	— Какво правите? — попитал човекът.
	— Нищо — отговорил монахът.
	— Но вие и вчера това правехте! — оплакал се мирянинът.
	— Така е — отговорил монахът, — но още не съм свършил.
