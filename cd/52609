E>
	„Шансът или случайността не са отговорни за нещата, които ви се случват, нито пък предопределената съдба е причината за вашето щастие или нещастие. Подсъзнателните ви впечатления определят условията на вашия свят. Подсъзнанието не е избирателно; то е безлично и не зачита хората. Подсъзнанието не се интересува от истинността или лъжливостта на вашите чувства. То винаги приема за вярно това, което чувствате, че е вярно. Чувството е съгласието на подсъзнанието с истинността на това, което е обявено за вярно. Благодарение на това качество на подсъзнанието за човека няма нищо невъзможно. Всичко, което умът на човека може да възприеме и почувства като истина, подсъзнанието може и трябва да обективира. Чувствата ви създават модела, от който е изграден вашият свят, и промяната на чувствата е промяна на модела.“
@	Невил Годард, „Възкресение“
E$


>	Първа глава
>	Мислене в четвърто измерение

	„Казах ви това сега, преди да се е сбъднало, та когато се сбъдне, да повярвате.“ [Йоан 14:29]*
	[* Библейските цитати в българския превод са предимно от „Библия, нов превод от оригиналните езици (с неканоничните книги)“, Българско библейско дружество, 2013. Цитатите от други издания на Библията са посочени в отделна бележка под линия към съответния цитат. — Б.р.]
	Много хора, включително и аз, са наблюдавали събития преди те да се случат, т.е. преди да се случат в този триизмерен свят. Тъй като човек може да наблюдава дадено събитие, преди то да се случи в трите измерения на пространството, животът на Земята трябва да протича по план и този план трябва да съществува другаде в друго измерение и бавно да се движи в нашето пространство.
	Ако събитията, които се случват, не са били в този свят, когато са били наблюдавани, тогава, за да бъде напълно логично, те трябва да са били извън този свят.
	И всичко, което може да се види, преди да се случи тук, трябва да е „предопределено“ от гледна точка на човека, който е буден в един триизмерен свят.
	Така възниква въпросът: В състояние ли сме да променим бъдещето си?
	С написването на тези страници, искам да посоча възможностите, присъщи на човека; да покажа, че човек може да промени бъдещето си; но променено по този начин, то отново образува детерминистична* последователност, започваща от точката на намеса — бъдеще, което ще бъде съвместимо с промяната.
	[* Детерминизмът е философска теория, според която всяко събитие, включително човешкото съзнание и действия, е причинно предопределено от непрекъсната поредица от по-ранни събития. Основно последствие от детерминистичната философия е, че свободната воля е илюзия. Сред философите, които се занимават с тази тема, са Пиер-Симон Лаплас, Артур Шопенхауер, Дейвид Хюм, Томас Хобс, Имануел Кант и др. — Б.р.]
	Най-забележителната характеристика на бъдещето на човека е неговата гъвкавост. То се определя по-скоро от неговите нагласи, отколкото от действията му.
	Крайъгълният камък, на който се основават всички неща, е представата на човека за самия себе си. Човекът действа така, както действа и има преживяванията, които има, защото представата му за самия него е такава, каквато е, и няма друга причина. Ако имаше друга представа за себе си, щеше да действа по различен начин. Промяната на представата за себе си автоматично променя бъдещето му, а промяната на който и да е период от бъдещата поредица от преживявания, реципрочно променя представата му за себе си.
	Предположенията на човека, които той смята за незначителни, водят до значителни последици; затова човек трябва да преразгледа оценката си за дадено предположение и да признае неговата съзидателна сила.
	Всички промени се случват в съзнанието. Бъдещето, макар и предварително подготвено във всеки детайл, има няколко изхода.
	Във всеки един момент от живота си имаме възможност да решаваме кое от няколкото бъдеща да изберем.
	Има два действителни възгледа за света, притежавани от всеки — естествен фокус и духовен фокус. Древните учители наричали единия „плътски ум“, другия — „ум на Христос“.
	Можем да ги разграничим като обикновено будно съзнание, управлявано от сетивата, и контролирано въображение, управлявано от желанието.
	Ние разпознаваме тези два различни центъра на мисълта в изявлението: „Но плътският човек не възприема онова, което е от Божия Дух. За него тези неща са безумие и той не може да ги проумее, понеже те се разбират духовно.“ [1 Коринтяни 2:14]
	Естественият възглед ограничава реалността до момента, наречен „сега“; за него миналото и бъдещето са чисто въображаеми.
	От друга страна, духовният възглед вижда съдържанието на времето. Той разглежда събитията като отделни и обособени като обекти в пространството. За духовния възглед миналото и бъдещето са едно цяло. Това, което е умствено и субективно за естествения човек, е конкретно и обективно за духовния човек.
	Навикът да виждаме само това, което сетивата ни позволяват, ни прави напълно слепи за това, което иначе бихме могли да видим.
	За да усъвършенстваме способността си да виждаме невидимото, често трябва съзнателно да отделяме съзнанието си от онова, което сетивата регистрират и да съсредоточаваме вниманието си върху невидимото състояние, като мислено го усещаме и чувстваме, докато то придобие цялата яснота на реалността.
	Усърдната, концентрирана мисъл, насочена в определена посока, изключва другите усещания и ги кара да изчезнат. Трябва само да се съсредоточим върху желаното състояние, за да го видим.
	Навикът да оттегляме вниманието си от областта на усещанията и да го концентрираме върху невидимото развива духовния ни мироглед и ни позволява да проникнем отвъд света на сетивата и да видим невидимото.
	„А невидимото у Него — вечната Му сила и божествената същност, се виждат още от създаването на света, като се съзерцават творенията Му.“ [Римляни 1:20]
	Това виждане е напълно независимо от естествените способности. Отворете го и го ускорете! Без него тези напътствия са безполезни, защото „духовните неща се разпознават духовно“.
	Малко практика ще ни убеди, че като контролираме въображението си можем да променим бъдещето си в хармония с желанията си. Желанието е движещата сила на действието. Не бихме могли да помръднем и един пръст, ако нямаме желание да го помръднем. Без значение какво правим, ние следваме желанието, което в конкретния момент доминира в съзнанието ни. Когато се отказваме от даден навик, желанието ни да го премахнем е по-голямо от желанието ни да го продължим
	Желанията, които ни подтикват към действие, са тези, които задържат вниманието ни. Желанието обаче е осъзнаване на нещо, което ни липсва или от което се нуждаем, за да направим живота си по-приятен.
	Желанията винаги са свързани с някаква лична изгода, като колкото по-голяма е очакваната печалба, толкова по-силно е желанието. Не съществува абсолютно безкористно желание. Там, където няма какво да се спечели, няма желание, а следователно и действие.
	Духовният човек говори на естествения човек с езика на желанието.
	Ключът към напредъка в живота и към сбъдването на мечтите се крие в готовността да се подчиним на гласа на духовния човек.
	Безпрекословното подчинение на гласа му е незабавно приемане на изпълненото желание. Да желаеш дадено състояние означава да го имаш. Както е казал Паскал: „Не бихте ме търсили, ако вече не сте ме намерили.“ Като приема усещането за изпълнено желание, а след това живее и действа според това убеждение, човек променя бъдещето в хармония с предположението си.
	Предположенията събуждат това, което утвърждават.
	Веднага щом човек добие усещането за изпълнено желание, неговият четириизмерен Аз намира начини за постигане на тази цел, открива методи за нейното осъществяване.
	Не знам по-ясно определение за средствата, чрез които осъществяваме желанията си, от това да изпитаме във въображението си това, което бихме изпитали реално, когато постигнем целта си.
	Това преживяване на целта определя средствата.
	С по-голямата си перспектива четириизмерният Аз конструира средствата, необходими за осъществяването на поставената цел. За недисциплинирания ум е трудно да допусне състояние, което сетивата не възприемат.
	Ето една техника, която улеснява срещата със събитията, преди да са се случили, и „зове към съществуване несъществуващото“. [Римляни 4:17]
	Хората имат навика да пренебрегват значението на простите неща, но тази проста формула за промяна на бъдещето беше открита след години на търсене и експериментиране.
	Първата стъпка към промяната на бъдещето е желанието, т. е. определете целта си — осъзнайте точно какво искате.
	Второ: очертайте резултата, който смятате, че ще постигнете след изпълнението на желанието си — събитие, което предполага изпълнение на желанието ви; нещо, което ще има преобладаващо самостоятелно действие.
	Трето: отпуснете се в съноподобно състояние, легнали или седнали на стол, и си представете, че ви се спи; след това със затворени очи и внимание, насочено към действието, което възнамерявате да извършите във въображението, мислено се вживейте в него, като през цялото време си представяте, че всъщност извършвате действието тук и сега. Винаги трябва да участвате във въображаемото действие, а не просто да стоите отстрани и да гледате; трябва да усещате, че действително извършвате действието, така че въображаемото усещане да е реално за вас.
	Важно е винаги да помните, че въображаемото действие трябва да е такова, че да следва изпълнението на вашето желание; и също така трябва да се вживявате в действието, докато то придобие цялата яркост и отчетливост на реалността.
	Например да предположим, че искате повишение в службата. Поздравлението е събитие, което следва, след като желанието ви се сбъдне. След като сте избрали поздравлението като събитие, което ще преживеете във въображението си, отпуснете се в съноподобно състояние — но такова, в което все още сте в състояние да контролирате посоката на мислите си; състояние, в което сте съсредоточени, без да полагате усилия. Сега си представете, че пред вас стои приятел. Поставете въображаемата си ръка в неговата. Първо почувствайте, че тя е твърда и реална, а след това проведете въображаем разговор, свързан със събитието. Не си представяйте как отдалечено в пространството и времето ви поздравяват за успеха. Вместо това направете така, че „другаде“ да е „тук“, а бъдещето да е „сега“. Бъдещото събитие е „сега“ в реалността на един неизмеримо по-голям свят; и колкото и да е странно, „сега“ в този неизмеримо по-голям свят е равнозначно на „тук“ в обикновеното триизмерно пространство на ежедневието.
	Разликата между това да чувствате, че действате „тук и сега“ и това да си се представяте в действие така, сякаш сте на екран, е разликата между успеха и провала.
	Разликата може да се усети, ако си представите, че се изкачвате по стълба. След това със затворени очи си представете, че стълбата е точно пред вас и почувствайте, че действително се изкачвате по нея.
	Желанието, физическата съноподобна неподвижност и въображаемите действия, в които Аз-ът присъства тук и сега, са не само важни фактори за промяна на бъдещето, но и основни условия за съзнателно проектиране на духовния Аз. Ако в неподвижно състояние ни завладее идеята да направим нещо и си представим, че го правим тук и сега и продължим въображаемото действие с чувство чак до заспиването, вероятно ще се събудим от физическото тяло и ще се окажем в един неизмеримо по-голям свят, чиито измерения са в по-голям фокус и действително ще правим това, което сме искали и сме си представяли, че правим в реалността.
	Независимо дали се събуждаме „там“ или не, ние всъщност извършваме действието в четириизмерния свят и ще го повторим в бъдеще тук, в триизмерния.
	Опитът ме е научил да ограничавам въображаемото действие, да сгъстявам идеята, която трябва да бъде обект на медитацията ми, в едно-единствено действие и да го пресъздавам отново и отново, докато придобие усещането за реалност. В противен случай вниманието ми ще се отклони по асоциативна пътека и по този начин ще му бъдат представени множество свързани образи. За няколко секунди те ще ме отведат на стотици километри от целта в пространството и на години във времето.
	Ако решим да се изкачим по определено стълбище, защото това е вероятното събитие, което ще последва осъществяването на желанието ни, тогава трябва да ограничим действието до изкачването на това конкретно стълбище. Ако вниманието ни се отклони, трябва да го върнем към задачата му да изкачи това стълбище и да продължим да го правим, докато въображаемото действие придобие твърдостта и отчетливостта на реалност. Представата трябва да се поддържа без никакво умствено усилие от наша страна. Трябва с минимални усилия да проникнем в съзнанието с усещането за изпълнено желание.
	Сънливостта улеснява промяната, тъй като благоприятства вниманието без усилие, но не трябва да се стига до стадий на сън, при който вече няма да сме в състояние да контролираме вниманието си, а по-скоро до умерена степен на сънливост, при която все още сме в състояние да насочваме мислите си.
	Най-ефективният начин за осъществяване на желание е да изпитаме усещането за изпълнено желание и след това, в състояние на релаксация и сънливост, да повтаряме отново и отново като приспивна песен някоя кратка фраза, свързана с изпълнението на желанието като например „Благодаря!“, сякаш се обръщаме към висша сила за това, че е направила това за нас.
	Ако обаче се стремим към съзнателна проекция в един по-голям свят, тогава трябва да продължим действието чак до заспиването.
	С цялата яснота на реалността изживейте във въображението си това, което бихте изпитали реално, когато постигнете целта си; и с времето събитието ще се случи реално така, както сте го изживели във въображението си.
	Подхранвайте ума с предположения — т. е. твърдения, които се смятат за верни, защото предположенията, макар и нереални за сетивата, ако се поддържат, докато придобият усещането за реалност, ще се превърнат във факти. За едно предположение са добри всички средства, които подпомагат неговото осъществяване. То влияе върху поведението на всичко, като вдъхновява всички действия и думи, които са насочени към неговото изпълнение.
	За да разберем как човек формира бъдещето си в хармония с предположението си, трябва да знаем какво разбираме под „свят с по-голямо измерение“, тъй като, за да променим бъдещето си, отиваме именно в света с по-голямо измерение. Наблюдението на дадено събитие, преди то да настъпи, предполага, че събитието е предварително определено от гледна точка на човека в триизмерния свят. Следователно, за да променим условията тук, в трите измерения на пространството, трябва първо да ги променим в четириизмерното пространство.
	Човек не знае какво точно се има предвид под измерение на света и несъмнено би отрекъл съществуването на по-голям в измерението си Аз. Той е добре запознат с трите измерения — дължина, ширина и височина, и смята, че ако има четвърто измерение, то би трябвало да е също толкова очевидно за него, колкото и измеренията дължина, ширина и височина.
	Измерението не е линия; то е всеки начин, по който едно нещо може да бъде измерено и който е напълно различен от всички останали начини.
	Тоест, за да измерим едно твърдо тяло в четвърто измерение, трябва да го измерваме във всяка посока, освен в дължината, ширината и височината му.
	Има ли друг начин за измерване на обект, различен от този, измерващ на дължина, ширина и височина?
	Времето определено е четвърти начин за измерване на даден обект. То измерва живота ни, без да използва трите измерения дължина, ширина и височина.
	Няма такова нещо като мигновен обект. Появата и изчезването му са измерими — те продължават определен период от време, можем да измерим продължителността на живота му, без да използваме дължина, ширина и височина.
	Времето определено е четвъртият начин за измерване на обект.
	Колкото повече измерения има един обект, толкова по-съществен и реален става той. Една права линия, която лежи изцяло в едно измерение, придобива форма, маса и съдържание чрез добавяне на измерения. Какво ново качество би придало времето, четвъртото измерение, на дадено нещо, което би го направило толкова превъзхождащо твърдите тела, колкото твърдите тела са превъзхождащи повърхностите, а повърхностите — линиите?
	Времето е средство за промяна на опита, защото всички промени изискват време. Новото качество е променливост.
	Забележете, че ако разполовим едно твърдо тяло, сечението му ще бъде повърхнина; разполовявайки повърхнина, получаваме линия; а като пресечем линия, получаваме точка. Това означава, че точката е само напречно сечение на линия, която на свой ред е само напречно сечение на повърхнина, която на свой ред е само напречно сечение на твърдо тяло, което на свой ред, ако се сведе до логическо заключение, е само напречно сечение на четириизмерен обект.
	Не можем да избегнем извода, че всички триизмерни обекти са само напречни сечения на четириизмерни обекти. Това означава например, че когато се срещам с теб, се срещам с напречен разрез на четириизмерния ти Аз — четириизмерен Аз, който не се вижда.
	За да видя четириизмерното Аз, трябва да видя всяко напречно сечение или момент от живота ви от раждането до смъртта и да ги видя като съжителстващи.
	Фокусът ми трябва да обхване цялата гама от сетивни впечатления, които сте имали и които може да имате на земята.
	Трябва да ги виждам не в реда, в който са били преживени, а като едно цяло. Тъй като промяната е характеристиката на четвъртото измерение, аз трябва да ги виждам в състояние на движение като живо, оживено цяло.
	Ако всичко това е ясно запечатано в съзнанието ни, какво означава то за нас в този триизмерен свят? Означава, че ако можем да се движим по дължината на времето, можем да видим бъдещето и да го променим, както пожелаем.
	Този свят, който смятаме за толкова реален, е сянка, от която можем да излезем и отвъд която можем да преминем по всяко време.
	Той е абстракция от по-фундаментален и по-голям по размер свят, който пък е абстракция от още по-фундаментален и по-голям по размер свят, и така до безкрайност.
	Абсолютът е недостижим с каквито и да е средства или анализи, независимо колко измерения добавяме към света.
	Човек може да докаже съществуването на един по-голям в измеренията си свят, като просто съсредоточи вниманието си върху едно невидимо състояние и си представи, че го вижда и усеща. Ако остане концентриран в това състояние, сегашната му среда ще изчезне и той ще се събуди в един измеримо по-голям свят, където обектът на неговото съзерцание ще се вижда като конкретна обективна реалност.
	Интуитивно усещам, че ако човек абстрахира мислите си от този по-мащабен свят и се оттегли още по-навътре в съзнанието си, той отново ще предизвика екстернализация* на времето. Той би открил, че всеки път, когато се оттегли във вътрешния си ум и предизвика екстернализация на времето, пространството става все по-голямо. И следователно би стигнал до заключението, че както времето, така и пространството са серийни и че драмата на живота е само изкачване на един многоизмерен времеви блок.
	[* Екстернализация (психол.) — механизмът, чрез който умственият образ се проявява навън, проектиран върху обект във външния свят. — Б.р.]
	Един ден учените ще обяснят защо има серийна вселена. Но на практика е по-важно как използваме тази серийна вселена, за да променим бъдещето. За целта трябва да се погрижим само за два свята от безкрайната поредица — светът, който познаваме чрез сетивата си, и светът, който възприемаме независимо от тях


>	Втора глава
>	Предположенията стават факти

	Хората вярват в реалността на външния свят, защото не знаят как да фокусират и концентрират силите си, за да проникнат в тънката му черупка.
	Тази книга има една-единствена цел — да премахне завесата на сетивата, да ни пренесе в друг свят.
	За да премахнем завесата на сетивата, не трябва да полагаме големи усилия — обективният свят изчезва, когато отклоним вниманието си от него.
	Трябва само да се концентрираме върху желаното състояние, за да го видим мислено. За да му придадем реалност обаче, така че да се превърне в обективен факт, трябва да съсредоточим вниманието си върху невидимото състояние, докато то създаде усещането за реалност.
	Когато чрез концентрирано внимание желанието ни придобие отчетливостта и усещането за реалност, ние сме му дали правото да се превърне във видим конкретен факт.
	Ако ви е трудно да контролирате посоката на вниманието си, докато сте в подобно на сън състояние, може да ви помогне взирането в някакъв обект. Не гледайте към повърхността му, а отвъд него — например стена, килим или друг предмет, който има дълбочина.
	Позиционирайте се така, че повърхността да има възможно най-малко отражаемост. След това си представете, че в тази дълбочина виждате и чувате това, което искате да видите и чуете, докато вниманието ви не бъде заето изключително и само от въображаемото състояние. В края на медитацията, когато се събудите от контролирания си буден сън, се чувствате така, сякаш сте се върнали от голямо разстояние.
	Видимият свят, от който сте се отдръпнали, се завръща в съзнанието ви и със самото си присъствие ви казва, че сте се самозаблуждавали за реалността на съзерцавания обект.
	Ако обаче знаете, че съзнанието е единствената реалност, ще останете верни на своята визия и чрез тази устойчива умствена нагласа ще се убедите, че имате силата да придадете реалност на желанията си, така че те да се превърнат във видими конкретни факти.
	Определете своя мислен образ и съсредоточете вниманието си върху идеята да се идентифицирате с него. Създайте усещането, че сте този мислен образ, усещането, което бихте имали, ако вече бяхте въплъщение на този образ. След това живейте и действайте според това убеждение. Ако продължавате да поддържате този образ, макар и отричан от сетивата, той ще се превърне във факт. Ще разберете кога сте успели да фиксирате желаното състояние в съзнанието си, като просто си представите хората, които познавате.
	Във вътрешните си диалози с тях сте по-малко ограничени и по-искрени, отколкото в реалните си разговори и следователно възможността за самоанализ възниква, когато сте изненадани от мисловните си разговори с другите.
	Ако ги виждате така, както сте ги виждали преди, вие не сте променили представата за себе си, защото всички промени в представите за себе си водят до промяна в отношението към вашия свят.
	По време на медитация позволете на другите да ви видят така, както биха ви видели, ако тази нова представа за себе си беше конкретен факт. За другите винаги изглеждате въплъщение на онова, което изразявате. Затова в медитацията, когато мислено съзерцавате другите, те трябва да ви виждат така, както биха ви виждали физически, ако вашата представа за себе си беше обективен факт; т. е. в медитацията си представяте, че те ви виждат такъв, какъвто искате да бъдете.
	Ако приемете, че сте това, което искате да бъдете, то желанието ви е изпълнено; при изпълнението му всички желания се неутрализират — не може да продължите да искате това, което вече сте реализирали. Следователно желаното вече не е нещо, за чието изпълнение се трудите, а е нещо, което вече имате. То е самото приемане на усещането, че сте това, което искате да бъдете. Да вярваш и да бъдеш са едно.
	Зачеващият и неговото зачатие са едно цяло и следователно това, което си представяш че си, никога не може да е нито далече, нито близо, защото близостта предполага отделеност. „А Исус му каза: Ако можеш да повярваш! Всичко е възможно за този, който вярва.“ [Марк 9:23]
	Битието е същността на нещата, на които се надяваме и доказателството за нещата, които все още не се виждат. [вж. Евреи 11:1]
	Ако приемете, че сте това, което искате да бъдете, тогава ще виждате и другите такива, каквито предполагате, че са. Ако обаче желаете доброто на другите, в медитацията трябва да си ги представите такива, каквито желаете да бъдат.
	Именно чрез желанието се издигате над настоящата си сфера и пътят от него до изпълнението му се скъсява, тъй като във въображението си преживявате това, което бихте преживели реално, ако вече бяхте въплъщение на това, което искате да бъдете.
	Заявих, че във всеки момент от времето човек може да избира с кое от няколкото бъдещи събития ще се сблъска. Възниква обаче въпросът: „Как е възможно това, щом преживяванията на будния в триизмерния свят човек са предопределени?“, както предполага наблюдението на дадено събитие, преди то да се случи. Тази способност за промяна на бъдещето ще видим, ако оприличим преживяванията от земния живот на тази печатна страница.
	Човек преживява събитията на земята последователно и едно по едно по същия начин, по който сега четете думите на тази страница.
	Представете си, че всяка дума на тази страница представлява едно сетивно възприятие. За да разберете контекста, за да разберете мисълта ми, фокусирайте погледа си върху първата дума в горния ляв ъгъл и след това преместете фокуса си по цялата страница от ляво на дясно, като го оставите да попада върху думите поотделно и последователно. Докато погледът ви стигне до последната дума на тази страница, вече сте извлекли смисъла. Да предположим обаче, че решите да пренаредите отпечатаните на тази страница думи. С това пренареждане бихте могли да разкажете съвсем различна история; всъщност бихте могли да разкажете много различни истории.
	Сънят не е нищо повече от неконтролируемо четириизмерно мислене или пренареждане на минали и бъдещи сетивни възприятия. Човек рядко сънува събитията в реда, в който ги преживява, когато е буден.
	Обикновено той сънува две или повече събития, които са разделени във времето и са слети в едно сетивно възприятие; или в съня си той така изцяло пренарежда единичните си сетивни възприятия от будното състояние, че не ги разпознава, когато се сблъска с тях в будно състояние.
	Например сънувах, че доставям пакет в ресторанта в жилищната ми сграда. Домакинята ми каза: „Не можете да оставите това там.“; след това асансьорният оператор ми даде няколко писма и когато му благодарих за тях, той също ми благодари. В този момент се появи нощният асансьорен оператор и ми махна с ръка за поздрав.
	На следващия ден, когато напусках апартамента си, взех няколко писма, които бяха оставени на вратата ми. На слизане дадох бакшиш на дневния асансьорен оператор и му благодарих, че се е погрижил за пощата ми, след което той ми благодари за бакшиша. Когато същия ден се прибирах, чух как портиерът каза на един куриер: „Не може да оставите това там.“ Когато се канех да се кача с асансьора, вниманието ми беше привлечено от познато лице в ресторанта и когато погледнах вътре, домакинята ме поздрави с усмивка. Късно вечерта придружих гостите си до асансьора и докато се сбогувах с тях, нощният оператор ми помаха за лека нощ.
	Просто, пренареждайки няколко от единичните сетивни възприятия, с които трябваше да се сблъскам, и сливайки две или повече от тях в единични сетивни впечатления, аз изградих сън, който се различаваше доста от преживяването ми в будно състояние.
	Когато се научим да контролираме насочването на вниманието си в четириизмерния свят, ще можем съзнателно да създаваме обстоятелства в триизмерния.
	На този контрол се учим чрез будния сън, в който вниманието ни може да бъде поддържано без усилие. Именно вниманието без усилие е необходимо, за да променим бъдещето. В контролирания буден сън можем съзнателно да конструираме събитие, което искаме да преживеем в триизмерния свят. Сетивните възприятия, които използваме, за да изградим съня си в будно състояние, са настоящи реалности, изместени във времето или в четириизмерния свят. Всичко, което правим, за да изградим будния сън, е да изберем от огромния набор от сетивни възприятия тези, които, когато са правилно подредени, означават, че сме осъществили желанието си. След като сънят е ясно дефиниран, се отпускаме в креслото и предизвикваме съноподобно състояние на съзнанието — състояние, което макар и да граничи със съня ни позволява да контролираме съзнателно насочването на вниманието. Когато постигнем това състояние, преживяваме във въображението си това, което бихме преживели в реалността. При прилагането на тази техника за промяна на бъдещето е важно винаги да помним, че единственото нещо, което трябва да занимава съзнанието ни по време на будния сън, е самият буден сън — предварително определеното действие, което предполага изпълнението на желанието.
	Не ни интересува как сънят в будно състояние се превръща във физически факт.
	Приемането на съня в будно състояние като физическа реалност ни дава възможност да го осъществим.
	Позволете ми отново да посоча основните стъпки в процеса на промяната на бъдещето, което не е нищо повече от контролиран сън в будно състояние.
	Определете целта си — знайте точно какво искате.
	Изградете събитие, за което вярвате, че ще се случи след изпълнението на желанието — нещо, в което преобладават собствените действия, събитие, което предполага изпълнението на желанието.
	Легнете удобно и предизвикайте съноподобно състояние на съзнанието; след това мислено се вживейте в предполагаемото действие, като през цялото време си представяте, че всъщност извършвате действието тук и сега, така че във въображението си да изпитате онова, което бихте изпитали реално, когато целта се осъществи.
	Опитът ме убеди, че това е идеалният начин за постигане на целта.
	Въпреки това многобройните ми неуспехи биха ме опровергали, ако твърдя, че съм овладял напълно насочването на вниманието си.
	Мога обаче заедно с древния учител да кажа: „… но едно само правя: забравил това, което остана назад и отправил се към това, което е напред, аз се стремя към целта ‒ към наградата.“ [Филипяни 3:13,14]


>	Трета глава
>	Силата на въображението

	„И ще познаете истината, и истината ще ви направи свободни.“ [Йоан 8:32]
	Хората твърдят, че истинското съждение трябва да съответства на външната реалност, за която се отнася. Това означава, че ако, докато съм в затвора, си внушавам, че съм свободен и успея да повярвам, че съм свободен, е вярно, че вярвам в свободата си; но от това не следва, че съм свободен, защото може да съм жертва на илюзия.
	Но благодарение на собствения си опит съм повярвал в толкова много странни неща, че не виждам причина да се съмнявам в истинността на неща, които са извън моя опит.
	Древните учители ни предупреждават да не съдим по външния вид, защото според тях истината не е необходимо да съответства на външната реалност, за която се отнася.
	Те твърдят, че лъжесвидетелстваме, ако си представяме зло срещу другиго — независимо от това колко реално изглежда нашето убеждение и колко вярно съответства на външната реалност, за която се отнася — ако то не прави свободен този, за когото го вярваме, то е невярно и следователно е погрешно съждение.
	Ние сме призовани да отречем доказателствата на нашите сетива и да си представим като истина за нашия ближен това, което го прави свободен. — Ще познаете истината и истината ще ви направи свободни.
	За да разпознаем истината за ближния си, трябва да приемем, че той вече е това, което иска да бъде. Всяка представа за другия, която е част от изпълненото му желание, няма да го направи свободен и следователно тази представа не може да бъде истина.
	Вместо да уча занаят в училищата, където посещаването на курсове и семинари се счита за заместител на самостоятелно придобитите знания, моето обучение беше посветено почти изцяло на силата на въображението.
	Часове наред си представях, че съм различен от това, което разумът и сетивата ми диктуваха, докато въображаемите състояния не станаха ярки като реалност — толкова ярки, че случайно преминаващите хора ставаха само част от моето въображение и се държаха така, както аз бих искал. Със силата на въображението моята фантазия ръководеше тяхната и им диктуваше поведението и разговорите, които водеха, докато аз се идентифицирах с въображаемото си състояние.
	Човешкото въображение е самият човек, а реалният свят е светът, който въображението вижда. Наш дълг обаче е да си представяме всичко, което е прекрасно и добро. [Филипяни 4:8]
	„Бог не гледа така, както гледа човек, защото човек гледа лицето, а Господ гледа сърцето.“ [1 Царе 16:7]
	„Защото, каквито са мислите в душата му ‒ такъв е и той.“ [Притчи 23:7]*
	[* Библия, ревизирано издание (ВРВ). — Б.р.]
	По време на медитация, когато мозъкът започва да свети, откривам, че въображението ми е надарено с магнетичната сила да привлича към мен всичко, което искам. Желанието е силата, която въображението използва, за да оформи живота около мен, както аз го използвам, за да оформя живота в себе си.
	Първо искам да видя определен човек или събитие, а след това гледам така, сякаш виждам това, което искам да видя, и въображаемото състояние става обективно реално. Искам да чуя, а след това слушам, сякаш чувам и въображаемият глас изрича това, което искам, сякаш той е автор на казаното.
	Бих могъл да ви дам много примери, за да докажа аргументите си, че тези въображаеми състояния наистина се превръщат във физическа реалност. Знам обаче, че примерите ми ще събудят обичайното недоверие у всички, които не са срещали подобни аргументи или не са склонни да ги приемат. Въпреки това опитът ме убеди в истинността на твърдението: „Той съживява мъртвите и зове към съществуване несъществуващото.“ [Римляни 4:17]
	Защото в интензивна медитация съм наричал неща, които не са били виждани, така, сякаш са били, и невидимото не само е станало видимо, но в крайна сметка е станало физическа реалност.
	Чрез този метод — първо да искаме, а след това да си представим, че преживяваме това, което искаме — можем да формираме бъдещето в хармония с желанието си. Но нека следваме съвета на пророка и да мислим само за прекрасното и доброто — когато природата ни е зла, въображението ни действа също толкова безпристрастно и бързо, както и когато е добра. От нас произлизат и доброто, и злото. „Ето днес полагам пред тебе живота и доброто, смъртта и злото.“ [Второзаконие 30:15]
	Желанието и въображението са вълшебната пръчица от приказките. Те привличат към себе си своите сходства и се проявяват най-добре, когато умът е в съноподобно състояние.
	Написах внимателно и подробно метода, който използвам, за да вляза в по-големия свят, но ще дам още една формула за отваряне на вратата към по-големия свят.
	„Насън, в нощно видение, когато хората потъват в дълбок сън и когато дремят в леглото, тогава Той отваря ухото на човека и на даденото от него наставление полага печат.“ [Йов 33:15,16]
	В съня си човек обикновено е по-скоро слуга на своето видение, отколкото негов господар, но вътрешната фантазия на съня може да се превърне във външна реалност. В съня, както и в медитацията се измъкваме от този свят в един по-голям свят и знам, че формите в съня не са плоски, двуизмерни образи, за каквито ги смятат съвременните психолози. Те са същностни реалности на по-големия свят и аз мога да се задържа в тях. Открих, че ако се изненадам, докато сънувам, мога да се хвана за всяка неодушевена или неподвижна форма от съня — стол, маса, стълбище, дърво — и да заповядам да се събудя; докато здраво държа обекта на съня си, се издърпвам през себе си с ясното усещане за събуждане. Събуждам се в друга сфера, държейки обекта на съня си, за да открия, че вече не съм слуга на видението си, а негов господар, защото съм напълно съзнателен и контролирам насочването на вниманието си. Именно в това напълно осъзнато състояние, когато контролираме посоката на мисълта, възприемаме невидимите неща, сякаш са видими. В това състояние определяме нещата, като си пожелаваме и изпитаме усещането, че желанието ни е изпълнено.
	За разлика от триизмерния свят, където има интервал между допускането и изпълнението му, в света на по-големите измерения изпълнението е незабавно — външната реалност мигновено отразява нашето предположение. Тук няма нужда да чакаме четири месеца до жътвата; поглеждаме отново и ето, нивите вече са готови за жътва. [Йоан 4:35]
	„В този бой няма да се сражавате вие. Пристъпете, жители на Юда и Йерусалим, застанете и гледайте спасението си, което Господ ви изпраща! Не бойте се и не се страхувайте, а излезте утре против тях и Господ ще бъде с вас.“ [2 Летописи 20:17]
	И тъй като този по-голям свят бавно преминава през триизмерния ни свят, със силата на въображението можем да оформим нашия свят в хармония с нашето желание.
	Гледайте, сякаш виждате; слушайте, сякаш чувате; протягайте въображаемата си ръка, сякаш докосвате… И очакванията ви ще се превърнат във факти.
	За онези, които вярват, че истинското съждение трябва да съответства на външната реалност, за която се отнася, това ще бъде глупост и препъни камък. [1 Коринтяни 1:23]
	Но аз проповядвам и практикувам фиксирането в съзнанието на онова, което човек иска да осъществи. Опитът ме убеждава, че фиксираните нагласи на съзнанието, които не са в съгласие със съответната външна реалност, и поради това се наричат въображаеми — „неща, които не са“ — въпреки това ще доведат до разрушаване на нещата, които са. [1 Коринтяни 1:28]
	Не искам да пиша книга с чудеса, а по-скоро да върна човешкото съзнание към единствената реалност, която древните учители са почитали като Бог.
	Всичко, което е казано за Бог, всъщност е казано за човешкото съзнание, така че можем да кажем, че „така че, както е писано, който се хвали, с Господа да се хвали.“ [1 Коринтяни 1:31; 2 Коринтяни 10:17,18]; „Но който се хвали, нека се хвали с това, гдето разбира и познава Мене, че съм Господ, Който извършвам милост, правосъдие и правда на земята.“ [Еремия 9:24]*
	[* Библия, ревизирано издание (ВРВ). — Б.р.]
	Никой не се нуждае от помощ, която да го насочва в прилагането на този закон за съзнанието. „Аз съм“ е самоопределението на абсолюта, коренът, от който израства всичко. „Аз съм лозата.“ [Йоан 15:1; 15:5]
	Какъв е вашият отговор на вечния въпрос: „Кой съм аз?“
	Отговорът ви определя ролята, която ще играете в световната драма. Вашият отговор, т. е. представата ви за себе си, не трябва да съответства на външната реалност, към която се отнася тази представа. Тази велика истина е разкрита в повелята „слабият нека казва: И аз съм силен.“ [Йоил 4:10]
	Погледнете назад към добрите решения, с които са затрупани много от изминалите нови години. Те живяха малко и после умряха. Защо? Защото бяха откъснати от корена си. Приемете, че вие сте това, което искате да бъдете.
	Изживейте във въображението си това, което бихте изпитали реално, ако вече бяхте това, което искате да бъдете. Останете верни на допускането си, така че да се определяте като това, което сте допуснали.
	Нещата нямат живот, ако са откъснати от корените си, а нашето съзнание, нашето „Аз съм“ е коренът на всичко, което извира в реалния свят.
	„Наистина, ако не Ми повярвате, че съм Аз, ще умрете в греховете си.“ [Йоан 8:24]. Тоест, ако не вярвам, че вече съм това, което искам да бъда, тогава оставам такъв, какъвто съм и умирам с настоящата си представа за себе си.
	Няма сила извън човешкото съзнание, която да възкреси и оживи онова, което човек иска да преживее.
	Човек, който е свикнал да извиква по желание каквито си иска образи, ще бъде господар на съдбата си благодарение на силата на собственото си въображение.
	„Аз съм възкресението и животът. Който вярва в Мене, дори и да умре, ще живее.“ [Йоан 11:25]
	„И ще познаете истината и истината ще ви направи свободни.“


>	Четвърта глава
>	Никой не може да промени никого, освен себе си

	„И за тях Аз посвещавам Себе Си, за да бъдат и те осветени чрез истината.“ [Йоан 17:19]
	Никога не бихме могли да развием идеала, на който служим и към който се стремим, ако той не беше потенциално заложен в природата ни.
	Сега искам да разкажа едно мое преживяване, отпечатано преди две години. Вярвам, че тези цитати от „Търсенето“ ще ви помогнат да разберете действието на закона за съзнанието и ще ви покажат, че не трябва да променяме никого, освен себе си.
	Веднъж по време на бездействие в морето медитирах върху „съвършеното състояние“ и се чудех какъв бих бил, ако имах твърде чисти очи, за да гледам беззаконието, ако за мен всичко беше чисто и не съдех. Когато се изгубих в това огнено размишление, открих, че съм се издигнал над тъмния свят на сетивата. Усещането беше толкова силно, че се почувствах като огнено същество, живеещо във въздушно тяло. Гласове като от небесен хор с екзалтацията на победители в сблъсъка със смъртта пееха „той възкръсна, той възкръсна“ и интуитивно разбрах, че имат предвид мен. После ми се стори, че вървя в нощта. Скоро се озовах на място, което можеше да бъде древният Басейн на Витезда*, защото на това място лежаха огромно множество безсилни хора — слепи, куци, съсухрени — и чакаха не движението на водата, както е по традиция, а мен. Когато се приближих, без да мисля и без да полагам усилия, те един след друг бяха оформени като от Магьосника на красивото. Очи, ръце, крака — всички липсващи части — бяха извлечени от някакъв невидим резервоар и оформени в хармония с онова съвършенство, което усещах, че извира в мен. Когато всички бяха съвършени, хорът ликуваше: „Свърши се!“. След това сцената се разтвори и аз се събудих.
	[* Витезда (дом на милосърдието — Йоан 5:2) — къпалня, т. е. неголям басейн, който вероятно се е намирал при северната стена на Йерусалим, при така наречените Овчи врати. — Б.р.]
	Знам, че видението беше резултат от интензивната ми медитация върху идеята за съвършенството, защото медитациите ми винаги водят до единение с онова, което съзерцавам. Бях толкова погълнат от идеята, че за известно време се бях превърнал в това, което съзерцавах, и високата цел, с която се бях идентифицирал в този момент, привлече висшите неща и оформи видението в хармония с вътрешната ми природа. Идеалът, с който сме обединени, работи чрез свързване на идеали, за да събуди хиляди настроения, за да създаде драма в съответствие с централната идея.
	Мистичните ми преживявания ме убедиха, че няма друг начин да постигнем външното съвършенство, към което се стремим, освен ако не преобразим самите себе си.
	В божествената икономика нищо не се губи. Не можем да изгубим нещо, освен ако не слезем от равнището, на което нещото има своя естествен живот. Смъртта няма преобразяваща сила и, независимо дали сме тук или там, ние формираме заобикалящия ни свят чрез интензивността на въображението и чувствата и осветяваме или помрачаваме живота си чрез представите, които имаме за себе си. Нищо не е по-важно за нас от представата ни за самите себе си и това важи особено за представата ни за великия в измеренията Един в нас. Онези, които ни помагат или пречат, независимо дали го знаят или не, са служители на закона, който оформя външните обстоятелства в хармония с вътрешната ни природа.
	Нашата представа за самите себе си е тази, която ни освобождава или ограничава, въпреки че може да използва материални средства, за да постигне целта си.
	Тъй като животът оформя външния свят така, че да отразява вътрешната подредба на съзнанието ни, няма друг начин да постигнем външното съвършенство, към което се стремим, освен чрез преобразяване на самите себе си. Никаква помощ не идва отвън; хълмовете, към които вдигаме очи, са тези от вътрешния диапазон. Ето защо трябва да се обърнем към собственото си съзнание като към единствената реалност, единствената основа, на базата на която могат да бъдат обяснени всички явления. Можем абсолютно да разчитаме на справедливостта на този закон, който може да ни даде само онова, което е в собствената ни природа.
	Да се опитваме да променим света, преди да сме променили представата си за себе си, означава да се борим срещу природата на нещата.
	Не може да има външна промяна, докато първо не се извърши вътрешна промяна. Както вътре, така и отвън. Не проповядвам философско безразличие, когато предлагам да си представим себе си като това, което искаме да бъдем, живеейки в умствена атмосфера на величие, вместо да използваме физически средства и аргументи, за да постигнем желаната промяна.
	Всичко, което правим, ако не е придружено от промяна в съзнанието е само безполезно пренастройване на външното.
	Колкото и да се трудим или да се борим, не можем да получим повече, отколкото допускаме. Да протестираме срещу всичко, което ни се случва, означава да протестираме срещу закона на съществуването ни и срещу властта ни над собствената ни съдба.
	Обстоятелствата в живота ми са твърде тясно свързани с моята представа за самия мен, за да не са били формирани от собствения ми дух, почерпил ги от някакъв по-мащабен склад на моето същество. Ако в тези събития има болка, трябва да потърся причината в себе си, защото се местя тук и там и трябва да живея в свят, който е в хармония с моята представа за мен самия.
	Интензивната медитация води до единение със състоянието, което съзерцаваме и по време на това единение виждаме видения, имаме преживявания и се държим в съответствие с промяната на съзнанието ни. Това ни показва, че трансформацията на съзнанието ще доведе до промяна на средата и поведението.
	Всички войни доказват, че насилническите емоции са изключително силни за предизвикване на психични промени. Всеки голям конфликт е бил последван от епоха на материализъм и алчност, в която идеалите, заради които привидно е бил воден конфликтът, са били потопени.
	Това е неизбежно, защото войната предизвиква омраза, която подтиква съзнанието да се спусне от равнището на идеала към равнището на конфликта.
	Ако можехме да се вълнуваме от идеалите си толкова емоционално, колкото се вълнуваме от неприязънта си, щяхме да се издигнем до нивото на идеала си толкова лесно, колкото сега се спускаме до нивото на омразата си.
	Любовта и омразата притежават магическа преобразуваща сила и чрез тяхното изживяване се превръщаме в подобие на това, върху което се фокусираме. Чрез интензивната си омраза си изграждаме характера, който си представяме у нашите врагове. Качествата умират при липса на внимание, така че нежеланите състояния могат да бъдат най-добре изтрити чрез визуализиране — „украшение вместо пепел, радост вместо скръб“ [Исая 61:3], а не чрез директни атаки срещу състоянието, от което искаме да се освободим. „Мислете само за това, което е добро“ [Филипяни 4:8], защото ние ставаме това, с което сме в контакт.
	Няма какво да променяме, освен собствената си представа за самите себе си. Щом успеем да променим себе си, светът ни ще се разтвори и ще се преобрази в хармония с това, което нашата промяна потвърждава.
