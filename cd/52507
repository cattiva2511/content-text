	Петте пръста спорели кой е най-важният.
	— Аз съм най-важният — заявил палецът, — защото съм най-силен. Освен това, когато одобряват нещо, хората използват мен. Аз съм пръстът за „Окей“!
	— Няма начин! — възразил показалецът. — Аз съм най-важният. Аз съм пръстът на мъдростта, защото ме използват, за да посочват нещата. Освен това, когато искат да кажат „Номер 1“, хората използват мен.
	— Ама че смешки! — казал презрително средният пръст. — Аз съм най-високият пръст и затова виждам най-надалече. Аз съм толкова могъщ, че когато някой ме покаже, другите много се разстройват. Освен това Буда е учел, че пътят към просветлението е Средният път, а аз съм средният пръст.
	— Съжалявам, но грешите — казал учтиво безименият пръст. — Аз съм най-важният, защото аз съм пръстът на любовта. Когато се влюбят и се сгодят, хората ми слагат пръстен. Когато си обещаят да се грижат един за друг в брака, пак на мен слагат пръстен. Аз съм пръстът на любовта, любовта е най-голямата сила на света, следователно аз съм най-важният пръст.
	— Извинете — прекъснало го кутрето. — Знам, че не съм висок, нито силен и че често ме пренебрегват, но съм убеден, че аз съм най-важният пръст. Вярно е, че хората ме използват за мръсна работа, например да си вадят ушната кал, но когато се молят на Буда, аз се намирам най-близо до Буда! Вдигнете ръце в молитва и ще се уверите.


	Във всяка общност, семейство или храм най-важни са скромните членове, които се занимават с чистенето, защото също като кутрето те са най-близо до Буда.
