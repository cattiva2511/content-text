D>
	На майка ми, Карол Моран. Без теб това никога нямаше да бъде възможно.
D$


>	Бележка на автора

	По време на Осемнайсетата династия има период, в който семейството на Нефертити упражнява върховната власт в цял Египет. Тя и нейният съпруг Ехнатон отхвърлят боговете на Египет и на тяхно място въздигат мистериозното слънчево божество Атон. Дори и след смъртта на Нефертити, когато политиката й е обявена за ерес, на трона се възкачват не други, а дъщеря й Анхесенамон и нейният съпруг Тутанкамон. Когато Тутанкамон умира от инфекция приблизително на деветнайсет години, бащата на Нефертити, Ейе, става фараон. След смъртта му, настъпила само няколко години по-късно, последната връзка с царското семейство е по-малката сестра на Нефертити, Мутноджмет.
	Военачалникът Хоремхеб знае, че Мутноджмет никога няма да пожелае короната, затова я заставя насила да стане негова съпруга, за да узакони собствените си претенции към египетския трон. Смъртта на Мутноджмет при раждане бележи края на една епоха, а когато след смъртта на Хоремхеб короната преминава към неговия пълководец Рамзес, започва периодът на Деветнайсетата династия. Но при възцаряването си Рамзес I е вече старец. След смъртта му неговият син, фараонът Сети, наследява трона.
	Сега годината е 1283 пр. Хр. Семейството на Нефертити е мъртво. Единствената оцеляла потомка от рода й е дъщерята на Мутноджмет, Нефертари, сираче, което расте в двора на Сети I.


>	Пролог

	Сигурна съм, че ако седна на някое тихо място, далеч от двореца и от шума на двора, ще успея да си спомня много по-ранни сцени от детството си от времето, когато бях шестгодишна. Но така, както стоят нещата, съм запазила смътни впечатления от ниски маси с крака във формата на лъвски лапи, поставени върху излъскани плочки. Все още усещам аромата на кедър и акация от отворените ракли, в които бавачката ми държеше любимите ми играчки. И съм сигурна, че ако остана един ден седнала в смокиновите горички, без да ме безпокои нищо друго освен вятъра, ще успея да придам образ на звуците на систруми*, разклащани в някакъв двор, в който гори тамян. Но всички тези спомени са неясни, виждани сякаш през тежък плат. Първият ми истински спомен са риданията на Рамзес в тъмния храм на Амон.
	[* Древноегипетски музикален инструмент. Състои се от дръжка и рамка във формата на буквата U, към която са прикрепени малки метални дискове, които дрънчат, когато ги разклатиш. Смята се за свещен и на дръжката често пъти е гравирана главата на богинята Хатор. — Б.пр.]
	Навярно съм помолила онази вечер да отида с него или пък дойката ми може би е била прекалено заета край постелята на принцеса Пили и да не е разбрала, че ме няма. Но си спомням как минахме през безмълвните зали на храма на Амон и как лицето на Рамзес приличаше на едно изображение, което бях виждала — жени, които умоляват богинята Изида да прояви благосклонност. Бях шестгодишна и не спирах да говоря, но онази вечер знаех, че трябва да мълча. Погледнах към изрисуваните образи на боговете, докато преминаваха през трепкащата светлина на факлата ни, и когато стигнахме до най-вътрешната част на светилището, Рамзес за първи път се обърна към мен:
	— Стой тук.
	Подчиних се на заповедта му и се отдръпнах още по-назад в сенките, докато той се приближаваше към огромната статуя на Амон. Богът беше осветен от светлината на разположени в кръг лампи и Рамзес коленичи пред създателя на живота. Сърцето ми биеше в ушите така оглушително, че не можех да чуя какво шепне, но последните му думи отекнаха по-високо:
	— Помогни й, Амон. Тя е само на шест годинки. Моля те, не оставяй Анубис да я вземе. Не още!
	Нещо се раздвижи край отсрещната врата на светилището и шумът на сандали предупреди Рамзес, че не е сам. Той се изправи, избърса сълзите от очите си, а аз затаих дъх, когато един мъж изплува от тъмнината като леопард. На раменете му висеше петнистата животинска кожа на жрец, а лявото му око беше червено като локва кръв.
	— Къде е царят? — попита властно великият жрец.
	Рамзес събра цялата смелост на своите девет години, излезе от светлината на кръга от лампи и проговори:
	— В двореца, Твое светейшество. Баща ми не желае да се отдели от леглото на сестра ми.
	— Тогава къде е майка ти?
	— И тя… и тя е при нея. Лекарите казват, че сестра ми ще умре!
	— Значи баща ти е изпратил _деца_ да се обърнат към боговете?
	За първи път осъзнах защо бяхме дошли.
	— Но аз обещах на Амон всичко, което пожелае! — извика Рамзес. — Всичко, което един ден ще стане мое!
	— И баща ти нито веднъж не си помисли да ме повика?
	— Помисли си! Помоли да дойдеш в двореца. — Гласът на Рамзес се прекърши. — Но как мислиш, дали Амон ще я излекува?
	Великият жрец прекоси помещението.
	— Кой може да каже?
	— Но аз паднах тук на колене и му предложих всичко. Изпълних това, което ми казаха.
	— _Ти_ може и да си — сопна се великият жрец, — но самият фараон не е дошъл в храма ми.
	Рамзес ме хвана за ръката и двамата последвахме подгъва на робата на великия жрец в двора. Тръба раздра тишината на нощта, а когато се появиха жреци в дълги бели плащове, си помислих за бога мумия Озирис. В мрака беше невъзможно да различа чертите им, но когато се събраха достатъчно, великият жрец изрева:
	— Към двореца „Малката“!
	Понесохме се в тъмнината, в която пътят ни се осветяваше от факлоносци пред нас. Колесниците ни полетяха през ледената нощ на месец мехир към реката Нил. А когато прекосихме водите й и се изкачихме по стъпалата на двореца, стражи побързаха да съпроводят групата ни в преддверието.
	— Къде е царското семейство? — попита великият жрец.
	— В спалнята на принцесата, Твое светейшество.
	Великият жрец се запъти към стълбището.
	— Тя жива ли е?
	Когато нито един от стражите не отговори, Рамзес се втурна напред и аз забързах след него, уплашена да остана в тъмните зали на двореца.
	— Пили! — извика той. — Пили, _не! Чакай!_
	Изкачи стъпалата по две наведнъж и пред стаята на Пили двама въоръжени стражи се отдръпнаха пред него. Рамзес отвори със замах тежките дървени врати и спря. Надникнах в полумрака. Въздухът бе натежал от тамян, а царицата се бе привела напред, разтърсвана от ридание. Фараонът стоеше сам в сенките, далеч от единствената маслена лампа, осветяваща стаята.
	— Пили — прошепна Рамзес. — _Пили!_ — изкрещя той. Не го интересуваше, че не е подобаващо за един принц да плаче — втурна се към леглото и сграбчи ръката на сестра си. Очите й бяха затворени, а гърдичките й вече не потръпваха от студ. От леглото до нея царицата на Египет нададе отчаяно ридание.
	— Рамзес, трябва да им наредиш да ударят камбаните.
	Рамзес погледна към баща си, сякаш фараонът на Египет можеше да отмени настъпването на самата смърт.
	Фараон Сети кимна.
	— Върви.
	— Но аз се опитах! — извика Рамзес. — Умолявах Амон!
	Сети прекоси стаята и обгърна с ръка раменете на Рамзес.
	— Знам. А сега трябва да им кажеш да ударят камбаните. Анубис я отведе.
	Но аз виждах, че Рамзес не може да понесе мисълта да остави Пили сама. Тя се страхуваше от тъмното, също като мен, и всичкият този плач щеше да я уплаши. Той се поколеба, но гласът на баща му беше твърд:
	— Върви!
	Рамзес погледна към мен и двамата безмълвно се разбрахме, че ще отида с него.
	В двора една стара жрица седеше зад разкривените главни клони на една акация. В набръчканите си ръце държеше бронзова камбана.
	— Анубис ще дойде за всички нас един ден — каза тя. Дъхът й образуваше мъгла в студената нощ.
	— Не и на шест години! — изкрещя Рамзес. — Не и след като се помолих на Амон да пощади живота й.
	От гърдите на старата жрица се изтръгна остър смях.
	— Боговете не се вслушват в деца! Какво велико дело си извършил, та Амон да чуе думите ти? Какви войни си спечелил? Какви монументи си издигнал?
	Скрих се зад плаща на Рамзес. Нито един от двама ни не помръдна.
	— Къде Амон може да е чул името ти — продължи тя, — за да го разпознае сред имената на толкова хиляди, които молят за помощ?
	— Никъде — чух шепота на Рамзес и старата жрица кимна твърдо.
	— Ако боговете не могат да разпознаят имената ви — предупреди ни тя, — те никога няма да чуят молитвите ви.


>	Глава 1
>	Фараон на Горен Египет

@@	Тива, 1283 година пр. Хр.
	— _Не мърдай!_ — укори ме Пасер с рязък тон.
	Макар че беше само мой учител и не можеше да нарежда на една принцеса какво да прави, щеше да ми възложи да преписвам допълнителни редове, ако не се подчинях. Спрях да се въртя в роклята си от мъниста и застанах послушно заедно с другите деца от харема на фараон Сети. Но сега, когато бях тринайсетгодишна, нетърпението се бе превърнало в моя постоянна черта. Освен това можех да видя само позлатения колан на жената пред мен. По бялата й ленена роба се виждаха големи петна от пот, която се стичаше изпод перуката и капеше по врата й. Веднага щом Рамзес преминеше покрай нас в царската процесия, дворът щеше да може да се спаси от жегата и да го последва в хладната сянка на храма. Но процесията се движеше ужасно бавно. Погледнах към Пасер, който търсеше открита пътека към предната част на тълпата.
	— Сега, когато стане съвладетел, Рамзес ще спре ли да учи с нас? — попитах.
	— Да — отговори разсеяно Пасер, хвана ме за ръката и ни проби път през морето от тела. — Направете път за принцеса Нефертари! Направете път!
	Жени с деца заотстъпваха назад и накрая двамата се озовахме край самия ръб на пътя. По цялата дължина на Пътя на сфинксовете горяха и пушеха високи гърнета с тамян и изпълваха въздуха със свещения аромат на _kyphi*_, който щеше да привлече към този ден възможно най-благоприятните предсказания.
	[* Един от най-разпространените видове тамян в храмовете в древен Египет, използван и в лечението на множество заболявания. — Б.пр.]
	Пътят се огласи от металическия звук на тръби и Пасер ме тласна напред.
	— Принцът идва!
	— Виждам принца всеки ден — измърморих намусено. Рамзес беше единственият син на фараон Сети и сега, когато бе навършил седемнайсет, щеше да се раздели с детството си. Вече нямаше да учим заедно в едубата*, нямаше да ловуваме заедно следобед. По онова време коронацията му не представляваше интерес за мен, но когато се появи пред погледа ми, дори и аз затаих дъх. От широката огърлица от лапис лазули на врата му до златните гривни на китките и глезените си, той беше отрупан с бижута. Червената му коса блестеше като мед на слънцето, а на кръста му висеше тежък меч. Хиляди египтяни се устремиха напред, за да го видят, а докато той преминаваше покрай мен в процесията, аз посегнах и дръпнах косата му. Макар че Пасер рязко си пое въздух, фараон Сети се засмя и цялата процесия спря.
	[* Дворцово училище. — Б.пр.]
	— Малка Нефертари — потупа ме той по главата.
	— _Малка ли?_ — изпъчих гърди. — Не съм малка.
	Бях на тринайсет и след един месец щях да стана на четиринайсет.
	Фараон Сети се подсмихна на упоритостта ми.
	— Значи, малка само на ръст — увери ме той. — А къде е онази твоя решителна бавачка?
	— Мерит ли? В двореца, подготвя се за пиршеството.
	— Е, добре, кажи на Мерит, че довечера искам да я видя в Голямата зала. Трябва да я научим да се усмихва също толкова красиво, колкото теб.
	Той ме щипна по бузите и процесията продължи към хладните недра на храма.
	— Стой близо до мен — нареди Пасер.
	— Защо? Никога преди не си имал нищо против да се отдалечавам.
	Тълпата ни понесе вътре в храма заедно с останалата част от двора и мъчителната жега на деня най-после остана зад гърба ни. В слабо осветените коридори един жрец, облечен в дългата бяла роба на Амон, бързо ни поведе към най-вътрешната част на светилището. Притиснах длан към хладните каменни плочи, върху които бяха изваяни и изрисувани образи на боговете. Лицата им бяха застинали в изражения на радост, сякаш се радваха да видят, че сме дошли.
	— Внимавай за изображенията — предупреди ме рязко Пасер.
	— Къде отиваме?
	— В сърцето на светилището.
	Коридорът се разшири в стая със сводест таван и през тълпата премина шепот на изненада. В полумрака нагоре се издигаха гранитни колони, а таванът със сини плочки бе инкрустиран със сребро, за да прилича на блесналото нощно небе. На оцветен подиум чакаха група жреци на Амон и аз тъжно си помислих, че когато Рамзес стане съвладетел, той никога вече няма да бъде безгрижен принц в тресавищата. Но ми оставаха другите деца от едубата и аз огледах препълненото помещение в търсене на някой приятел.
	— Аша! — повиках го и когато ме зърна заедно с нашия учител, той си запроправя път към нас.
	Както обикновено, черната му коса беше прибрана в стегната плитка; когато ловувахме, тя се развяваше след него като камшик. Макар че често пъти точно неговата стрела поваляше бика, той никога не се приближаваше пръв към плячката, което бе подтикнало фараона да го нарече „Аша Предпазливия“. Но докато Аша беше предпазлив, Рамзес беше импулсивен. По време на лов той винаги се втурваше напред, дори по най-опасните пътища, и собственият му баща го наричаше „Рамзес Припрения“. Разбира се, това беше лична шега само между тях двамата и никой друг освен фараон Сети не го наричаше така. Усмихнах се на Аша в знак на поздрав, но погледът на Пасер не беше толкова приветствен.
	— Защо не си на подиума с принца?
	— Но церемонията няма да започне, преди да надуят тръбите — обясни Аша. Когато Пасер въздъхна, Аша се обърна към мен: — Какво има? Не се ли радваш?
	— Как да се радвам — попитах, — когато Рамзес ще прекарва цялото си време в Залата за аудиенции, а след няма и една година ти ще заминеш и ще постъпиш във войската?
	Аша се размърда неловко в кожения си нагръдник.
	— Всъщност, ако ще ставам пълководец — обясни той, — обучението ми трябва да започне още този месец.
	Тръбите изреваха и когато аз отворих уста да възразя, той се обърна.
	— Време е! — и дългата му плитка изчезна сред тълпата.
	В храма се възцари продължително мълчание и аз вдигнах глава към Пасер, който избягна погледа ми.
	— Какво прави _тя_ тук? — изсъска нечий глас и аз разбрах, без да се обръщам, че жената говори за мен. — Само ще донесе лош късмет на днешния ден.
	Пасер погледна надолу към мен. Жреците подеха химните си към Амон, а аз се престорих, че не съм чула шепота на жената. Вместо това проследих с поглед как великият жрец Рахотеп излиза от сенките. На раменете му висеше леопардова кожа и докато той бавно слизаше по стъпалата на подиума, децата до мен поглеждаха настрани. Лицето му изглеждаше застинало, като маска, която никога не спира да се хили, а лявото му око все още беше червено като халцедон. Гъсти облаци тамян изпълваха най-вътрешната част на светилището, но Рахотеп изглеждаше неуязвим за пушека. Той вдигна в ръцете си короната _хеджет_ и без да примигне, я положи върху златното чело на Рамзес.
	— Нека великият бог Амон прегърне Рамзес II, защото сега той е фараон на Горен Египет.
	Дворът избухна в бурно ликуване, а аз почувствах, че сърцето ми се свива. Размахах ветрилото си, за да прогоня острия мирис на парфюм под женски мишници. Деца забиха камбани от слонова кост и шумът изпълни цялата зала. Сети, който сега беше владетел само на Долен Египет, се усмихна широко. А после стотици придворни се раздвижиха и ме смачкаха между украсените си с колани тела.
	— Ела. Отиваме в двореца! — изкрещя Пасер.
	Хвърлих бърз поглед назад.
	— Ами Аша?
	— Ще трябва да те намери по-късно.

	* * *

	Сановници от всички царства в света дойдоха в двореца „Малката“, за да отпразнуват коронацията на Рамзес. Стоях пред входа на Голямата зала, където дворът вечеряше всеки ден, и се възхищавах на сиянието на хиляда маслени лампи, които разпръскваха светлината си по излъсканите плочки. Помещението бе изпълнено с мъже и жени, облечени в най-хубавите си поли и рокли от мъниста.
	— Виждала ли си някога толкова много хора?
	Обърнах се.
	— Аша! — възкликнах. — Къде беше?
	— Баща ми ме искаше в конюшните, за да се подготвя…
	— За времето си в армията?
	Скръстих ръце на гърдите си и когато Аша видя, че наистина съм разстроена, ми се усмихна обезоръжаващо.
	— Но сега съм тук, с теб.
	Улови ме за ръката и ме поведе към залата.
	— Видя ли посланиците, които пристигнаха? Обзалагам се, че можеш да разговаряш с всеки един от тях.
	— Не знам езика на _шасу_ — отговорих, просто за да му направя напук.
	— Но говориш всички други езици! Ако не беше момиче, можеше да станеш министър.
	Той погледна към другия край на залата и посочи с ръка.
	— Погледни!
	Проследих погледа му до фараон Сети и царица Туя на царския подиум. Царицата никога не ходеше никъде без Аджо и сега кучето с черна и бяла козина бе отпуснало заострената си глава в скута й. Макар че _iwiw_ на царицата бе резултат на чифтосване с цел лов на зайци в блатата, най-голямото разстояние, което Аджо бе изминавал някога, беше от покритото си с пера ложе до купичката с вода. Сега, когато Рамзес беше станал фараон на Горен Египет, до трона на майка му бе поставен още един, трети.
	— Значи Рамзес ще седи заедно с родителите си — измърморих мрачно. Той винаги се беше хранил с мен под подиума, на дългата маса, на която седяха най-важните членове на двора. А сега, когато бяха преместили стола му, видях, че моят стол е поставен до Уосерит, великата жрица на Хатор. И Аша го видя и поклати глава.
	— Жалко, че не можеш да седиш с мен. За какво ще си говориш с Уосерит?
	— Подозирам, че за нищо.
	— Поне не са те сложили до Хенутауи. Мислиш ли, че сега може да ти проговори?
	Цяла Тива беше запленена от Хенутауи, не само защото беше една от двете по-малки сестри на фараон Сети, а защото в цял Египет нямаше друга жена, която да се отличава с такава омагьосваща красота. Устните й бяха грижливо боядисани в цвета на червената роба на богинята Изида. Единствено на жриците беше позволено да носят този цвят. Като седемгодишно дете останах омаяна от начина, по който плащът й се извиваше около сандалите, като леко движеща се вода покрай носа на кораба. Тогава си помислих, че Хенутауи е най-красивата жена, която ще видя някога, и тази вечер видях, че все още съм права. Но макар че се бяхме хранили на една и съща маса, откакто се помнех, не си спомнях дори един случай, в който да е говорила с мен. Въздъхнах.
	— Съмнявам се.
	— Не се тревожи, Нефер — потупа ме по рамото Аша като по-голям брат. — Сигурен съм, че ще си намериш приятели.
	Той прекоси залата и аз проследих с поглед как поздравява баща си на масата на пълководците. „Скоро“ — помислих си — „ще се превърне в един от тези мъже, ще носи плитките си събрани в примка на тила, няма да ходи никъде без меча си.“ Когато Аша каза нещо, което накара баща му да се разсмее, си помислих за майка си, царица Мутноджмет. Ако беше жива, това щеше да бъде нейният двор, изпълнен с нейните приятели, министри и смях. С жени, които никога не биха посмели да клюкарстват шепнешком за мен, защото вместо излишна принцеса щях да бъда _принцесата._
	Заех мястото си до Уосерит и един хетски принц ми се усмихна. По гърба му се спускаха трите дълги плитки, които носеха само хетите, и в качеството му на почетен гост столът му беше поставен отдясно на Хенутауи. Но никой не си беше спомнил хетския обичай най-напред да се предлага хляб на най-важния гост. Взех недокоснатата купа и му я подадох.
	Той тъкмо щеше да ми благодари, когато Хенутауи сложи стройната си ръка върху неговата и се обади:
	— За египетския двор е чест да приеме принца на Хети като гост на коронацията на племенника ми.
	Министрите и всички други на масата вдигнаха чашите си и когато принцът отговори бавно на хетски, Хенутауи се засмя. Но това, което каза той, не беше смешно. Погледът му обходи масата за помощ и когато никой не му се притече в отговор, той погледна към мен.
	— Казва, че макар днешният ден да е щастлив — преведох аз, — се надява, че фараон Сети ще живее още много години и няма да завещае прекалено скоро на Рамзес трона на Долен Египет.
	Хенутауи пребледня и аз веднага разбрах, че съм сбъркала, като се обадих.
	— Интелигентно момиче — каза принцът на развален египетски.
	Но Хенутауи присви очи.
	— Интелигентно? Дори един папагал може да се научи да подражава на чутото.
	— Стига, жрицо. Нефертари е много умна — обади се министър Анемро. — Никой друг не се сети да подаде хляб на принца, когато седна на масата.
	— Естествено, че се сети! — отвърна рязко Хенутауи. — Сигурно го е научила от леля си. Доколкото си спомням, царицата еретичка толкова много обичаше хетите, че ги покани в Амарна, където ни донесоха големия мор. Учудвам се, че брат ни изобщо й позволява да седи сред нас.
	Уосерит се намръщи.
	— Това се случи много отдавна. Нефертари няма вина за това коя е леля й.
	Тя се обърна към мен.
	— Това няма значение — каза ми благо.
	— Няма ли? — попита злорадо Хенутауи. — Защо тогава Рамзес обмисля възможността да се ожени за Изет вместо за нашата _принцеса?_
	Свалих чашата си на масата. Хенутауи продължи:
	— Разбира се, нямам представа какво ще прави Нефертари, ако не стане съпруга на Рамзес. Може би ти ще я прибереш, Уосерит — изгледа тя по-малката си сестра, великата жрица на богинята крава Хатор. — Чух, че храмът ти има нужда от добри юници.
	Няколко от придворните на масата ни се подсмихнаха, а Хенутауи ме погледна така, както някоя змия гледа вечерята си.
	Уосерит прочисти гърлото си.
	— Не знам защо брат ни те търпи.
	Хенутауи протегна ръка към хетския принц, двамата станаха и се включиха в танците. Когато започна музиката, Уосерит се наведе към мен.
	— Сега трябва да внимаваш със сестра ми. Хенутауи има много влиятелни приятели в двореца и може да съсипе живота ти в Тива, стига да пожелае.
	— Защото преведох думите на принца?
	— Защото Хенутауи има интерес Изет да стане велика съпруга на Рамзес, а се говореше, че Рамзес е мислил да те помоли ти да заемеш това място. Предвид миналото ти това е малко вероятно, но въпреки това сестра ми ще бъде повече от щастлива, ако просто изчезнеш. Ако искаш да оцелееш в този дворец, Нефертари, ти предлагам да помислиш какво ще бъде мястото ти в него. Тази вечер детството на Рамзес приключи, а приятелят ти Аша скоро ще постъпи във войската. Какво ще правиш? Ти си родена принцеса, а майка ти беше царица. Но когато тя умря, с нея умря и твоето място в този двор. Нямаш никой, който да те направлява, и точно затова ти позволяват да дивееш, да ходиш на лов с момчетата и да дърпаш Рамзес за косата.
	Изчервих се. Мислех, че Уосерит е на моя страна.
	— О, фараон Сети го смята за много сладко — призна тя. — А ти наистина си сладка. Но след две години това поведение няма да бъде толкова чаровно. Какво ще правиш, когато станеш на двайсет? А на трийсет? Когато похарчиш всичкото злато, което наследи, кой ще те издържа? Пасер никога ли не ти е говорил за това?
	Прихванах устната си със зъби, за да спра треперенето й.
	— Не.
	Уосерит вдигна вежди.
	— _Никой_ от учителите ти?
	Поклатих глава.
	— Значи имаш още много да учиш, колкото и добър да е хетският ти.

	* * *

	Вечерта, докато се приготвях за лягане, дойката ми забеляза необичайното ми мълчание.
	— Какво? Защо не се упражняваш по чужди езици, господарке?
	Тя наля топла вода от една кана в купа и извади плат, за да си измие лицето.
	— Какъв е смисълът да се упражнявам? — попитах. — Кога ще ги използвам? Министрите, а не излишните принцеси, учат чужди езици. И след като момичетата не могат да стават министри…
	Мерит издърпа едно столче по плочките и седна до мен. Огледа изпитателно лицето ми в излъскания бронз. Никоя дойка на този свят не би могла да се различава повече от повереницата си. Мерит беше с едри кости, докато моите бяха дребни. Рамзес обичаше да казва, че когато се ядоса, вратът й се издува под брадичката като торбичка на дебел пеликан. Беше налята в ханша и гърдите, а аз нямах нито ханш, нито гърди. Беше моя дойка, откакто майка ми бе умряла при раждането ми, и аз я обичах като родна _mawat._ Сега погледът й се смекчи, когато се досети какво ме безпокои.
	— Аха! — въздъхна дълбоко тя. — Държиш се така, защото Рамзес ще се ожени за Изет.
	Погледнах към отражението й в огледалото.
	— Значи е _истина?_
	Тя вдигна рамене.
	— В двореца се говори за това.
	Размърда заобления си задник на столчето и фаянсовите гривни на краката й задрънчаха.
	— Аз, разбира се, хранех надеждата да се ожени за теб.
	— За мен ли?
	Спомних си думите на Уосерит и я погледнах смаяно.
	— Но защо?
	Тя взе плата от ръцете ми и го изстиска в купата.
	— Защото си дъщеря на царица въпреки връзката ти с Еретика и съпругата му.
	Говореше за Нефертити и нейния съпруг, Ехнатон, които бяха прогонили боговете на Египет и бяха разгневили Амон. Имената им никога не се споменаваха в Тива. Те бяха просто „Еретиците“ и още преди да разбера какво означава тази дума, знаех, че е нещо лошо. Сега се опитах да си представя как Рамзес ме поглежда с големите си сини очи и ме моли да стана негова съпруга и по тялото ми пропълзя топлина. Мерит продължи:
	— Майка ти щеше да очаква да се омъжиш за цар.
	— А ако не се омъжа?
	Ами ако Рамзес не изпитваше към мен същите чувства, които изпитвах аз към него?
	— Тогава ще станеш жрица. Но ти ходиш всеки ден в храма на Амон и си виждала как живеят жриците — предупреди ме тя и ми направи знак да стана заедно с нея. — Няма да има нито хубави коне, нито колесници.
	Вдигнах ръце и Мерит съблече роклята ми от мъниста.
	— Дори ако стана велика жрица?
	Мерит се разсмя.
	— Да не би вече да кроиш планове за смъртта на Хенутауи?
	Изчервих се.
	— Разбира се, че не.
	— Е, добре, ти си на тринайсет. Почти на четиринайсет. Време е да решиш какво ще бъде мястото ти в този дворец.
	— Защо тази вечер всички ми го напомнят?
	— Защото коронацията на царя променя всичко.
	Облякох си чиста риза и когато се отпуснах в леглото, Мерит погледна към мен.
	— Имаш очи като на Тефер — промълви нежно тя. — Направо блестят на светлината на лампата.
	Петнистият ми _miw_ се сгуши по-близо до мен и когато ни видя заедно, Мерит се усмихна.
	— Две зеленооки красиви създания — каза тя.
	— Не толкова красиви, колкото Изет.
	Мерит седна на ръба на леглото ми.
	— Можеш да се мериш с всяко момиче в този дворец.
	Завъртях очи и извърнах лице настрана.
	— Няма нужда да се преструваш. Знам, че изобщо не съм като Изет…
	— Изет е с три години по-голяма от теб. След година-две ще си жена и тялото ти ще е съзряло.
	— Аша казва, че никога няма да порасна, че когато стана на двайсет, пак ще съм си ниска като джуджетата на Сети.
	Мерит издаде брадичка напред и пеликанската торбичка се заклати гневно.
	— И какво си въобразява Аша, че знае за джуджетата? Един ден ще станеш също толкова висока и красива, колкото Изет! Или ако не толкова висока — добави внимателно тя, — поне също толкова красива. Кое друго момиче в този дворец има очи като твоите? Те са също толкова хубави, колкото очите на майка ти. И имаш усмивката на леля си.
	— _Изобщо_ не приличам на леля си! — възразих сърдито.
	Но Мерит бе израснала в двора на Нефертити и Ехнатон, така че със сигурност знаеше дали това е важно. Баща й бил важен министър, а Мерит станала дойка на децата на Нефертити. В ужасния мор, който избухнал в Амарна, Мерит загубила семейството си и две от дъщерите на Нефертити, за които се грижела. Но пред мен никога не споменаваше за това и знаех, че иска да забрави това време преди двайсет години. Бях сигурна и в още нещо: Пасер ни беше преподавал, че великият жрец Рахотеп някога също е служил на леля ми, но се страхувах да попитам Мерит и да разбера със сигурност. Такова беше миналото ми: присвити очи, шепот и несигурност. Поклатих глава и измърморих:
	— _Изобщо_ не приличам на леля си.
	Мерит вдигна вежди.
	— Тя може и да беше еретичка — прошепна, — но беше най-голямата красавица, която се е раждала някога в Египет.
	— По-хубава от Хенутауи ли? — усъмних се.
	— Хенутауи е само евтин бронз, докато леля ти беше чисто злато.
	Опитах се да си представя лице, по-красиво от това на Хенутауи, но не успях. Тайно ми се прииска в Тива да беше останало изображение на Нефертити.
	— Как мислиш, дали Рамзес ще избере Изет, защото съм роднина на царицата еретичка?
	Мерит придърпа завивките над гърдите ми и Тефер нададе възмутен вой.
	— Мисля, че Рамзес ще избере Изет, защото ти си на тринайсет, а той — на седемнайсет. Но скоро, господарке, ще бъдеш жена и ще си готова за бъдещето, което избереш, каквото и да е то.


>	Глава 2
>	Три реда клинообразно писмо

	Всяка сутрин през последните седем години изминавах пътя от стаята си в двора на царското домакинство до малкия дворцов храм на Амон. И там, под колоните от варовик, се бях смяла с останалите ученици от едубата, докато учителят Оба се тътреше по пътеката, размахвайки тоягата си като меч, за да отблъсква всеки, който му препречеше пътя. В храма жреците ароматизираха дрехите ни със свещен _kyphi_ и когато си тръгвахме, всеки ден ухаехме на благословията на Амон. С Рамзес и Аша се надбягвахме до варосаната сграда на училището зад храма, но вчерашната коронация бе променила всичко. Сега Рамзес нямаше да идва, а Аша щеше да се притеснява прекалено много, за да се надбягва с мен. Щеше да ми каже, че е прекалено голям за такива неща. И скоро и той щеше да ме напусне.
	Когато Мерит дойде в спалнята ми, я последвах мрачно в стаята за обличане и вдигнах ръцете си, докато тя привързваше около полата ми ленен колан.
	— Какво ще бъде днес, господарке, мирта или сминдух?
	Вдигнах рамене.
	— Няма значение.
	Тя ме погледна намръщено и донесе крема с мирта. Отвори завъртащото се капаче на алабастровото гърненце и намаза лицето ми с гъстия крем.
	— Спри да правиш такава физиономия — укори ме тя.
	— Каква физиономия?
	— Като на Бес.
	Потиснах усмивката си. Джуджето Бес беше богът на раждането — неговата чудовищна гримаса плашеше Анубис и го отказваше от намерението му да завлече новородените деца в задгробния живот.
	— Все още не мога да разбера за какво се цупиш — каза Мерит. — Няма да си сама. Има цяла едуба, пълна с ученици.
	— И всички те се държат добре с мен само заради Рамзес. Аша и Рамзес са единствените ми истински приятели. Никое от момичетата не ходи на лов или да плува.
	— Значи имаш късмет, че Аша все още е в едубата.
	— Засега — измърморих, извадих неохотно торбата си за училище и докато излизах от стаята, Мерит се провикна:
	— Ако се мръщиш като Бес, само ще го уплашиш и той ще се махне още по-бързо!
	Аз обаче не бях в настроение за хумора й. Поех по най-дългата пътека към едубата, през източната галерия в сенчестите дворове в задната част на двореца, а после покрай полумесеца от храмове и казарми, които разделяха „Малката“ от хълмовете от другата страна. Често бях чувала да сравняват двореца с перла, идеално защитена в черупката си. От едната страна се издигат скалите от пясъчник, а от другата — езерото, създадено от моите _akhu_, та лодките да могат да стигат от реката Нил до самите стъпала на Залата за аудиенции. Аменхотеп III беше построил „Малката“ за съпругата си, царица Тий. Когато архитектите му казали, че подобно нещо не може да се постигне, той го проектирал лично. Сега наследството му се простираше пред погледа ми и аз бавно заобиколих арената, минах покрай казармите с прашния им терен за площадки и оставих зад гърба си ниските стаи на слугите, разположени най-отзад, в сухото речно корито на запад. Когато стигнах до брега на езерото, се приближих до водата и погледнах към отражението си.
	„Изобщо не приличам на Бес“ — помислих си. „Той например има много по-голям нос от мен.“ Направих гримасата, която всички скулптори извайват върху статуите на Бес, и някой зад мен се разсмя.
	— Да не се възхищаваш на зъбите си? — попита Аша. — Що за физиономия беше това?
	Изгледах го ядосано.
	— Мерит казва, че съм приличала на Бес.
	Аша отстъпи назад и ме огледа.
	— Да, наистина виждам приликата. И двамата имате големи бузи, а освен това ти _наистина_ си много ниска.
	— Престани!
	— Не аз правех тази физиономия!
	Продължихме заедно към храма и той попита:
	— И така, снощи Мерит съобщи ли ти новината? Рамзес навярно ще се ожени за Изет.
	Погледнах настрана и не отговорих. В жегата на месец гот слънцето хвърляше лъчите си над езерото като златната мрежа на някой рибар.
	— Ако Рамзес ще се жени — рекох най-накрая, — защо не ни е казал за това лично?
	— Може би не е сигурен. В крайна сметка окончателното решение е на фараон Сети.
	— Но тя изобщо не е подходяща за Рамзес! Не ходи на лов, не плува, не играе на сенет. Дори не говори хетски!
	Когато наближихме двора, учителят Оба ни изгледа гневно и Аша измърмори под нос:
	— Бъди готова!
	— Много мило, че дойдохте! — възкликна Оба. Двеста лица се извърнаха към нас и учителят Оба замахна към Аша с бастуна си. — Застани на място!
	Улучи го отзад по крака и двамата забързахме да се присъединим към другите ученици.
	— Мислиш ли, че Ра се качва на слънчевата си ладия, когато му _се иска_? Не, разбира се! Появява се навреме. Всеки ден по изгрев-слънце той е навреме!
	Аша погледна през рамо назад към мен, докато следвахме учителя Оба в светилището. Бяха ни разпънали платнени рогозки на пода и всички седнахме и зачакахме жреците. Аз се обърнах шепнешком към Аша:
	— Обзалагам се, че сега Рамзес седи в Залата за аудиенции и му се иска да е с нас.
	— Не съм сигурен. Поне е в безопасност от учителя Оба.
	Засмях се тихичко, докато в залата влизаха седем жреци, които размахваха бронзови кадилници с тамян и напяваха сутрешния химн към Амон.
P>
	Слава на теб, Амон-Ра, господар на всички царства на земята, най-първото нещо, родено на земята, небесен старец, помощник във всички неща.
	Пръв сред боговете, господар на истината; създател на всички неща над земята и под нея. Слава на теб.
P$
	Докато тамянът изпълваше помещението, един ученик се закашля. Учителят Оба се извърна и го изгледа свирепо, а аз сръгах Аша в ребрата, стиснах устни в ядосана злобна черта и изимитирах ръмженето на Оба. Един от учениците се разсмя на глас и учителят Оба се изви назад.
	— Аша и принцеса Нефертари! — сгълча ни рязко той.
	Аша ме изгледа гневно и аз се разхихиках. Но когато излязохме от храма, не го помолих да се надбягваме до едубата.
	— Не проумявам защо жреците не са ни изгонили — каза той.
	Аз се ухилих в отговор.
	— Защото сме от царско потекло.
	— _Ти_ си царска особа — възрази Аша. — Аз съм син на воин.
	— Имаш предвид, син на генерал.
	— Да, но не съм като теб. Нямам нито стая в двореца, нито личен прислужник. Трябва да внимавам.
	— Но беше смешно — настоях аз.
	— Мъничко — призна той.
	Стигнахме до ниските бели стени на царската едуба. Училището приличаше на дебела гъска, кацнала на склона, и стъпките на Аша се забавиха, докато се приближавахме към отворената му врата.
	— И така, какво си мислиш, че ще бъде днес? — попита той.
	— Най-вероятно клинообразно писмо.
	Той въздъхна тежко.
	— Не мога да си позволя баща ми да получи още един отрицателен доклад.
	— Седни на рогозката до моята, и аз ще пиша достатъчно едро, за да виждаш — обещах му.
	В залите на едубата учениците се провикваха един към друг, смееха се и си разказваха разни неща, докато не прозвуча тръбата за началото на часа. Пасер стоеше пред стаята ни и наблюдаваше хаоса, но когато влезе Изет, в помещението се възцари тишина. Тя мина сред учениците, които се разделиха пред нея, сякаш разблъскани от огромна ръка. Изет седна срещу мен и скръсти дългите си крака върху рогозката по обичайния си начин, но този път, когато отметна назад тъмната си коса, пръстите й ми се сториха запленяващи. Бяха дълги и заострени. В двора единствено Хенутауи надминаваше уменията на Изет с арфата. Затова ли фараон Сети смяташе, че от нея ще излезе добра съпруга?
	— Вече всички можем да спрем да зяпаме — оповести Пасер. — Да извадим мастилото си. Днес ще преведем две от писмата на хетския цар до фараон Сети. Както знаете, хетите използват клинообразно писмо, което означава, че ще трябва да транскрибираме всяка дума от клинообразното писмо с йероглифи.
	Извадих от торбата си мастило и няколко тръстикови пера. Когато кошницата с празни папируси стигна до мен, си избрах най-гладкия от купчината. Отвъд едубата отново изрева тръба и шумът от другите класни стаи утихна. Пасер ни раздаде копия от първото писмо на цар Муватали и в горещината на ранното утро стаята се изпълни с шума на пера, драскащи по разстланите навсякъде папируси. Беше задушно и под коленете на кръстосаните ми крака започна да се събира пот. Двама ветрилоносци от двореца охлаждаха стаята с дългите си ветрила и когато въздухът се раздвижи, парфюмът на Изет се разнесе из помещението и погъделичка носа ми. Тя казваше на учениците, че го носи, за да убива непоносимата миризма на мастилото, което се приготвя от пепел и мазнина, отделена от сварена магарешка кожа. Аз обаче знаех, че не е вярно. Дворцовите писари смесваха мастилото ни с мускус, за да прикрият ужасната воня. Това, към което Изет наистина се стремеше, беше да привлече внимание към себе си. Сбърчих нос и отказах това да ме отвлече от задачата ми. Всяка важна информация в писмото беше отстранена и това, което бе останало, беше лесно за превод. Написах няколко реда с големи йероглифи на папируса си и когато приключих с писмото, Пасер прочисти гърлото си.
	— Писарите навярно са приключили с превода на второто писмо на цар Муватали. Когато се върна, ще продължим — предупреди ни категорично той.
	Учениците изчакаха шумът от сандалите му да заглъхне, преди да се обърнат към мен.
	— Разбираш ли това, Нефер? — посочи към шестия ред Аша.
	— Ами това? — Баки, синът на министър Анемро, не можеше да се справи с третия. Протегна свитъка си към мен и целият клас зачака.
	— _До фараона на Египет, който е богат със земя и велик със силата си._ Както всичките му други писма — допълних и вдигнах рамене. — Започва с ласкателство и завършва със заплаха.
	— А това? — попита някой друг.
	Учениците се скупчиха около мен и аз бързо им преведох думите. Когато погледнах към Изет, видях, че не е завършила първия си ред.
	— Имаш ли нужда от помощ?
	— Защо да имам нужда? — попита тя и бутна настрана свитъка си. — Не си ли чула?
	— Ти ще се омъжиш за Рамзес — отговорих с равен глас.
	Изет стана.
	— Смяташ, че защото не съм се родила принцеса като теб, ще прекарам живота си в предене на лен в харема?
	Нямаше предвид харема в Ми-Уер, Фаюм, където живееха по-незначителните съпруги на фараона. Говореше за харема зад едубата, в който Сети бе подслонил жените на предишни царе, както и тези, които бе избрал самият той. Бабата на Изет е била една от съпругите на фараон Хоремхеб. Бях чула, че един ден я зърнал как върви по речния бряг и събира мидени черупки за погребението на съпруга си. Вече била бременна с единственото си дете, но точно както това не му попречило да вземе майка ми, Хоремхеб я бе пожелал за своя невеста. Следователно Изет нямаше роднинска връзка с никой фараон, а с дълга линия от жени, които бяха живели, ловили риба и работили край реката Нил.
	— Аз може и да съм само сираче от харема — продължи тя, — но според мен всички тук ще се съгласят, че да си племенница на еретичка е много по-лошо, колкото и дебелата ти дойка да се преструва, че не е така. И никой в тази едуба не те харесва — разкри ми тя. — Усмихват ти се заради Рамзес, а сега, когато той си тръгна, продължават да се усмихват и да се смеят само защото им помагаш.
	— Това е лъжа! — възкликна ядно Аша и стана от рогозката си. — Никой тук не мисли така.
	Огледах се, но нито един от останалите ученици не ми се притече на помощ и по бузите ми пропълзя засрамена руменина.
	Изет се подсмихна.
	— Може и да си мислиш, че с Рамзес сте големи приятели, като ходите на лов и плувате заедно в езерото, но той ще се ожени за _мен._ И вече се посъветвах с жреците — продължи тя. — Дадоха ми амулет за всякакви случаи.
	Аша възкликна:
	— Да не си мислиш, че Нефертари ще се опита да те урочаса?
	Останалите ученици в едубата се разсмяха, а Изет се изправи в пълния си ръст.
	— Може да опита! _Всички_ вие може да опитате — допълни ожесточено тя. — Това няма да промени нищо. Сега вече само си губя времето в тази едуба.
	— Със сигурност го губиш.
	На вратата се очерта тъмна сянка. Появи се Хенутауи в червената си роба на Изида. Тя погледна през стаята към нас. Дори лъвът не би могъл да погледне мишката по-незаинтересовано.
	— Къде е учителят ви? — попита тя.
	Изет бързо се приближи към великата жрица и аз забелязах, че е започнала да гримира очите си по същия начин като Хенутауи — с дълги ивици кохл, които стигаха до слепоочията.
	— Отиде при писарите — отговори тя с огромно желание да се хареса.
	Хенутауи се поколеба, приближи се до рогозката ми и погледна надолу.
	— Принцеса Нефертари. Все още изучаваш йероглифите?
	— Не. Изучавам клинообразното писмо.
	Аша се разсмя и погледът на Хенутауи се стрелна към него. Но той беше по-висок от другите момчета и в погледа му се четеше интелигентност, която я смути. Тя се извърна обратно към мен.
	— Наистина не знам защо си губиш времето, особено след като ще станеш само жрица в някой западнал храм като този на Хатор.
	— Както винаги, за мен е радост да те видя, господарке.
	Учителят ни се беше върнал с купчина свитъци. Остави ги на една ниска маса, а Хенутауи се обърна с лице към него.
	— А, Пасер! Тъкмо казвах на принцеса Нефертари, че трябва много да се старае в учението си. За жалост Изет вече няма да има време за това.
	— Жалко — отговори Пасер и погледна към захвърления папирус на Изет. — Мисля, че днес щеше да напредне до цели _три_ реда клинообразно писмо.
	Учениците се разхихикаха. Хенутауи побърза да излезе от едубата, следвана от Изет.
	— Нищо смешно няма — каза остро Пасер и стаята утихна. — Всички можем да се върнем към превода си. Когато свършите, излезте напред и донесете папируса си. Тогава ще можете да започнете да работите по второто писмо на цар Муватали.
	Опитах се да се съсредоточа, но всичко пред очите ми се размиваше от сълзи. Не исках никой да види колко много са ме наранили думите на Изет, затова останах с наведена глава дори когато Баки изсъска в посока към мен. „Сега иска помощ — помислих си. — Но извън едубата ще ме погледне ли изобщо?“
	Приключих с превода си, приближих се към Пасер и му подадох папируса си.
	Той се усмихна одобрително.
	— Отлично, както винаги.
	Погледнах назад към другите ученици и се зачудих дали долавям в очите им презрение.
	— Но трябва да те предупредя за това следващо писмо. В него се споменава нещо неласкаво за леля ти.
	— Какво ме интересува? Аз изобщо не съм като нея — отговорих отбранително.
	— Исках да съм сигурен, че разбираш. Изглежда, че писарите са забравили да го извадят.
	— Тя е била еретичка — казах — и както и да я нарича царят, съм сигурна, че е основателно.
	Върнах се на тръстиковата си рогозка и плъзнах поглед по писмото, търсейки познати имена. Нефертити беше спомената в края на папируса, както и майка ми. Затаих дъх, докато четях думите на цар Муватали.
C>
	Ти ни заплашваш с война, но нашият бог Тешуб бди над хетите от хиляда години, а фараон Ехнатон прокуди вашите богове. Какво те кара да мислиш, че те са простили на Египет за ереста му? Възможно е Сехмет, вашата богиня на войната, да ви е изоставила напълно. Ами Мутноджмет, сестрата на Нефертити? Вашият народ й позволи да стане царица, когато цял Египет знае, че тя обслужваше вашия цар еретик в храма му, както и в личните му покои. Наистина ли мислиш, че вашите богове са простили това? Наистина ли ще рискуваш да поведеш война с нас, когато ние винаги сме се отнасяли с боговете си с уважение?
C$
	Погледнах към Пасер и в изражението му сякаш трепна съжаление. Но _за нищо_ на света нямаше да допусна някой да ме съжалява. Стиснах тръстиковото перо и започнах да пиша колкото се може по-бързо и решително, а когато мастилото на папируса ми се зацапа от една сълза, аз го попих с пясък.

	* * *

	Тази вечер, докато Голямата зала се изпълваше с придворни, двамата с Аша се отделихме в един ъгъл на балкона и заговорихме шепнешком за това, което се бе случило в едубата. Залязващото слънце увенчаваше косата на приятеля ми с меко сияние, а плитката, която бе преметнал през рамото си, бе дълга почти колкото моята. Седнала на варовиковата балюстрада, аз се облегнах напред и погледнах към него.
	— Чувал ли си някога Изет да говори толкова сърдито?
	— Не, но аз никога не съм я чувал да говори много — призна той.
	— Тя е с нас от седем години!
	— И единственото, което прави, е да се кикоти заедно с онези момичета от харема, които я чакат навън.
	— Със сигурност няма да й хареса, ако те чуе да говориш така — предупредих го.
	Аша вдигна рамене.
	— Тя май не харесва почти нищо. А теб — със сигурност…
	— И какво съм й направила? — възкликнах аз.
	Но Аша беше спасен от необходимостта да отговори, когато Рамзес влетя през двойните врати.
	— Ето ви и вас! — провикна се той към нас и Аша бързо се обади:
	— Не казвай нищо за Изет. Рамзес само ще си помисли, че ревнуваме.
	Рамзес премести поглед от мен към Аша.
	— Къде бяхте?
	— А ти къде беше? — попита на свой ред Аша. — Не сме те виждали от коронацията ти.
	— Мислехме, че никога вече няма да те видим — добавих малко по-жалостиво, отколкото исках.
	Рамзес ме прегърна.
	— Никога няма да изоставя малката си сестричка.
	— А колесничаря си?
	Рамзес веднага ме пусна.
	— Значи е свършено? — възкликна той.
	— Само преди няколко часа — отвърна самодоволно Аша. — Утре започвам обучението си за командир в редиците на колесничарите на фараона.
	Аз рязко си поех въздух.
	— И не си ми казал?
	— Чаках, за да кажа на двама ви едновременно!
	Рамзес потупа Аша по гърба в знак на поздравление, но аз се провикнах:
	— Сега само аз ще остана в едубата с Пасер!
	— Стига — каза Рамзес с желание да ме успокои. — Не се разстройвай.
	— Защо не? — оплаках се. — Аша отива във войската, а ти ще се ожениш за Изет.
	И двамата погледнахме към него, за да видим дали е вярно.
	— Баща ми ще го обяви официално тази вечер. Според него от нея ще стане добра съпруга.
	— А според теб? — попитах аз.
	— Тревожа се дали е достатъчно умна — призна той. — Нали си я виждала в класа на Пасер. Но Хенутауи смята, че трябва да я направя велика съпруга.
	— Никой фараон не си избира велика съпруга, преди да е навършил осемнайсет! — извиках аз.
	Рамзес ме огледа изпитателно и аз поруменях от срам заради изблика си.
	— И така, какво е това? — смених темата и посочих към украсеното ковчеже, което носеше.
	— Меч — отговори той, отвори ковчежето и извади от него острие, дълго колкото човешка ръка от рамото до китката.
	Аша остана впечатлен.
	— Никога не съм виждал нещо подобно — призна той.
	— Хетско е, изработено от нещо, което наричат желязо. Казват, че е по-здраво дори от бронза.
	Извивката на оръжието беше по-остра от всичко, което бях виждала преди, а мотивите, издълбани внимателно в дръжката, ме накараха да си помисля, че е много скъпо.
	Рамзес подаде оръжието на Аша, който го вдигна към светлината.
	— Кой ти го даде?
	— Баща ми, за моята коронация.
	Аша ми подаде желязното острие и аз стиснах дръжката в дланта си.
	— Можеш да използваш това, за да обезглавиш Муватали!
	Рамзес се засмя.
	— Или поне сина му, Ури.
	Аша премести поглед от Рамзес към мен.
	— Царят на хетите — обясних. — След смъртта му неговият син Ури ще го наследи.
	— Аша не се интересува от политика — каза Рамзес. — Но само му задай въпрос за нещо, свързано с конете и колесниците…
	Двойните врати към балкона се отвориха със замах и Изет незабавно ни прикова с поглед. Перуката й от мъниста беше украсена с талисмани, а надарена лична прислужничка бе поръсила кохла под очите й с малки прашинки злато.
	— Тримата неразделни — каза тя, усмихната.
	Осъзнах, че тонът на гласа й е същият като на Хенутауи.
	Тя прекоси балкона и аз се запитах откъде ли има достатъчно _дебени_, за да си позволи сандали, украсени с лапис лазули.
	Златото, което бе останало след смъртта на майката на Изет, отдавна бе похарчено за образованието й.
	— Какво е това? — погледна тя надолу към меча, който бях върнала на Рамзес.
	— За война — обясни Рамзес. — Искаш ли да гледаш? Ще покажа на Аша и Нефер как реже.
	Изет се намръщи красиво.
	— Но виночерпецът на баща ти вече наля виното.
	Рамзес се поколеба, вдъхна аромата на парфюма й и аз видях въздействието, което му оказваше близостта й. Роклята й беше плътно прилепнала по извивките на тялото й и разкриваше изящно украсените й с къна гърди. А после забелязах на шията й огърлица от злато и халцедон. Тя носеше бижутата на царица Туя. Царицата, която ме бе наблюдавала как играя с Рамзес, откакто бяхме деца, бе дала любимата си огърлица на Изет.
	Рамзес погледна първо към Аша, а после и към мен.
	— Някой друг път — обади се услужливо Аша, а Изет хвана Рамзес за ръката.
	Проследихме ги с поглед как излизат от балкона. После аз се извърнах към Аша.
	— Видя ли какво носеше тя?
	— Бижутата на царица Туя — отговори той с примирение.
	— Но защо Рамзес е избрал съпруга като Изет? Вярно, хубава е. Какво значение има това, когато не говори хетски и дори не владее клинообразното писмо?
	— Има значение, защото фараонът има нужда от съпруга — отвърна мрачно Аша. — Нали знаеш, можеше да избере теб… ако не беше заради семейството ти.
	Сякаш някой изкара въздуха от гърдите ми. Последвах го в Голямата зала и тази вечер, когато официално обявиха предстоящия брак, почувствах, че губя нещо, което никога няма да си върна. Но нито един от родителите на Изет не беше тук, за да види триумфа й. Никой не знаеше кой е баща й и това щеше да бъде огромен скандал за майка й, ако не беше умряла при раждането. Затова глашатаят оповести името на баба й, която я бе отгледала и някога е била част от харема на фараон Хоремхеб. Беше умряла преди цяла година, но така беше подобаващо.
	Когато пирът най-после свърши, се върнах в стаята си близо до двора на царското домакинство и седнах на абаносовата маса на майка си, без да казвам нищо. Мерит избърса кохла от очите ми и червената охра от устните ми, а после ми подаде шишарка тамян и проследи с поглед как коленича пред _naos_ на майка си. Някои _naoi_ са големи и гранитни, с отвор в центъра, в който се поставя статуя на бог, и лавица, на която се гори тамян. Моят _naos_ обаче беше малък и дървен — олтар, който майка ми бе притежавала като момиче, а може би и нейната майка преди нея. Когато коленичих, той стигаше само до гърдите ми, а зад дървените вратички се таеше статуя на Мут, на която бе кръстена майка ми. Когато богинята котка ме изгледа с котешките си очи, аз примигнах, за да прогоня сълзите си.
	— Какво щеше да се случи, ако майка ми беше жива? — обърнах се към Мерит.
	Дойката седна на ръба на леглото ми.
	— Не знам, господарке. Но не забравяй всички нещастия, които преживя тя. В пожара майка ти загуби всички, които обичаше.
	Така и не бяха възстановили онези стаи в „Малката“, в които се бе разпространил огънят. Почернелите камъни и овъглените останки от дървени маси все още се намираха от другата страна на двора, завладени от лози и непочистени плевели. Когато бях на седем, настоях Мерит да ме заведе там, а след като пристигнахме, застанах замръзнала сред останките, опитвайки се да си представя къде е стоял баща ми, когато са забушували пламъците. Мерит каза, че пожарът избухнал, когато една маслена лампа паднала на килима, но аз бях чувала министрите да говорят за нещо по-зловещо, за заговор за убийството на моя дядо, фараон Ейе. Зад тези стени цялото ми семейство бе загинало в пламъците: брат ми, баща ми, моят дядо и царицата му. Оцеляла бе само майка ми, защото по това време се намирала в градините. А когато пълководецът Хоремхеб чул, че Ейе е мъртъв, бе дошъл в двореца, следван от войската си, и бе принудил майка ми да се омъжи за него. Защото тя е била последната връзка с трона. Питах се дали Хоремхеб е изпитал дори капка вина, когато и тя бе прегърнала Озирис, все още викайки името на баща ми. Понякога си мислех за последните й седмици на този цвят. Точно когато Хнум е създавал моята _ка_ на грънчарското си колело, нейната бе отлетяла.
	Погледнах през рамо към Мерит, която ме наблюдаваше с печално изражение. Не обичаше да разпитвам за майка си, но никога не отказваше да отговори на въпросите ми.
	— А когато умираше — попитах, макар че вече знаех отговора, — кого викаше?
	Изражението на Мерит стана някак тържествено.
	— Баща ти. И…
	Обърнах се, забравила за тамяна.
	— И?
	— И сестра си — призна тя.
	Очите ми се разшириха.
	— Никога досега не си ми го казвала!
	— Защото нямаше нужда да го знаеш — отговори бързо Мерит.
	— Но тя наистина ли е била еретичка, както говорят?
	— Господарке…
	Виждах, че Мерит ще отклони въпроса ми, и категорично поклатих глава.
	— Аз съм кръстена на Нефертити. Не е възможно майка ми да е вярвала, че сестра й е еретичка.
	Никой в двореца не изричаше името на Нефертити и Мерит стисна устни, за да не ме сгълчи. Раздели скръстените си на гърдите ръце и погледът й стана отнесен.
	— Всичко стана не толкова заради самата царица фараон, колкото заради съпруга й.
	— Ехнатон ли?
	Мерит се размърда, очевидно се чувстваше неловко.
	— Да. Той прокуди боговете. Разруши храмовете на Амон и замени статуите на Ра със свои собствени.
	— А леля ми?
	— Тя напълни улиците със своите изображения.
	— Вместо на боговете?
	— Да.
	— Но тогава къде са отишли? Никога не съм виждала тяхно изображение.
	— Не си, разбира се! — отвърна Мерит и се изправи. — Всичко, което принадлежеше на леля ти, беше унищожено.
	— Дори и името на майка ми — промълвих и отново погледнах към олтара. През лицето на богинята котка се носеше пушек от тамян. След нейната смърт Хоремхеб си беше присвоил всичко. — Сякаш съм се родила без _akhu_ — продължих. — Без никакви предци. Знаеш ли, че в едубата — споделих й — учениците не учат за царуването на Нефертити, за царуването на фараон Ейе или на Тутанкамон?
	Мерит кимна.
	— Да. Хоремхеб заличи имената им от свитъците.
	— Присвоил си е самия им живот. Управлявал е четири години, но ни учат, че е управлявал десетки. _Аз_ знам, че не е така. _Рамзес_ знае, че не е така. Но какво ще имат децата ми? За тях моето семейство изобщо няма да е съществувало.
	Всяка година на Празника на Уаг египтяните посещават погребалните храмове на предците си. Аз обаче нямах място, на което да почета _ка_ на майка си или на баща си с тамян или купичка масло. Дори гробовете им бяха скрити в хълмовете на Тива, защитени от жреците на Атон и отмъстителността на Хоремхеб.
	— Кой ще ги помни, Мерит? _Кой?_
	Мерит сложи ръка на рамото ми.
	— Ти.
	— А когато си отида?
	— Направи така, че никога да не изчезнеш от паметта на хората. И тогава тези, които ще знаят за славата ти, ще пожелаят да разберат за миналото ти и ще открият фараон Ейе и царица Мутноджмет.
	— Иначе ще бъдат заличени.
	— И Хоремхеб ще е успял.


>	Глава 3
>	Да слушаш като котка

	Великите жреци предсказаха, че Рамзес трябва да се ожени в дванайсетия ден на месец тот. Бяха избрали този ден като най-благоприятен в сезона на Ахет и когато излязох от двореца и се отправих към храма на Амон, езерото вече бе изпълнено с корабчета, които носеха храна и дарове за тържеството.
	В храма не се приближих към никого и когато жреците приключиха, дори учителят Оба не можа да намери в какво да ме укори.
	— Какво става, принцесо Нефертари? Няма ли кой да те развлича сега, когато фараон Рамзес и Аша си тръгнаха?
	Погледнах към набръчканото лице на учителя Оба. Кожата му приличаше на папирус — всяка част от нея беше набраздена. Имаше бръчки дори около носа си. Предполагах, че е само на петдесет, но ми се струваше стар колкото напуканата боя в спалнята ми.
	— Да, всички ме напуснаха — казах.
	Учителят Оба се разсмя, но звукът не беше приятен.
	— Всички са те напуснали! — повтори той. — _Всички._
	Огледа се наоколо, обгърна с поглед двестате ученици, които вървяха след него към едубата.
	— Учителят Пасер ми казва, че си много добра ученичка, и сега се питам дали има предвид актьорското майсторство или езиците. Може би след няколко години ще те видим в някое от представленията на фараона!
	Изминах пътя до едубата в мълчание. Все още чувах зад гърба си дрезгавия смях на учителя Оба, а в стаята бях прекалено сърдита, за да проявя интерес, когато Пасер обяви:
	— Днес ще започнем нов език.
	Не си спомням какво научих в този ден или как Пасер започна да ни преподава езика на шасу. Вместо да обръщам внимание, се взирах в момичето на тръстиковата рогозка до моята. То беше на не повече от осем-девет години, но седеше напред в класа, където преди беше мястото на Аша. Когато дойде време за обяд, момичето побягна заедно с една своя връстничка и аз си дадох сметка, че вече нямам с кого да се храня.
	— На кого му се играе на зарове? — попита Баки между хапките.
	— Аз ще участвам — казах.
	Баки погледна назад към група момчета, които ме наблюдаваха със сурово изражение.
	— Аз… не мисля, че допускаме момичета да играят.
	— Всеки ден допускате момичета — напомних му.
	— Но… но не днес.
	Другите момчета кимнаха и бузите ми пламнаха от срам. Излязох в двора, за да си намеря място, където да съм сама, а после зърнах Аша на каменната пейка, на която винаги се хранехме.
	— Аша! Какво правиш тук? — възкликнах.
	Той подпря тисовия си лък на пейката.
	— И на воините им се полага обяд — каза Аша и ме огледа изпитателно. — Какво има?
	Вдигнах рамене.
	— Момчетата не ми позволяват да играя с тях на зарове.
	— Кои момчета? — попита той.
	— Няма значение.
	— _Има._ — Гласът му стана заплашителен. — Кои са те?
	— Баки — казах, но когато Аша стана застрашително от пейката, го дръпнах обратно. — Не е само той, а всички, Аша. Изет беше права. Те се държаха дружелюбно с мен заради теб и Рамзес, а сега, когато и двамата ви няма, аз съм само една ненужна принцеса от династия на еретици.
	Вдигнах брадичка, твърдо решена да не се разстройвам.
	— И така, какво е да си колесничар?
	Аша седна на мястото си и ме огледа въпросително, но аз нямах нужда от съчувствието му.
	— Прекрасно — призна той и отвори торбата си. — Няма клинообразно писмо, няма йероглифи, няма превеждане на безкрайните заплахи на Муватали.
	Погледна към небето и се усмихна искрено.
	— Винаги съм знаел, че ми е писано да съм във войската на фараона. Никога не ме е бивало във всичко това — посочи той с палец към едубата.
	— Но баща ти иска да станеш върховен командир на колесничарите. Трябва да си образован!
	— И за щастие, това свърши.
	Той извади една меденка и ми даде половината.
	— И така, видя ли колко търговци са пристигнали? Дворецът гъмжи от тях. Не можахме да заведем конете до езерото, защото е пълно с чуждестранни кораби и лодки.
	— Тогава да отидем на кея и да видим какво се случва!
	Аша се огледа наоколо, но останалите ученици хвърляха ашици и играеха на сенет.
	— Нефер, сега нямаме време за това.
	— Защо? Пасер винаги закъснява, а воините не се връщат, преди да ги повикат тръбите. Това е много след началото на урока на Пасер. Кога друг път ще видим толкова много кораби? Помисли си за животните, които може да са на борда им! Коне — добавих изкушаващо. — Може би от Хети.
	Бях намерила верните думи. Той стана заедно с мен и когато стигнахме до езерото, видяхме цяла дузина кораби на котва. В пристанището над нас моряшки знамена с какви ли не цветове плющяха на вятъра и великолепните им платове улавяха светлината като ярко оцветени бижута. Разтоварваха тежки сандъци и точно както бях предположила, бяха пристигнали коне — подаръци от хетското царство.
	— Права беше! — възкликна Аша. — Откъде знаеше?
	— Защото всички царства ще изпратят дарове. Какво друго имат хетите, което ние да искаме?
	Въздухът се изпълни с викове на търговци и трополене на уморени от морското пътуване коне, които препускаха по мостчетата. Проправихме си път през тях през денковете и бъркотията. Аша посегна да погали една черна като мастило кобила, но отговорникът за конете му отправи сърдит укор на хетски.
	— Говориш с най-близкия приятел на фараона! — обадих се аз с остър тон. — Дошъл е да огледа подаръците.
	— Говориш хетски? — попита търговецът.
	Кимнах.
	— Да — отговорих на неговия език. — А това е Аша, бъдещият командир на колесничарите на фараона.
	Хетският търговец присви очи, опитвайки се да реши дали да ми повярва. Най-накрая благоразумно кимна.
	— Добре. Можеш да му кажеш да отведе тези коне в конюшните на фараона.
	Усмихнах се широко на Аша.
	— Какво? Какво казва?
	— Иска ти да заведеш конете в конюшните на фараон Сети.
	— Аз ли? — възкликна Аша. — Не! Кажи му…
	Усмихнах се на търговеца.
	— Той с голямо удоволствие ще достави даровете от Хети.
	Аша ме зяпна.
	— Каза ли му „не“?
	— Не, разбира се! Какво толкова, да заведеш няколко коня в конюшните?
	— Защото как ще обясня какво правя? — извика Аша.
	Погледнах към него.
	— Ти случайно си минавал оттук на път към двореца. Помолили са те да се заемеш с тази задача, защото разбираш от коне.
	Отново се обърнах към търговеца.
	— Преди да вземем тези коне от Хети, бихме искали да огледаме останалите дарове.
	— Какво? Сега какво му каза?
	— Имай ми доверие, Аша! Има едно нещо, наречено „прекалена“ предпазливост.
	Търговецът се намръщи, Аша затаи дъх, а аз отправих към стареца най-нетърпеливия си поглед. Той въздъхна тежко, но накрая ни поведе по кея, покрай украсените с изящна резба сандъци от слонова кост, които съдържаха цяло състояние под формата на канела и смирна. Богатият им аромат се смесваше с мириса на кал от реката. Аша посочи напред към една дълга кожена кутия.
	— Попитай го какво има вътре!
	Старецът разбра какво има предвид Аша, наведе се и отвори коженото сандъче. Дългата му коса се разпиля през рамото; той преметна двете си дълги бели плитки на гърба и извади блестящ метален меч.
	Погледнах към Аша.
	— Желязо — прошепнах.
	Аша посегна и обърна дръжката, така че дългото острие улови лятната светлина така, както на балкона с Рамзес.
	— Колко има вътре? — попита Аша и онагледи думите си с жест.
	Търговецът като че ли го разбра, защото отговори:
	— Два. По един за всеки фараон.
	Преведох отговора му. Аша върна оръжието и тогава погледът ми бе привлечен от две гребла от абаносово дърво.
	— А тези за какво са? — попитах и посочих към тях.
	Старецът за първи път се усмихна.
	— За самия фараон Рамзес — за брачната му церемония.
	Заострените гребла бяха гравирани във формата на глави на спящи патици и той погали абаноса им така, сякаш перата бяха истински.
	— Негово величество ще ги използва, за да мине през езерото, а останалата част от двора ще го следва с лодките си.
	Представих си как Рамзес замахва с тези гребла и се приближава до Изет, която плава пред него, покрила тъмната си коса с мрежа от мъниста, чиито камъни от лапис лазули улавят светлината. Аз и Аша щяхме да плаваме зад тях и нямаше да може и въпрос да става да извикам Рамзес или да го дръпна за косата. Може би ако не се бях държала като дете на коронацията му, аз щях да бъда онази в лодката пред него. Тогава аз щях да бъда тази, към която той щеше да се обръща нощем и да разказва случки от изминалия ден с неустоимия си смях.
	Безмълвно последвах Аша до конюшните, а вечерта, когато Мерит ми заповяда да сменя късата си риза с подобаваща пола за вечерта, не се оплаках. Оставих я да окачи на врата ми сребърна огърлица и не помръднах, докато втриваше в бузите ми крем от мирта.
	— Как така ме слушаш с такава готовност? — попита тя подозрително.
	Изчервих се.
	— Не те ли слушам винаги?
	Мерит издаде брадичка към мен и пеликанската торбичка се удължи.
	— Кучето прави това, което каже господарят му. _Ти_ слушаш така, както слуша котката.
	И двете погледнахме към Тефер, който се бе отпуснал на леглото, и неукротимият _miw_ доближи уши до главата си, сякаш усещаше, че го корят.
	— Да не би сега, когато фараон Рамзес порасна, да си решила и ти да пораснеш? — настоя Мерит.
	— Може би.

	* * *

	Когато дойде време за пиршеството в Голямата зала, заех мястото си под подиума. Оттам можех да видя, че Рамзес наблюдава Изет. След десет дни тя щеше да стане негова съпруга и аз се запитах дали ще ме забрави съвсем.
	Фараон Сети стана от трона си, вдигна ръце и в залата се възцари тишина.
	— Да послушаме ли малко музика? — попита той и до него царица Туя кимна. Както винаги, челото й изглеждаше влажно от пот и аз се зачудих как една толкова едра жена може да живее в ужасната жега на Тива. Тя не си направи труда да стане, а ветрилоносците раздвижиха въздуха около нея с дългите си щраусови пера, така че дори от масата под подиума усетих аромата на лавандулови и лотосови цветчета, който се разнасяше от нея.
	— Защо не послушаме бъдещата царица на Египет? — предложи тя и целият двор погледна към Изет, която грациозно стана от стола си.
	— Както желаят Ваши величества.
	Поклони се изящно и бавно прекоси залата. Когато се приближи до арфата, поставена под подиума, Рамзес се усмихна. Проследи с поглед как Изет се настанява пред инструмента и притиска резбованата дървена рамка между гърдите си, а когато в залата отекнаха жизнерадостни звуци, един министър зад мен измърмори:
	— Красиво. _Изключително_ красиво.
	— Музиката или момичето? — попита министър Анемро.
	Всички мъже на масата се подсмихнаха.

	* * *

	В навечерието на сватбата на Рамзес и Изет учителят Пасер ме повика настрана, докато другите ученици бързаха към къщи. Застана в предната част на класната стая, заобиколен от кошници с папируси и нови тръстикови пера. В меката светлина на следобедното слънце осъзнах, че не е толкова стар, колкото често си мислех. Тъмната му коса беше прибрана в по-хлабава плитка, а очите му изглеждаха по-благи, отколкото ги помнех когато и да било. Но когато ми посочи да седна на стола срещу него, очите ми се замъглиха от следи от срам още преди да е проговорил.
	— Макар че твоята дойка ти позволява да тичаш наоколо като някое диво дете на Сет — започна той, — ти винаги си била най-добрата ученичка в тази едуба. Но през последните десет дни пропусна шест урока, а днес преводите ти сякаш са дело на работник в някоя фараонска гробница.
	Наведох глава.
	— Ще се подобря — обещах.
	— Мерит ми казва, че вече не се упражняваш по езици. Че си разсеяна. Заради женитбата на Рамзес и Изет ли?
	Вдигнах поглед и избърсах сълзите си с опакото на ръката.
	— Без Рамзес никой тук не иска да се доближи до мен! Всички ученици в едубата се преструваха на мили с мен заради Рамзес. Сега, когато го няма, ме наричат принцеса еретичка.
	Пасер се приведе напред и се намръщи.
	— Кой те е нарекъл така?
	— Изет.
	— Това е само един човек.
	— Но другите го мислят! Знам, че е така. А в Голямата зала, когато великият жрец седи на масата ни под подиума…
	— На твое място нямаше да ме интересува какво си мисли Рахотеп. Знаеш, че баща му е бил велик жрец на Амон…
	— И когато леля ми е станала царица, двамата с фараон Ехнатон са го убили. Знам това. И така, Изет е срещу мен, великият жрец е срещу мен и дори царица Туя… — Преглътнах риданието си. — Всички те са срещу мен заради семейството ми. Защо майка ми ме е кръстила на еретичка? — извиках.
	Пасер се размърда неловко.
	— Не е имало откъде да знае, че хората все още ще мразят сестра й двайсет и пет години по-късно.
	Той стана и ми протегна ръка.
	— Нефертари, трябва да продължиш да учиш хетски и шасу. Каквото и да се случи с фараон Рамзес и Аша, ти трябва да успееш в тази едуба. Това е единственият начин да си намериш място в двореца.
	— Като каква? — попитах отчаяно. — Жените не могат да станат министри.
	— Не — призна Пасер. — Но ти си принцеса. Говориш чужди езици и те очакват цяла дузина възможни съдби. Като велика жрица или като писар на някоя велика жрица. Може би дори като пратеник в чужди дворове.
	Пасер бръкна в кошницата и извади няколко свитъка.
	— Писма от цар Муватали до фараон Сети. Работа, която пропусна, докато се преструваше на болна в двореца.
	Сигурна съм, че бузите ми станаха яркочервени, но когато си тръгнах, си напомних, че Пасер казва истината. „Аз съм принцеса. Дъщеря, племенница и внучка на царици. Очакват ме много възможни съдби.“
	Когато се върнах в двора на двореца, видях голям павилион от бял плат, издигнат на мястото, където щяха да пируват най-важните гости на сватбата на Рамзес. Стотици слуги бързаха като мравки — излизаха от Голямата зала и влизаха в павилиона със столове и маси, вдигнати високо над главите им. Под позлатен сенник, настрана от хаоса, сестрите на фараон Сети бяха дошли да наблюдават приготовленията. И Изет беше там с приятелките си от харема.
	— Нефер! — провикна се Рамзес от двора, обърна гръб на Изет и забърза към мен. Заради горещината беше свалил от главата си короната _nemes_ и косата му пламтеше като огън на лятното слънце. Представих си как Изет прокарва пръсти през червеникавозлатистите кичури и шепне в ухото му така, както Хенутауи шепнеше на привлекателните аристократи, когато беше пияна.
	— От цели дни не съм те виждал — подхвана той с извинителен тон. — Не можеш да си представиш какво беше в Залата за аудиенции. Всеки ден ни изправя пред нова криза. Помниш ли как миналата година нивото на езерото спадна?
	Кимнах. Рамзес заслони очи с ръката си.
	— Е, добре, това стана, защото миналата година Нил не излезе от бреговете си. А без такъв прилив да напои земята, тази година реколтата беше много слаба. В някои градове се е стигнало почти до глад.
	— Не и в Тива — възразих аз.
	— Не, но в останалата част от Горен Египет — осведоми ме той.
	Опитах се да си представя глад, при положение че утре дворецът щеше да нахрани хиляда души. В кухните вече приготвяха резени телешко, печена патица и агне, а широките бъчви с вино от нар чакаха в Голямата зала да ги изтърколят в павилиона.
	Рамзес забеляза погледа ми и кимна.
	— Знам, че не е за вярване — каза той, — но хората извън Тива страдат. Тук валя малко дъжд, но в градове като Едфу и Асуан — не.
	— И какво, Тива ще сподели ли зърното си?
	— Само ако има достатъчно. Министрите са сърдити, задето броят на хабиру в Египет става толкова голям. Казват, че сега наброявали почти шестстотин хиляди и по време, по което храната не стига за египтяните, някои от хората на баща ми твърдят, че трябва да се вземат мерки.
	— Какви мерки?
	Рамзес отклони погледа си.
	— Какви мерки? — повторих аз.
	— Мерки да сме сигурни, че на хабиру няма да им останат синове…
	Ахнах.
	— _Какво?_ Ти нали няма да позволиш…
	— Разбира се, че няма! Но министрите говорят. Казват, че не ставало въпрос само за числеността им — обясни Рамзес. — Рахотеп вярва, че ако избием синовете им, дъщерите им ще се омъжат за египтяни и ще заприличат на нас.
	— Те _са_ като нас! Учителят Амос е хабиру и неговият народ е тук от сто години. Моят дядо е довел хабиру в Тива, когато е завладял Ханаан…
	— Но Рахотеп казва на двора, че хабиру почитат само един бог, като царя еретик. — Рамзес понижи глас, за да не го чуе никой от минаващите прислужници. — Той ги смята за _еретици_, Нефер.
	— Разбира се, че така ще каже! Самият той е бил еретик — велик жрец на Атон. Сега иска да покаже пред двора, че е предан на Амон.
	Рамзес кимна.
	— Точно това казах и аз на баща си.
	— А той какво казва?
	— Че една шеста от войската му се състои от хабиру. Техните синове се сражават редом с египетските. Но гневът на хората нараства, Нефер, и всеки ден се случва нещо ново. Суша или слаба търговия, или пирати в Северно море. Сега всичко трябва да спре, докато тук пристигат стотици сановници. Трябва да видиш приготовленията. Когато тази сутрин пристигна един асирийски принц, министър Анемро му даде стая с изглед на запад.
	Покрих устата си с длан.
	— Не знаеше ли, че асирийците винаги спят с лице към изгряващото слънце?
	— Не. Трябваше аз да му го обясня. Смени стаята на принца, но асирийците вече се бяха разсърдили. Нищо такова нямаше да се случи, ако Пасер просто се беше съгласил да стане министър.
	— Учителят Пасер?
	— Баща ми вече го помоли два пъти. Ще бъде най-младият министър в Египет, но със сигурност най-интелигентният.
	Рамзес кимна.
	— Това не мога да го разбера — каза той и погледна надолу към свитъците, които носех. — Какво е това?
	В очите му блестеше пламъче, сякаш се бе уморил да говори за сватбата си и за политика.
	— Това ми изглежда като _работа_ за няколко дни — каза той и грабна един от свитъците. — Ти да не си _пропускала училище?_
	— Дай си ми го! — провикнах се. — Бях болна.
	Опитах се да дръпна папируса, но Рамзес го вдигна по-високо.
	— Щом го искаш — пошегува се той, — ще трябва да го стигнеш.
	Втурна се тичешком през двора и аз го последвах с ръце, пълни със свитъци. А после върху камъните се очерта една сянка и той се спря.
	— Какво правиш? — попита властно Хенутауи. Червената роба на Изида се изви покрай стъпалата й. Тя грабна свитъка, който бе взел Рамзес, и го тикна в ръцете ми. — Ти си египетски цар — напомни тя с рязък тон и племенникът й се изчерви. — Даваш ли си сметка, че остави Изет сам-сама да реши кои инструменти трябва да свирят на пира?
	Тримата погледнахме към отсрещната страна на двора, към Изет, която изобщо не ми се стори _сам-сама._ Тя и приятелките й стояха близо една до друга и си шепнеха. Видях колко го бе наранило разочарованието на Хенутауи. Все пак тя беше сестра на баща му. Той ме погледна извинително.
	— Трябва да отида да й помогна.
	— Но преди това баща ти иска да отидеш в Залата за аудиенции.
	Хенутауи го проследи с поглед, изчака да влезе в двореца, преди да се обърне към мен. Зашлеви ме с такава сила, че аз залитнах и свитъците на Пасер се разпиляха на двора.
	— Дните, в които твоето семейство властваше в „Малката“; отминаха, принцесо, и никога вече няма да гониш Рамзес в този двор като животно! Той е царят на Египет, а ти си дете, търпяно по милост в този дворец.
	Хенутауи се обърна и закрачи с широки крачки към издуващите се стени на белия павилион. Наведох се да взема домашните на Пасер и към мен се втурнаха неколцина прислужници.
	— Господарке, добре ли си? — попитаха те. Целият двор бе видял случилото се. — Нека ти помогнем.
	Един готвач се наведе да събере разпилените свитъци.
	Решително поклатих глава.
	— Няма нищо. Мога и сама.
	Но готвачът натъпка папирусите в ръцете ми. На входа на двореца една женска ръка ме хвана за рамото. Подготвих се за още един изблик на насилие от страна на Хенутауи, но беше по-малката й сестра, Уосерит.
	— Вземи тези свитъци и ги занеси в стаята й — нареди Уосерит на един от стражите. После се обърна към мен и каза: — Ела.
	Последвах подгъва на тюркоазената й роба, който се плъзгаше по излъсканите плочи, преди да влезе в преддверието, където сановниците чакаха да видят царя. Беше празно, но Уосерит все пак затвори зад нас тежките дървени врати.
	— Какво си направила, за да ядосаш Хенутауи?
	Все още сдържах сълзите си.
	— Нищо!
	— Тя е твърдо решена да държи Рамзес настрана от теб. — За миг Уосерит остана загледана в мен. — Кажи ми, защо според теб Хенутауи проявява такъв интерес към съдбата на Изет?
	Огледах изпитателно лицето й.
	— Аз… аз не знам.
	— Не си ли се запитвала дали Хенутауи не е обещала на Изет да й помогне да стане царица в замяна на нещо?
	Допрях два пръста до устните си — нервен навик, който бях прихванала от Мерит.
	— Не знам. Какво може да има Изет, което Хенутауи да няма?
	— Все още нищо. Няма такова положение или брак с човек от благородна кръв, което сестра ми да може да ти предложи. Но на Изет може да предложи много неща. Без подкрепата на Хенутауи никога нямаше да изберат Изет за царска съпруга.
	Запитах се защо ли ми казва това.
	— Има цяла дузина красиви личица, които Рамзес можеше да избере — продължи Уосерит. — Той се спря на Изет, защото баща му предложи нея, а брат ми я препоръча, защото Хенутауи настояваше. Но _защо_ сестра ми настоява толкова? — притисна ме за отговор тя. — Какво се надява да спечели?
	Усетих, че Уосерит знае точно какво иска Хенутауи, и ненадейно се почувствах омаломощена.
	— Никога ли не си мислила за това? — попита Уосерит. — Този двор ще те погребе, Нефертари, и ти ще останеш скрита и неизвестна никому, също като семейството си, ако не разбереш тази политика.
	— И какво да направя?
	— Избери каква пътека те очаква. Скоро вече няма да бъдеш единствената млада принцеса в Тива. И ако Изет стане велика съпруга, както иска Хенутауи, няма да оцелееш тук. Сестра ми и Изет ще те прогонят от този двор и ти ще завършиш ненужните си дни в харема в Ми-Уер.
	Дори тогава знаех, че за една жена от двореца няма по-ужасна участ от това да се озове в харема в Ми-Уер, заобиколена от самотата на западната пустиня. Много млади момичета си мислят, че ако се омъжат за фараон, ще прекарат живота си в безгрижие — в разходки в градините, клюки в баните и избиране между сандали, украсени с лапис лазули или корали — но нищо не можеше да бъде по-далеч от истината. Наистина имаше жени, като бабата на Изет — най-хубавите или най-умните, — които живееха в харема най-близо до двореца на фараона. Но харемът в „Малката“ не можеше да побере безброй жени и повечето бяха изпращани в отдалечени дворци, където бяха принудени да предат и да тъкат, за да оцелеят. Залите на Ми-Уер бяха изпълнени със старици, самотни и озлобени.
	— Само един човек може да направи така, че Изет никога да не стане велика съпруга и да няма властта да те отпрати — настоя Уосерит. — Само един човек, който е достатъчно близък с Рамзес, за да го убеди, че Изет трябва да стане просто поредната принцеса. Ти. Като станеш велика съпруга вместо нея.
	Досега бях стояла със затаен дъх, но сега той секна. Отпуснах се на един стол и сграбчих дървените му облегалки.
	— И да предизвикам Изет?
	Помислих си, че ще трябва да се разбунтувам срещу Хенутауи, и изведнъж почувствах, че ми прилошава.
	— Никога не бих могла да го направя. Дори да исках, не бих могла — възразих. — Аз съм само на тринайсет.
	— Няма да си все на тринайсет. Но трябва да започнеш да се държиш като египетска принцеса. Трябва да спреш да търчиш необуздано из палата като някое момиче от харема.
	— Аз съм племенница на еретичка — прошепнах. — Министрите никога няма да го приемат. Рахотеп…
	— Има си начини да заобиколим Рахотеп.
	— Но аз си мислех, че ще уча в едубата и ще стана пратеник на фараона в чужди дворове.
	— И кой назначава тези пратеници? — попита Уосерит.
	— Фараонът.
	— А когато брат ми си отиде? Не забравяй, фараон Сети е двайсет години по-възрастен от мен. Когато Озирис го повика, кой ще назначава пратениците му?
	— Рамзес.
	— А когато Рамзес е на война?
	— Министрите му — предположих аз. — Или великият жрец на Амон. Или…
	— Великата съпруга на фараона?
	Вперих поглед в речната мозайка на стената. По изрисуваните в ярки цветове стени плуваха риби, а на брега на реката се излежаваха лениво неколцина рибари. Техният живот беше спокоен. Те бяха свободни. Синовете на рибарите не трябваше да се тревожат какво ще стане, когато навършат петнайсет. Съдбата им беше сигурна, а участта им лежеше в ръцете на боговете и на сезоните. Тях не ги очакваше лабиринт от избори.
	— Не мога да започна война с Изет — взех решение.
	— Няма да ти се наложи — отговори Уосерит. — Сестра ми вече я започна. Ти искаш да станеш пратеник на фараона, Нефертари, но как ще го осъществиш в една Тива, управлявана от Изет и Хенутауи?
	— Не мога да предизвикам Хенутауи — заявих с абсолютна сигурност.
	— Може би не сама. Но аз бих могла да ти помогна. Ти няма да си единствената, която ще пострада, ако Изет стане велика съпруга. Хенутауи с радост би ме прокудила в някой храм във Фаюм.
	Исках да я попитам защо, но долових в гласа й нотка на окончателност, която не посмях да предизвикам. Сега се сетих, че в Голямата зала Уосерит никога не разговаряше със сестра си, макар че двете седяха на една и съща маса под подиума.
	— Няма да успее — продължи Уосерит, — но това е само защото аз съм готова да се изправя срещу нея и да й попреча. Много пъти идвам на пировете на брат си просто за да се погрижа Хенутауи да не съсипе репутацията ми.
	— Но аз не искам да имам нищо общо с политиката на двора! — възразих.
	Уосерит огледа изпитателно лицето ми, за да разбере дали говоря сериозно.
	— Скоро животът ти ще стане много труден, Нефертари. Може да си промениш решението и да предизвикаш Изет. Ако е така, ще знаеш къде да ме намериш.
	Тя ми подаде ръка, без да каже нищо повече, и когато аз я поех, бавно ме поведе към вратата. Навън настланите с плочки зали все още гъмжаха от забързани прислужници. Те тичаха около нас и носеха свещи и столове за сватбения пир. Единственото, за което дворецът говореше от десет дни насам, беше Изет. Ами ако това завинаги останеше така и въодушевлението от новата принцеса и може би скоро и от раждането на дете означаваше, че съм загубила Рамзес завинаги? Фигурата на Уосерит се смали и изчезна по коридора, докато прислужниците, които лъскаха плочките с палмово масло, бързо се изправяха, за да й се поклонят при преминаването й. После продължиха да бъбрят въодушевено за пиршеството, но след това гласът на дойката ми си проби път през шума:
	— Господарке!
	Обърнах се и видях Мерит, която се приближаваше към мен с кошница с най-хубавите ми ризи в ръце.
	— Господарке, къде беше? — извика тя. — Изпратих прислужници в едубата да те потърсят! Местят те от стаята ти!
	Тя ме хвана за ръката, така, както преди това Уосерит, и аз се помъчих да не изоставам от нея, докато тя препускаше през лабиринта от коридори.
	— Господарката Изет ще получи твоята стая! Царица Туя дойде и каза, че Изет се мести от харема.
	— Но в царския двор има много стаи! — възразих. — И две са празни!
	— Господарката Изет настоя, че твоята била достойна за принцеса. Сега, когато _тя_ ще стане най-високопоставената принцеса в „Малката“, помоли за твоята стая.
	Спрях се в коридора под едно изображение на Ма’ат, която държеше везните на истината.
	— И царицата не й отказа?
	— Не, господарке — погледна настрана Мерит. — Тя се мести сега, в момента, и аз взех каквото можах. Но тя поиска довечера да спи там.
	Вперих поглед в нея.
	— А аз къде ще отида? Живея в тази стая още от раждането си. Откакто майка ми…
	Очите ми се наляха със сълзи.
	— О, не, господарке! Не плачи. Не плачи.
	— Не плача — настоях аз, но сълзите потекоха по бузите ми, бързи и горещи.
	— Намериха ти нова стая, също толкова хубава — увери ме тя. — И тя е в царския двор.
	Мерит остави кошницата си и ме взе в прегръдките си.
	— Господарке, все още ще имаш мен. Все още ще имаш Тефер.
	Преглътнах напиращото в гърдите ми ридание.
	— Трябва да вървим, преди Изет да реши, че иска и абаносовите ми ракли — промълвих горчиво.
	Мерит се изправи.
	— Нито една от вещите ти няма да изчезне — зарече се тя. — Видях я с огледалото на майка ти от злато и лапис лазули и наредих на прислужниците да наблюдават _всичко._
	— Нефер!
	Рамзес стоеше в края на коридора и когато закрачи към нас, Мерит извади малко парче плат и бързо избърса сълзите от лицето ми. Но Рамзес видя, че съм плакала.
	— Нефер, какво става?
	— Господарката Изет се мести от харема — обясни Мерит — в стаята на принцесата. Тъй като това е единствената стая, която познава господарката ми и в която образът на майка й гледа към нея нощем, навярно ще разбереш, че е много разстроена.
	Рамзес отново погледна към мен и бузите му пламнаха от гняв.
	— Кой е дал позволение за това? — попита ядно той.
	— Според мен царицата, Твое величество.
	Рамзес впери поглед в Мерит, завъртя се рязко на пета и нареди:
	— Чакайте тук.
	Погледнах към дойката си.
	— Дали ще се опита да промени мнението й?
	— Разбира се! Можеше да помоли за всяка стая. Защо твоята?
	— Защото е най-близо до Рамзес.
	— И кой е казал, че нейната стая трябва да бъде близо до тази на фараона? Тя не е велика съпруга!
	— Още не — промълвих уплашено.
	Зачакахме в коридора, но когато Рамзес се върна, видях изражението му и сграбчих ръката на Мерит.
	— Тя е казала „не“ — прошепнах.
	Рамзес избягна погледа ми.
	— Майка ми казва, че преместването вече е факт и че не може да вземе думата си назад.
	Погледна ме в очите. Изглеждаше много нещастен.
	— Съжалявам, Нефер.
	Кимнах и той продължи:
	— Майка ми иска да се върна в Залата за аудиенции. Но ако имаш нужда от нещо… — Гласът му заглъхна. — Всички прислужнички са на твое разположение…
	Поклатих глава.
	— Мерит е тук.
	— Майка ми казва, че пак ще си в царския двор. Погрижих се за това.
	Усмихнах се едва-едва.
	— Благодаря.
	Виждах, че не иска да си тръгне пръв, затова вдигнах кошницата на Мерит и казах с безстрастен глас:
	— Трябва да тръгваме. Имаме да прибираме много неща.
	Рамзес проследи с поглед отдалечаването ни, но после го чух да се обръща, чух как ехото от стъпките му заглъхва и затворих очи.
	В спалнята ми цареше хаос. Парфюмите и огърлиците, които лежаха в абаносовите ми ракли от тринайсет години насам, бяха нахвърляни в кошници, без никаква мисъл да ги предпазят от счупване. Дъската ми за сенет вече беше изнесена, но някой бе изтървал фигурите, които лежаха неприбрани на плочките.
	— Какво е това? — изрева Мерит и прислужничките на Изет от харема се заковаха на място, все още с ракли в ръце. Дори и царските отговорници я изгледаха с плахо изумление. — Кой е отговорен за това? — попита тя и когато никой не отговори, Мерит си проправи със сила път през плетеницата от кошници и ракли. — Някой да разчисти това! _Никой_ няма да се отнася нехайно с вещите на принцеса Нефертари!
	Прислужничките веднага се втурнаха да събират разпилените фигури, а Мерит застана над тях с ръце на хълбоците. Аз останах да чакам на прага и забелязах, че вещите на Изет са поставени на нова тоалетна масичка. Имаше ветрило от слонова кост и щраусови пера, в една кошница видях мрежеста рокля от фаянсови мъниста. „Някой й е купил всичко това“ — осъзнах. Запитах се дали са сватбени дарове от Рамзес, защото никой в харема не можеше да си позволи подобен лукс. До стената, на мястото на моето легло, сега беше поставено друго, позлатено, и около колоните му бяха увити дълги парчета сребрист плат. През нощта щяха да ги пуснат, за да заслонят Изет от светлината на луната, падаща по стените със сини плочки. _Моите_ стени.
	— Знам, че си дребна, но предпочитам да не минавам през теб, Нефертари.
	Изет се понесе край мен с ръце, пълни с рокли, и преди да успея да отговоря, зърнах дървения _naos_ на майка си. Фигурата на Мут от злато и абаносова кост беше извадена от олтара, за да го преместят, и дъхът ми секна, когато видях, че статуетката е счупена на две.
	— Счупила си статуетката на майка ми? — нададох пронизителен вик и хаосът в стаята за втори път застина.
	Наведох се над богинята, на която майка ми се беше молила като малко момиченце, и я взех в ръцете си. Котешката й глава бе отделена от тялото, но все едно бяха пречупили собственото ми тяло.
	— Не съм я счупила аз — каза бързо Изет. — Изобщо не съм я докосвала.
	— Тогава кой? — изкрещях аз.
	— Може би някоя от прислужничките. Или Уосерит — добави бързо тя. — Тя беше тук.
	Изет погледна през рамо към другите жени, на чиито лица беше изписан страх.
	— Искам да знам кой го е направил. — В гласа на Мерит имаше тиха заплаха и Изет отстъпи назад, уплашена. — Уосерит никога не би докоснала олтара на моята господарка! Ти ли счупи това изображение на богинята?
	Изет се овладя.
	— Имаш ли представа с кого говориш?
	— Имам много добра представа с кого говоря! — отсече Мерит. Дребното й ожесточено тяло се тресеше от ярост. — С внучката на една жена от харема!
	Бузите на Изет пламнаха.
	Мерит й обърна гръб.
	— Ела! — обърна се тя към мен с рязък тон. В коридора взе от ръцете ми счупената статуетка. — Няма да намери добро този скорпион. Не се тревожи за олтара, господарке. Ще накарам дворцовия скулптор да го поправи.
	Но аз, разбира се, не можех да спра да се тревожа. Не само за олтара на майка ми, който ми беше по-скъп от всички други вещи, но и за предупреждението на Уосерит. Думите й кънтяха в главата ми като химните, които пеехме в храма на Амон. Животът ми вече се променяше, и то не към по-добро. Последвах сърдитите стъпки на Мерит до новата си стая от другата страна на двора. Когато пристигнахме, тя отвори тежките дървени врати и издаде странно удовлетворен гърлен звук.
	— Новата ти стая — каза тя.
	Вътре прозорците се простираха от пода до тавана и предлагаха изглед към западните хълмове на Тива. Виждах, че Тефер вече си е намерил място на терасата и е приклекнал на него, горд и уверен като леопард. Всичко в тази стая беше великолепно, от настланата с плочки тераса до инкрустациите от сребро и слонова кост, които светеха от изображенията на Хатор на стените.
	Извърнах се стъписана към Мерит.
	— Но това е стаята на Уосерит!
	— Тя ти я отстъпи тази сутрин, докато беше в едубата — отговори дойката ми.
	Значи, по време на разговора ни Уосерит вече е знаела, че Изет е взела моята стая.
	— Но къде ще отсяда, когато идва в двореца?
	— В някоя от стаите за гости — отвърна Мерит и ме изгледа странно. — Очевидно се интересува от теб.
	Когато не казах нищо, тя попита с изкушаващ тон:
	— Искаш ли да видиш стаята за обличане?
	В повечето спални стаите за обличане са много малки. Имат място само за три-четири ракли и може би маса с глинени глави за поддържане формата на перуките. В старата ми стая едва бяхме побрали едно бронзово огледало. Но стаята за преобличане на Уосерит беше голяма почти колкото самата й спалня, с място за къпане от варовик, в което се изливаше вода от сребърни купи. Мерит беше подредила раклата ми за гримове до един прозорец с изглед към градините. Отворих чекмеджетата и видях вещите си в новия им дом. Тук бяха четките ми и гърненцата с кохл, бръсначите и гребените ми. Дори огледалото на майка ми с форма на анкх и гладка дръжка от фаянс бе грижливо наместено.
	— Ако великата жрица не ми беше дала стаята си — попитах, — къде щях да отида?
	— В някоя друга стая в царския двор — отговори Мерит. — Ти завинаги ще останеш в царския дом, господарке. Ти си _принцеса._
	„Принцеса от друг двор“ — помислих си горчиво.
	Едно меко тяло се отърка в прасеца ми.
	— Виждаш ли? — добави Мерит с принудена веселост. — Тефер одобрява новия си дом.
	— А ти пак ли ще си в съседната стая, в стаята на дойката?
	Погледнах към другия край на стаята и близо до долния край на леглото видях дървената врата, която за царствените особи означава, че помощта е само на един шепот разстояние.
	— Разбира се, господарке.
	Тази вечер легнах в новото си легло заедно с Тефер, докато Мерит оглеждаше критично спалнята. Всичко беше на мястото си. Алабастровите ми буркани във формата на спящи котки бяха наредени на первазите, а халцедоновият колан, който щях да нося на следващия ден, беше изваден и поставен грижливо до роклята ми. Всичките ми ковчежета и ракли бяха пристигнали, но олтара ми го нямаше. А тази нощ Изет щеше да заспи под мозайката на Мут, поръчана от майка ми.

	* * *

	Събудих се в спалнята на Уосерит, преди през тръстиковите щори да е проникнала и най-лека светлина.
	— Тефер? — прошепнах. — _Тефер?_
	Тефер обаче беше изчезнал, навярно да лови мишки или да проси храна от кухните. Седнах в същото легло, в което бях спала като дете, и запалих една бронзова лампа, поставена до мангала. Духнах над пламъците, и светлината затрепка над непознати стени. Над вратата висеше образът на богинята майка Хатор в облика на крава в синьо и жълто. Между рогата й сияеше изгряващо слънце. Под прозорците риби подскачаха по сини и бели плочки и люспите им бяха украсени със седеф. А близо до терасата Хатор бе изобразена като жена със своя свещен _menat_ — мънистена огърлица с амулет, който можеше да предпази приносителя от магии. Помислих си за изображението на майка ми в старата ми стая и си представих колко ли объркана се е почувствала, когато е видяла под себе си Изет вместо мен. Знаех, че картините не са нищо повече от охра и мастило и по нищо не приличат на изображенията в погребален храм, в който _ка_ се връща всяка година на Празника на Уаг. И все пак изображението на майка ми беше бдяло над мен повече от тринайсет години, а сега от другата страна на двора Изет се намираше в тази стая и се подготвяше за сватбата си. Погледнах към ъгъла, в който трябваше да стои _naos_ на майка ми, и гневът замъгли зрението ми. Уосерит ме предупреди. Каза, че Изет ще се помъчи да ме прогони от Тива.
	Краката ми напипваха несигурно пътя си през мрака, а лампата ми обагряше със светлината си стаята за преобличане. Седнах пред раклата си за гримиране, извадих топчица тамян и го втрих под мишниците си. Прибрах косата си назад и се наведох към излъскания бронз. Уосерит вярваше, че мога да предизвикам Изет, но кое у мен можеше да се мери с красотата на Изет? Започнах да изучавам отражението си, като обръщах лицето си в различни посоки. Имах хубава усмивка. Устните ми бяха с извивка като на стрела, затова винаги изглеждах широко усмихната. И очите ми бяха хубави — зелени като плитки води, докоснати от слънцето.
	— Господарке?
	Чух как Мерит отваря вратата на спалнята ми, а после, когато видя, че в леглото ми няма никого, тя затрополи тежко към стаята за преобличане.
	— Господарке, защо си будна?
	Обърнах гръб на огледалото и почувствах прилив на свирепа решителност.
	— Искам днес да ме направиш красива като Изет.
	Мерит отстъпи крачка назад и по лицето й бавно се разля усмивка.
	— Искам да извадиш най-скъпите ми сандали — продължих разпалено — и да гримираш очите ми с всяка прашинка златисто, която намериш в двореца.
	Мерит се усмихна докрай.
	— Разбира се, господарке.
	— И ми донеси любимото колие на майка ми. Това, което струва сто златни дебена.
	Седнах пред огледалото и бавно вдишах, за да се успокоя. Мерит се върна с бижутата на майка ми и постави на масата ми купичка със смокини.
	— Искам да ядеш, и нямам предвид да чоплиш храната като чапла.
	После се засуети около мен, събирайки гребени и мъниста за косата ми.
	— Какво ще се случи днес? — попитах аз.
	Мерит се настани на столче до мен, вдигна краката ми в скута си и започна да маже с крем глезена и прасеца ми.
	— Най-напред фараон Рамзес ще отплава към храма на Амон, където великият жрец ще го ожени за оня скорпион. После ще има пир.
	— А Изет? — настоях.
	— Ще стане принцеса на Египет и ще прекарва времето си в Залата за аудиенции, където ще помага на фараон Рамзес да управлява. Помисли си само колко петиции има да подпечатва той. Министрите на фараона разглеждат хиляда молби и стотиците, които одобрят, трябва да стигнат до фараона за окончателно съгласие. Фараон Сети и царица Туя вече му помагат. Не може да свърши всичко сам.
	— Значи сега Изет ще раздава присъди?
	Помислих си за нейната омраза към учението. Тя би предпочела да клюкарства в баните, отколкото да превежда клинообразно писмо.
	— Мислиш ли, че Рамзес ще я направи велика съпруга?
	— Да се надяваме, че новият ни фараон не е толкова глупав.
	В хладните часове на утрото тя втвърди перуката ми с пчелен восък и смола и замени мънистата, които се бяха счупили при пренасянето. Прекара много време над кохла ми — не спираше да го смесва с палмово масло, за да го направи съвсем гладък. После го нанесе върху клепачите ми с най-тънката четка, която бях виждала някога. Когато ме обърна с лице към огледалото, аз рязко си поех въздух. За първи път изглеждах по-голяма от моите тринайсет години. Лицето ми беше прекалено малко за широките линии кохл, които използваха жени като Изет и Хенутауи, но изящните черни линии, които Мерит бе издърпала от вътрешността на клепачите към слепоочията ми отиваха извънредно много. Халцедоновите мъниста, които бе вплела в перуката ми, подхождаха на големите халцедонови камъни на колана ми със скарабеи. А щипката безценна златиста пудра, която бе издухала върху мокрия кохл, подчертаваше изящните ми сандали.
	Обърнах се с лице към Мерит. Тя закопча на шията ми колието на майка ми и остави косите от перуката ми да паднат на място.
	— Красива си като самата Изида — прошепна тя. — Но само ако седиш като дама. Днес няма да търчиш из двореца с фараон Рамзес. Това е сватба и принцовете от Вавилон до Пунт ще видят, ако се държиш като дете.
	Кимнах решително.
	— Няма да търча.
	Мерит ме изгледа съсредоточено.
	— Каквото и да поиска фараонът. Сега е цар на Египет и трябва да се държи като такъв.
	Представих си Изет в моята спалня и всички неща, които щеше да прави с Рамзес под картината на майка ми довечера.
	— Обещавам.
	Мерит тръгна пред мен по претъпканите коридори на палата. Навън, зад ленения павилион, на кея се бяха събрали стотици придворни. Оттук щяха да потеглят корабите към храма на Амон. Нито Рамзес, нито Изет бяха дошли и Мерит вдигна един сенник над главите ни, за да ни предпази от засилващата се жега. Не видях нито един от учениците от едубата, но Аша ме зърна от другата страна на двора и стреснат се провикна:
	— Нефер!
	— Не забравяй какво ти казах! — нареди сурово Мерит.
	Когато Аша се приближи към мен, очите му се разшириха. Той погледна към колана ми от халцедон и към златото, което блестеше над очите ми.
	— Много си _красива_, Нефер — каза той.
	— _Аз_ не съм се променила! — отвърнах разпалено и Аша направи крачка назад, изненадан от сериозността ми. — Всички други са се променили!
	— Имаш предвид стаята си — досети се Аша и погледна към Мерит, която се престори, че не слуша. — Да. И го е направила от чиста злоба.
	Той понижи глас:
	— Пред Рамзес може да се прави, че цялата е сладост и парфюми, но ние знаем истината. Бих могъл да му кажа…
	— Не! — отговорих веднага. — Той ще си помисли, че си дребнав и завистлив.
	От кея отекнаха тръби и Изет излезе от двореца в отговор на призива им. Знаех, че когато стигне до кея, ще отплава сама към храма на Амон на източния бряг. Рамзес щеше да пътува в лодка зад нея, а дворът щеше да ги последва в лодки, украсени със сребристи морски знамена и злато. След като великият жрец помажеше Изет за принцеса, тя щеше да се върне заедно с Рамзес в неговата лодка, с пръстена на семейството му на ръката като знак на съюза им. А после Рамзес щеше да я пренесе на кея и през прага в двореца, който един ден щяха да управляват. Двамата щяха да излязат от покоите си чак вечерта за пира. Когато я пренесеше през прага на двореца „Малката“, бракът им щеше да стане обвързващ. Каквото и да направеха жреците в храма, нищо нямаше да ги направи женени в очите на Амон, ако Рамзес не решеше да я пренесе вътре, и за един безумен миг си помислих, че може да откаже. Може би щеше да разбере, че Изет не е розата, на която се преструва, а бодлив трънак, и щеше да промени решението си.
	Но, разбира се, това не се случи. Вместо това отплавахме по реката в дълга флотилия от лодки и по целия бряг хората започнаха да повтарят името на Изет. Жените вдигаха над главите си камбани от слонова кост, а онези, които не можеха да си позволят подобен лукс, размахваха ръце, докато крещяха името на царицата си. Сякаш някоя богиня бе слязла на земята. Деца хвърляха във водата лотосови цветчета. Момиченца, зърнали лицето й, избухваха в плач от радост и въодушевление. Когато пристигнахме в храма, Рамзес взе Изет за своя съпруга и двамата се върнаха пред „Малката“ под въодушевените аплодисменти на хиляда гости. Там той я взе на ръце и двамата изчезнаха в двореца.
	Празненствата бяха толкова радостни, че всички изоставиха всякаква формалност и Аша се възползва от възможността да седне при мен на масата на министрите.
	— И така, Изет вече е принцеса — каза той и погледна към другия край на павилиона и отвъд, към затворените двойни порти на двореца. — Сега поне няма да се налага да я търпиш. Ще прекарва цялото си време в Залата за аудиенции.
	— Да. С Рамзес — изтъкнах аз.
	Но Аша поклати глава.
	— Не. Рамзес ще бъде с мен. Ще има война с хетите.
	Оставих чашата си с вино.
	— Какво имаш предвид?
	— Град Кадеш принадлежи на Египет от времето на Тутмос. Царят еретик е позволил на хетите да вземат Кадеш и всички пристанищни градове, които са направили Египет богат, сега облагодетелстват Хати. Фараон Сети няма повече да го търпи. Завладя повторно всички земи, загубени от Еретика, и сега му остава да превземе единствено Кадеш.
	— Това го знам! — отвърнах нетърпеливо. — Учила съм всичко това с Пасер. Но той изобщо не е казвал, че Египет се подготвя за война _сега._
	Аша кимна.
	— Навярно преди фаофи.
	— Но ако убият Рамзес? Или ако ти се върнеш осакатен? Аша, ти си виждал воините…
	— На нас няма да ни се случи. Това е първата ни битка. Ще ни пазят добре.
	— Фараон Тутанкамон е бил пазен добре, но това не е попречило на колесницата му да се преобърне. Умрял е от този счупен крак!
	Аша обви ръка около раменете ми.
	— Един цар трябва да предвожда хората си в битка. Жалко, че не си се родила мъж, Нефер. Можеше и ти да дойдеш с нас. Но ние ще се върнем — обеща с лекота той. — Ще видиш. Нищо няма да се промени.
	Усмихнах се с надеждата, че е прав. Но във вихъра от бързо развиващи се събития вече започвах да разбирам колко безполезна се оказва за мен надеждата.

	* * *

	Вечерта Мерит ми донесе пръчица восък. Приближи върха към пламъка на свещта и бавно накапа восък върху папируса. Изчаках капките да се втвърдят и притиснах към тях пръстена с печата си. После подадох писмото на Мерит.
	— Сигурна ли си, че искаш да го изпратиш, господарке? Може би ще е по-добре да си оставиш няколко дни за размисъл?
	Поклатих глава.
	— Не. Сигурна съм.


>	Глава 4
>	Ритуалите на Хатор

	На четиринайсетия си рожден ден отидох в едубата както обикновено. Пред вратата си събух сандалите, но Пасер не седеше на масата си вътре. За първи път откакто станах негова ученичка, го нямаше. На тръстиковите рогозки учениците се възползваха в пълна мяра от отсъствието му, като не спираха да говорят.
	— Нефертари! — възкликна Баки. — Чу ли?
	Извадих демонстративно тръстиковото си перо и шишенцето с мастило.
	— Какво?
	— Пасер вече няма да ни е учител. Сега е министър на фараон Рамзес.
	Скочих от рогозката си.
	— Кога е станало?
	— Вчера. Баща ми ми каза тази сутрин.
	После се усмихна толкова широко, че видях кривите му зъби.
	— И ще имаме нов учител!
	На прага се появи силует на жена. Учениците скочиха на крака и за разлика от онзи ден, когато при нас дойде Хенутауи, се поклониха дълбоко. Уосерит се приближи към нас, облечена в дългата синя роба на Хатор. Обеците, гривната и коланът й бяха от лапис, а короната на главата й беше украсена с рогчета.
	— Нефертари — каза тя. — Време е.
	Всички ученици погледнаха към мен за обяснение и когато думите секнаха в гърлото ми, Уосерит обясни:
	— Новият ви учител идва. Но времето на принцеса Нефертари при вас свърши. Тя ще се присъедини към мен, за да изучи правилата на нашия храм. Ще стане жрица на Хатор.
	Всички в стаята ахнаха, но Уосерит ми кимна. Разбрах, че трябва да се усмихна и да тръгна и докато минавах покрай любопитните лица, осъзнах, че важна част от живота ми е свършила. Никой учител нямаше да ме очаква повече, никога. И макар винаги да си бях мислила, че когато дните ми на ученичка свършат, ще се почувствам като животно, освободено от клетката си, се чувствах повече като птичка, която са избутали от гнездото й и са й казали, че трябва да полети.
	Последвах Уосерит по пътеката, която минаваше покрай езерото. Сърцето ми биеше лудо, но тя остана спокойна както обикновено — нещо, което сякаш винаги загатваше, че се е устремила към някаква голяма цел.
	— Сутринта отидох при Мерит — обади се тя след известно време. — Най-важните ти вещи са опаковани и веднага щом ги натоварят на кораба на Хатор, ще потеглим.
	Тива е град, разделен на две от водата. На западния бряг на река Нил се издига дворецът „Малката“, а на източния — всичките ни най-свещени храмове. Всеки храм си има собствен кораб и точно своя използваше Уосерит всеки следобед, когато идваше в Залата за аудиенции, както и в многото вечери, когато посещаваше брат си в Голямата зала. Животът на възрастните като че ли означаваше постоянно движение. В продължение на четиринайсет години бях живяла в една и съща стая в двореца, а сега в разстояние на петнайсет дни щях да съм се преместила два пъти.
	Уосерит може би разбираше повече, отколкото показваше, защото тонът й се смекчи.
	— Това ново преместване и сбогуването няма да бъдат толкова ужасни, колкото си мислиш — увери ме тя.
	В двора пред стаята ми се бе събрала малка групичка и наблюдаваше как прислужничките събират вещите ми. Забелязах Рамзес и Аша и сърцето ми подскочи.
	— Нефер! — възкликна Аша и Уосерит вдигна вежди.
	— Нефертари — поправи го тя, докато той се приближаваше към нас. — В храма на Хатор ще я наричат с пълното й име, както подобава — обясни тя. — Рамзес — продължи и се поклони учтиво на племенника си. — Ще ви оставя да се сбогувате.
	Уосерит влезе в стаята ми и изчезна от погледа ни, а Рамзес и Аша заговориха едновременно:
	— Какво има предвид?
	Вдигнах рамене.
	— Заминавам.
	— _Къде_ отиваш? — попита изненадан Рамзес.
	— В храма на Хатор — отговорих.
	— Какво? За да станеш жрица? Да чистиш плочки и да палиш тамян? — възкликна Аша.
	Сигурна съм, че смайването му се дължеше отчасти на факта, че жриците трябва да се обучават в продължение на дванайсет месеца. И макар че им е позволено да се омъжват, много от тях не го правят.
	Потиснах желанието си да променя решението си.
	— Да. Или може би за да стана ужасен писар.
	Рамзес погледна към Аша, за да види дали приятелят ни може да повярва.
	— _Но защо?_
	— Какво друго ми остава? — попитах сериозно. — В този дворец няма място за мен, Рамзес. Сега си женен и мястото ти е в Залата за аудиенции. Освен това двамата с Аша скоро ще тръгнете на война.
	— Но войната няма да трае цяла година! — възрази Рамзес.
	В двора влезе Изет и когато видя, че Рамзес е с мен, се закова на място.
	— Изет! — провикна се той. — Ела да кажеш „довиждане“.
	— Защо? Да не би принцесата да ни напуска?
	— Отива в храма на Хатор — потвърди невярващо Рамзес. — За да стане жрица.
	Докато се приближаваше към нас, Изет изписа на лицето си най-състрадателно изражение.
	— Рамзес много ще съжалява, че си тръгваш. Все ми повтаря, че за него си като по-малка сестричка.
	Докато казваше „малка“, се усмихна, а аз прехапах език, за да не изрека нещо грозно.
	— Жалко, че не разбрахме по-рано. Можехме да устроим пир по случай изпращането ти.
	Тя погледна към Рамзес през дългите си мигли.
	— Все пак тя никога няма да се върне.
	— Разбира се, че ще се върне! — сряза я той. — Обучението на жриците трае само една година.
	— Но след това тя ще служи на Хатор. Отвъд реката.
	Той бързо примигна и за миг ми се стори, че ще ме прегърне, дори пред Изет. Виждах, че Аша иска да каже още нещо. Но тогава Уосерит излезе заедно с Мерит начело на керван от натоварени с кошници прислужнички.
	— Винаги можете да я посещавате — увери ги Уосерит. — Ела, Нефертари. Корабът ни чака.
	Посегнах към шията си и свалих простата огърлица от волски косъм, която Мерит ненавиждаше.
	— Какво е _това_? — подсмихна се подигравателно Изет.
	— Аз й я направих — отсече отбранително Рамзес и ме погледна в очите.
	— Да. Когато бях на седем години — потвърдих и се усмихнах. — Искам да ти я дам за спомен.
	Сложих я в ръцете му и събрах цялата си сила, за да не погледна назад към съкрушеното му лице, докато вървях към кея. От палубата на кораба на Хатор погледнах назад към живота, който познавах, откак се помнех. Рамзес и Аша ми помахаха от брега. Към тях се бе присъединила групичка ученици от едубата.
	— Постъпи много умно. Като му даде огърлицата.
	Кимнах вцепенена и си помислих, че не бях водена от мъдрост, а от любов. Мерит обгърна рамото ми с ръка.
	— Няма да е завинаги, господарке.
	Стиснах устни. Загледах се в отдалечаващия се бряг, на който накрая остана само една фигура. Беше облечена в червено.
	— Хенутауи. — Уосерит бе забелязала посоката на погледа ми и кимна. — Мисли, че си се оттеглила и че е само въпрос на време Рамзес да те забрави и да се обърне към Изет за общуване.
	Молех се да греши, но не казах нищо, защото сега бях поверила всички тези молитви в ръцете на Уосерит.

	* * *

	Пътят до храма на Хатор не беше дълъг и когато корабът се приближи до кея, Мерит стана от столчето си и се загледа в гората от гранитни колони, извисяващи се над излъскания двор.
	— Нищо чудно, че сестра й й завижда — прошепна тя така, че Уосерит да не я чуе.
	Към небето се издигаха огромни обелиски, а отвъд храма работници в сини поли работеха в смокиновите горички на Хатор. Младите фиданки от свещеното дърво на богинята светеха като зелени скъпоценни камъни.
	— Учудихте ли се? — попита ни Уосерит.
	Мерит призна:
	— Знаех, че това е най-големия храм в Тива, но не осъзнавах…
	Уосерит се усмихна.
	— В храма на Хатор идват повече поклонници за един месец, отколкото в храма на Изида при сестра ми — за шест.
	— Защото храмът на Хатор е по-голям ли? — попитах аз.
	— Защото поклонниците знаят, че когато поднасят дарове от дебени или лапис лазули — отговори Уосерит, — ще използваме даровете, за да съхраним красотата на богинята — в нейните горички и в начина, по който поддържаме храма й. Но когато отиват в храма на Изида, даровете им биват претопени в бижута, които Хенутауи носи на пировете на брат ми. Най-красивото помещение в храма на сестра ми не е самото светилище на Изида, а нейната собствена стая.
	Сега, когато бяхме стигнали до кея, можех да видя колко е голям в действителност храмът на Хатор. Оцветените колони бяха облени в златистата светлина на слънцето. Всички варовикови стълбове бяха увенчани с позлатени изображения на богинята крава. Корабът ни бе посрещнат от дузина жрици на Хатор. На брега чакаха прислужници, за да разтоварят вещите ни.
	Една от младите жени в синята роба на Хатор се приближи към нас с чифт сандали, подаде ги на Мерит и обясни:
	— Кожата е забранена в храма на Хатор. Сандалите трябва да са от папирус.
	— Благодаря, Алоли — каза Уосерит. Младата жрица се поклони и на главата й подскочи кълбо от червени къдрици. — Би ли завела господарката Мерит и принцеса Нефертари в покоите им?
	— Разбира се, Твое светейшество.
	Тя ни изчака да сменим сандалите си. Докато отнасяха кожените ми сандали, се зачудих какви ли още късчета от стария си живот ще загубя.
	— Може ли да ви покажа стаите ви? — попита Алоли.
	Тръгнахме след жрицата, минахме през тежките бронзови порти на храма и прекосихме помещенията, отредени за поклонниците на Хатор. Докато вървяхме през коридорите, внимавах да не настъпя влачещия се шлейф на одеждата й. Хълбоците й се полюшваха, приковавайки погледа, и аз се зачудих къде ли се е научила да върви така.
	— Насам — каза тя и ни поведе в хладната вътрешност на храма, където безмълвни жрици се движеха сред даряващите и кадяха тамян от златни топки.
	— Великата жрица пожела да ви настаним в стаи, близо до нейните — рече Алоли. — Но не мислете, че ще я виждате често. Този храм изисква много внимание и когато не е в двореца, тя или е в горичките, или се среща с поклонници. Тук се хранят жриците.
	Тя посочи към вътрешността на широко помещение, което не се различаваше особено от Голямата зала на „Малката“.
	— Тръбите призовават жриците за ритуали един път сутрин и един вечер. След като завършат ритуалите на Хатор, се срещат в тази зала. Мисля, че нашата храна ще ви се стори подобна на това, с което сте свикнали в двореца.
	Алоли погледна към мен.
	— Макар че на твое място аз не бих докоснала виното — прошепна тя. — Жриците го обичат силно и дребничко момиче като теб може никога да не се събуди!
	Тя се засмя на собствената си шега, а устните на Мерит се превърнаха в тънка черта.
	— Тук идват да се молят дарителите на храма — продължи Алоли. Под украсените с мозайки на богинята стени се простираше огромна зала, а в краката на излъскана статуя поклонници бяха оставили купи с месо и хляб.
	— През шему дойде една жена, която бе пометнала всичките си пет деца. Намерихме я в най-отдалечения ъгъл — продължи Алоли и посочи към една сенчеста ниша близо до статуя на Хатор. — Със съпруга й!
	Тя се изкикоти и Мерит прочисти гърло.
	— Но това не им ли създаде неприятности? — ахнах аз.
	— Разбира се. Но след девет месеца й се родиха двама здрави синове!
	Мерит ме изгледа заплашително, да не би някога да ми хрумне подобна идея. Влязохме в добре поддържан изящен двор, обграден от смокини. Алоли оповести с надут тон:
	— Ето тук отсядат най-важните ни гости — и посочи към прозорците, които гледаха към двора. — А тук ще сте вие.
	Влязохме в стая със сини глазирани плочки, върху които плуваха изрисувани риби. Западната стена бе запълнена с инкрустирани изображения на крави, срещу които се издигаше подиум с легло от абаносово дърво с лъвски лапи вместо крака. Алоли прекоси спалнята и отвори тежките двойни дървени врати.
	— И за господарката Мерит — оповести тя.
	Стените на стаята на Мерит бяха боядисани в ярки цветове. На ниска кедрова масичка се издигаше куп с чисти чаршафи. Мерит изхъмка одобрително.
	— Това ще свърши работа. А сега трябва да отида и да доведа прислужниците с багажа ни.
	Когато тя излезе, се обърнах към Алоли.
	— Какво ще правя тук? — попитах аз.
	Червенокосата жрица изглеждаше изненадана.
	— Великата жрица не ти ли каза? Каза, че те е довела тук да учиш.
	— Да уча какво?
	— Ритуалите на храма, арфата… — вдигна рамене Алоли. — Може би се надява, че ти ще станеш следващата велика жрица на Хатор.
	От другата страна на храма изрева тръба и Алоли бързо прибра къдриците си на кок.
	— Ще се видим довечера в Голямата зала — каза тя и се спря на прага. — Много се радвам, че си тук, принцесо. Много съм слушала за теб.
	Но преди да успея да попитам какво е чула, тя излезе в коридора. Прекосих стаята и застанах пред прозореца на Мерит. Загледах се в дъбравите. На западния бряг на река Нил Рамзес навярно обядваше с Аша и Изет. Довечера щеше да има танци в Голямата зала и да се разпространи новината, че съм решила да стана жрица на Хатор. Запитах се дали Хенутауи ще повярва на лъжата на сестра си.
	— Нали е красиво?
	Подскочих, стресната от безшумното приближаване на Уосерит.
	— Да, много — признах.
	— Кажи ми, Нефертари. Когато погледнеш към тези горички, какво виждаш?
	Поколебах се. Слънцето се намираше точно над реката. Между дългите папируси прелитаха птици и се викаха. В полята работеха мъже по поли.
	— Виждам умален глинен модел — казах аз. — Като онези в гробниците, но този е изпълнен с хора, които се движат.
	Уосерит вдигна вежди.
	— Какъв творчески поглед!
	Изчервих се и отново погледнах към терасата, за да проверя дали не съм пропуснала нещо.
	— А смокиновите горички? — попита тя. — На какво ти приличат?
	— И те са красиви — отговорих предпазливо.
	— Но мислиш ли, че винаги са били толкова красиви?
	— Когато са били фиданки, не — предположих. — Тогава клоните им навярно не са се докосвали и не са могли да оформят тунела, който създават сега.
	Уосерит остана удовлетворена от отговора ми.
	— Точно така. Минаха много години, преди да пораснат и да се извият в тази форма. Когато ги засадиха, бях на твоята възраст. Помня как посетих великата жрица на Хатор и си помислих, че нейната градина е невероятно грозна в сравнение с нашите в „Малката“. Тогава не разбрах, че прави планове за бъдещето. Разбираш ли за какво говоря, Нефертари?
	Кимнах, защото си мислех, че наистина разбирам.
	— Сега си като младо смокиново дръвче. Когато погледнат към теб, министрите виждат дива, неподдържана градина. Но с общи усилия двете с теб ще те оформим с оглед на бъдещето, така че когато те погледне, Рамзес да не вижда малка сестричка, а жена и царица.
	Гласът на Уосерит стана суров.
	— Но ако желаеш помощта ми, това означава да следваш съветите ми дори тогава, когато не ги разбираш. Чух, че в миналото понякога не си се подчинявала на дойката си. Ако те напътствам аз, няма да има никакво неподчинение.
	— Разбира се — побързах да отговоря.
	— И понякога това, което ти казвам, може на пръв поглед да противоречи на съветите на дойката ти, но в такива случаи ще трябва просто да ми вярваш.
	Погледнах към нея, за да разбера какво има предвид, и тя обясни:
	— Сигурна съм, че твоята дойка ти е казвала никога да не лъжеш. Но една царица трябва да се научи да лъже за много неща. Готова ли си да го сториш? — попита тя. — Да лъжеш, когато се налага? Да се молиш, когато боговете сякаш не слушат? Колко струват за теб място в двора и любовта на Рамзес?
	Погледнах отвъд смокиновите горички към хребетите на дюните, които се издигаха един след друг. Щом вятърът, който разполагаше само със силата на дишането, можеше да изгради хълм, тогава Уосерит навярно можеше да превърне една принцеса в царица.
	— Всичко.
	Уосерит се усмихна.
	— Ела тогава.
	Последвах я в стаята за преобличане на Мерит и тя посочи към кожения стол пред огледалото. Когато седнах, тя застана зад мен и впери поглед в отражението ми в излъскания бронз.
	— Знаеш ли какво казват за теб в двора?
	Погледнах я в очите и поклатих глава.
	— Че най-хубавото у теб е усмивката ти. Сега е време да се научиш как да я използваш. Престори се, че съм твоя стара приятелка — продължи Уосерит — и ти си ме срещнала на пазара. Как ще се усмихнеш?
	Почувствах се глупаво, но се ухилих и Уосерит кимна.
	— Добре. Сега съм пратеник на чужд владетел и току-що сме се запознали. Как ще ме поздравиш?
	Отново се усмихнах широко и Уосерит се намръщи.
	— Приличаш на някое леко момиче от харема в Ми-Уер — показваш ясно всичко — укори ме тя. — Започни бавно. Все още не го познаваш.
	Оставих устните си да се извият нагоре, но не показах зъбите си. Този път Уосерит кимна.
	— Добре. Сега съм пратеникът и току-що съм ти направил комплимент. „Царица Нефертари, и насън не съм си представял, че очите ти са с такъв прекрасен оттенък на лапис лазули.“ Как ще отговориш?
	Усмихнах се така, че разкрих всичките си зъби, и Уосерит рязко каза:
	— Не толкова бързо! Женската усмивка трябва да бъде бавна, та мъжът да знае, че трябва да се потруди, за да я получи. Виждаш ли? — изви тя бавно собствените си устни. — Сега ми направи комплимент.
	Помъчих се да измисля подобаващ комплимент.
	— Велика жрицо, днес… днес изглеждаш прекрасно. Бях забравил каква прекрасна тъмна коса имаш.
	Докато говорех, усмивката на Уосерит се разширяваше, но едва когато изрекох последните си думи, тя прикова очи в мен и ми се усмихна докрай. Бузите ми ненадейно пламнаха.
	— Виждаш ли? — каза Уосерит. — Искаш да го изненадаш. Искаш той да се мъчи да се досети дали ще те накара да се усмихнеш докрай, затова, когато го направиш, ще се почувства така, сякаш си му поднесла дар.
	Тя сложи ръка в моята и ме поведе към вратата.
	— Гледай — нареди ми.
	Влязохме в коридора пред стаята й и минахме през двора, където прислужниците копаеха и се занимаваха с тежката градинска работа. Щом ни зърнаха, се изправиха бързо и се поклониха. Един мъж, който, ако се съдеше по кройката на дрехата му, беше началникът на градинарите, излезе напред и поздрави Уосерит.
	— Голяма чест е да видим Нейно светейшество в двора. Поласкани сме от присъствието ви — каза той.
	Устните на Уосерит се извиха леко.
	— Свършили сте прекрасна работа — похвали ги тя.
	Наистина бяха. Край гранитен фонтан на Хатор растяха мирта и жасмин. Под смокиновите дървета бяха подредени на групи каменни пейки, където поклонниците в храма на Хатор можеха да седнат и да размишляват за величието на богинята.
	— Много е красиво — съгласи се младият градинар. Усмивката на Уосерит стана по-широка. — Но само защото е твое отражение.
	Уосерит се усмихна докрай.
	— Чудесно.
	Засмя се, но младият мъж не го стори. Беше запленен от нея, а сега в очите му се четеше ново обожание.
	— Ела — обърна се Уосерит към мен със строг, превзет тон. — Ще ти покажа овощните градини.
	Когато излязохме от двора и влязохме в горичките, Уосерит се обърна.
	— Той не спря да те гледа, докато не излязохме от двора! — извиках аз.
	— Виждаш ли какво може да направи една усмивка? А моята дори не е красива.
	Понечих да я прекъсна, но тя поклати глава.
	— Така е. Изобщо не е като твоята. Твоите зъби са бели като перли и никой мъж, който види усмивката ти, няма да я забрави.
	— Не мисля, че този градинар ще забрави твоята — отбелязах.
	— Да, защото съм се научила как да я използвам — потвърди Уосерит. — Не я пилея за всеки срещнат така, както старица, която дава мляко на всички котки в селото. Усмивката е оръжие, което трябва да бъде контролирано, особено у теб. Ти я раздаваш на всички. Трябва да се научиш да бъдеш по-благоразумна.
	Погледна към края на пътеката. Аз проследих погледа й и видях група мъже, които беряха смокини.
	— Виждаш ли някой, който е красив? — попита тя.
	Изчервих се.
	— Не се срамувай. В двора ще има много мъже и ти ще трябва да убедиш някои от тях, че изпитваш към тях особено благоразположение. И как ще го постигнеш? С поглед — отговори тя сама на въпроса си. — С усмивка. Докато минаваме, искам да избереш някой мъж — продължи Уосерит. — Накарай го да почувства, че си го избрала. А после го накарай да те заговори.
	— Без да използвам думи? — възкликнах аз.
	— Ще използваш само усмивката си. И така, кой ще бъде? — попита лукаво тя.
	Погледнах към групата мъже. Един млад мъж с тъмна коса седеше на земята и отделяше хубавите смокини от лошите.
	— Този, който брои — казах бързо.
	Помислих си, че само усмивка може да не стигне, и ми хрумна да посегна към гривната си… Бързо я откопчах и докато минавахме покрай берачите, срещнах изразителния поглед на тъмнокосия мъж и се усмихнах бавно. Когато той осъзна, че му обръщам специално внимание, и очите му се разшириха, оставих гривната да падне.
	— Господарке!
	Той скочи и я вдигна.
	— Изпусна нещо!
	Подаде ми гривната и аз му подарих пълната си усмивка, така както бе направила Уосерит с градинаря.
	— Колко съм непохватна!
	Взех гривната от ръката му, като плъзнах пръсти по дланта му, и мъжете мълчаливо се загледаха след нас, докато изчезвахме в горичките.
	На брега на Нил Уосерит кимна одобрително.
	— Сега вече не си дете, което само се кикоти и се усмихва на всеки, който мине. Сега си жена с власт. Научи се да контролираш усмивката си, и ще можеш да контролираш това, което мъжете мислят за теб. И така, следващия път когато видиш Рамзес, какво ще направиш?
	Усмихнах се леко, така, че се видяха само връхчетата на предните ми зъби.
	— Добре. Бавно и сдържано. Няма да му даваш всичко, защото не знаеш как ще го приеме той. Когато го видиш пак, той може вече да е решил да направи Изет велика съпруга. Освен това нали не искаме Хенутауи да осъзнае, че не си се оттеглила. Никога не бива да даваш всичко наведнъж — предупреди ме тя. — Играем много фина игра.
	Вдигнах глава към нея. Все още не можех да разбера каква е истинската й цел.
	— Каква игра?
	— Такава, каквато играеше ти, когато изпусна гривната си — отсече Уосерит с тон, в който се долавяше окончателност.
	Слънцето се отразяваше в диадемата й и в златния диск в средата на челото й можех да видя собственото си отражение.
	— Утре — продължи Уосерит — обучението ти в храма ще започне. Ако Хенутауи попита някоя от жените, които ми служат, какво правиш, трябва да изглежда така, сякаш наистина смяташ да посветиш живота си на Хатор. Тази вечер няма да очаквам да се присъединиш към жриците в Голямата зала, но утре сутринта Алоли ще те повика в стаята ми и ще ти обясня как ще продължим.

	* * *

	Когато слънцето се скри зад хоризонта, Мерит седна на ръба на леглото ми.
	— Нервна ли си, господарке?
	— Не — отговорих искрено и придърпах завивките до гърдите си. — Ние правим това, което е необходимо. Утре Уосерит ще ми каже как ще прекарам следващата година.
	— Надявам се, така, както подобава на принцеса.
	— Дори да трябва да размахвам бронзова кадилница от зори до здрач, ако това накара Рамзес да почувства, че му липсвам, значи си струва.

	* * *

	На сутринта Алоли почука на вратата ми и големите й очи се разшириха още повече, когато ме видя в дългата синя роба на Хатор.
	— Сега наистина си една от нас! — възкликна тя и гласът й прокънтя през безмълвните коридори.
	— Може би трябва да пазим тишина — предложих аз.
	— Глупости! Вече се зазорява.
	Докато вървяхме, тя ми подаде ръка. Беше толкова рано, че й трябваше маслена лампа, за да направлява пътя ни през сивите коридори на храма.
	— И така, нервна ли си? — попита весело тя и аз отново се зачудих защо всички очакват, че трябва да бъда. — Още помня първия си ден в храма. Отначало бях в храма на Изида.
	— _При_ Хенутауи?
	— Да — сбърчи нос Алоли. — Не знам защо майка ми избра него. Можеше да избере храма на Мут, на Сехмет или дори на Хатор. Ако беше жива, щях да я попитам. Но тя умря, когато бях на десет. Пет години прекарах с великата жрица — носех й вода, лъсках й сандалите, правех й прическата…
	— Това ли трябва да прави една жрица?
	— Разбира се, че не!
	В края на коридора се отвори врата и един глас се провикна остро:
	— Тихо!
	— Това е Серапис. Старата жрица обича да си поспива до късно.
	— Не трябва ли тогава да пазим тишина?
	— Да пазим тишина ли? — разсмя се Алоли. — Тя скоро ще заспи завинаги. Трябва да стане и да се радва на часовете, които й остават.
	Стигнахме до коридор, който свършваше пред двойни врати, и Алоли каза:
	— Стой тук.
	Силуетът й се изгуби в черното помещение, докато аз чаках в коридора под изрисувано изображение на Нил в небето. Когато бях малка, Мерит ми посочи към звездите, скупчени в празнотата, и ми разказа как богинята крава Хатор изсипала млякото си в небето — пътека, по която Ра да кара слънчевата си ладия. Загледах се в картината и се запитах дали това е същата пътека, по която родителите ми се бяха отправили към небесните селения в Яру.
	Отварянето на врата прекъсна мислите ми и ръката на жрицата ме повика.
	— Ела. Иска да те види.
	Пусна ме да вляза в спалнята на Уосерит и тогава аз се опитах да прикрия стъписването си. Край запален мангал, издълбан в плочките на пода, бяха поставени три стола и на един от тях седеше Пасер. Вместо в строгия кок на учен сега косата му бе привързана с лента от лапис лазули. На светлината на огъня видях картуша, увиснал на врата му. На него със златни букви беше гравирана пълната титла на Рамзес.
	— Можеш да затвориш вратата, Алоли.
	Жрицата се подчини и Уосерит посочи към стола срещу себе си.
	— Нефертари — започна тя, когато седнах, — сигурна съм, че си изненадана да видиш тук учителя си, особено след като вече стана министър.
	Погледнах към Пасер, за да разбера колко се е променил сега, когато беше станал част от двора на фараона. С туниката на министър изглеждаше някак по-различен.
	— Сега Пасер има много нови задължения в двореца — обясни Уосерит, — но се съгласи да продължи с обучението ти. Всяка сутрин, преди да докладва в Залата за аудиенции, ще идва в храма, за да те обучава по езиците, които си учила при него.
	— По изгрев-слънце? — възкликнах аз.
	— Дори и по-рано — кимна Пасер.
	— Той знае, че няма да го разочароваш — поясни Уосерит. — В едубата си усвоила седем езика. Точно това ще те отличи от Изет и ще те направи безценна.
	Намръщих се.
	— За Рамзес ли?
	— Задълженията на една царица не са само това, да ражда деца — отговори Пасер. — Тя трябва да разговаря с хората, да се среща с министри, да поздравява сановници, пристигнали в двореца. Ти владееш шасу, хетски, нубийски. Кой ще може най-добре да приема чужди принцове?
	— Разбира се, Хенутауи ще нашепва в ухото на фараон Сети — предупреди ме Уосерит. — Освен това Изет _наистина_ е красива. Царедворците вече я обожават и двете с Хенутауи са идеална двойка. Забавни и хубави… Но хубава не означава полезна.
	— И аз трябва да бъда полезната принцеса, така ли? — попитах и се почувствах наранена.
	— Да се надяваме, че ще станеш нещо повече от това — отговори Уосерит. — Всички се възхищават на Изет, така че ще е необходимо много повече, за да станеш велика съпруга. Това означава, че всяка сутрин по изгрев-слънце ще се срещаш с министър Пасер тук, в тази стая.
	— Твоята _стая?_
	— Да, и ще идваш подготвена. Надявам се никога да не чуя, че си била небрежна или ленива в работата си. Пасер ми каза, че понякога не си посещавала занятията в едубата. Тук това никога няма да се случи. След като приключиш с уроците си, Алоли ще те посрещне зад тези врати и ще ти даде инструкции за утринните ритуали. Когато задълженията ти като жрица са изпълнени, ще се срещнем в Голямата зала, където ще седнеш при мен и аз ще те уча как да се държиш, когато се храниш с двора.
	Уосерит забеляза погледа ми и добави:
	— Надявам се, не мислиш, че вече знаеш как.
	Тя зачака за отговор и аз послушно поклатих глава.
	— Добре. Когато приключим с храненето, ще придружиш Алоли до източното светилище, където ще те учи да свириш на арфа.
	— Но аз вече _мога_ да свиря на арфа! — възразих.
	— Както трябва ли? Като сестра ми и Изет?
	— Не, но дарбата ми за езици…
	— А сега ще придобиеш и дарба за арфа.
	Погледнах към Пасер, сякаш можеше да отмени заповедта на Уосерит, но изражението му си остана все така каменно.
	— Когато приключиш с арфата — продължи Уосерит, — можеш да се върнеш в стаята си и да започнеш да учиш. После ще очаквам да се присъединиш към жриците за ритуала по залез-слънце. В края на деня, ако желаеш да вечеряш заедно с тях, можеш да отидеш в Голямата зала. Ако не, можеш да се нахраниш на спокойствие в стаята си.
	Тя стана, за да ни остави сами.
	— Знам, че изглежда така, сякаш имаш да научиш безброй неща — каза Уосерит с мек глас, — но всяко нещо си има цел. Колкото по-дълго си далеч от Рамзес, толкова повече ще му липсваш и с толкова повече време ще разполагаме, за да те преобразим от фиданка в дърво, което може да устои и на най-силните ветрове.
	Кимнах, сякаш й вярвах, и когато тя излезе, Пасер се обади с тих глас:
	— А ветрове наистина ще има. Повярвай й, принцесо.
	Той стана и извади от едно писалище в другия край на стаята голям модел. Сложи го на масата между двата ни стола.
	— Знаеш ли какво е това? — попита Пасер.
	Наведох се напред, за да видя по-добре. Някой скулптор грижливо бе изваял от глина дълга стая с повече от три дузини колони, поддържащи покрив от сини плочки. В единия й край имаше две бронзови врати, които познах от двореца. В другия се издигаше излъскан подиум. Стъпалата му бяха изрисувани с образи на завързани пленници, така че когато фараонът слиза от подиума, да може да смачка враговете си под плетените си сандали. На подиума имаше поставени три позлатени трона. Макар че членовете на двора трябваше да са навършили поне четиринайсет години, за да влязат в това помещение, го разпознах, когато го зърнах.
	— Това е Залата за аудиенции — казах.
	Пасер се усмихна.
	— Много добре. Но откъде разбра, след като никога не си влизала вътре?
	— Познах вратите.
	— Всяка сутрин фараонът влиза тук. — Пасер взе едно тръстиково перо от масата и посочи към предната част на залата. — Минава край министрите.
	Посочи към една дълга маса в модела, широка почти колкото стаята.
	— Министрите стават и му се покланят. След като измине голямото разстояние между министрите и подиума, той сяда на трона си и молителите биват допуснати в Залата за аудиенции. Всеки молител се обръща към един от четиримата министри с жалбата си.
	— Към който и да бил министър, така ли?
	— Да. Ако везирът не разполага с власт да му помогне, стражи претърсват молителя и му позволяват да се обърне към фараона. Но фараонът не е единственият, който седи на този подиум. На него има три трона.
	Той посочи към трите златни стола.
	— Днес — четири.
	— За фараон Сети, царица Туя, фараон Рамзес и Изет.
	— _Принцеса_ Изет — напомни ми Пасер. — А тук, на този подиум, се решават човешките съдби. Ти царица като Туя ли ще бъдеш, без да се интересуваш от нищо друго освен от щастието на своя _iwiw?_
	Стори ми се, че долавям в гласа му неодобрение, но не можех да бъда сигурна.
	— Или ще бъдеш царица като леля си, умна и наблюдателна, подготвена да се превърнеш в съуправител на дело, макар и не по име?
	Рязко си поех въздух.
	— _Никога_ няма да бъда като леля си. Аз не съм блудница.
	— И Нефертити не беше.
	Не бях чувала никой друг освен Мерит да изрича името й. В кехлибарената светлина на утрото лицето на Пасер изглеждаше сурово и войнствено.
	— Каквото и да си чувала, леля ти никога не е използвала тялото си, за да властва в Залата за аудиенции.
	— Откъде знаеш?
	— Питай дойката си. Тя познаваше Нефертити и в цяла Тива няма друг човек, който да се интересува повече от клюки.
	Стори ми се, че може би се е усмихнал, но въпреки това погледът му остана сериозен.
	— Защо според теб хората търпяха политиката на леля ти, преместването на царския град, прокуждането на боговете си?
	— Защото е разполагала със силата на фараон.
	Пасер поклати глава.
	— Защото знаеше какво искат хората и им го даде. Нейният съпруг им отне техните богини, затова тя се превърна в тяхна богиня на земята.
	— Това е _ерес_ — прошепнах аз.
	— Или мъдрост? Тя знаеше, че това, което прави съпругът й, е опасно. Ако хората се бяха разбунтували, тя първа щеше да мине под ножа. Спаси живота си, като впечатляваше молителите в Залата за аудиенции. Можеше да покрие всички стени от Тива до Мемфис с изображенията си, но само думите могат да променят мнението на човека. С всеки един молител тя влияеше на хората.
	— И това ли искаш да направя и аз? — попитах го.
	— Ако искаш да останеш жива. Или може да последваш примера на царица Туя — отговори той. — Можеш да оставиш на съпруга си всички жалби освен най-простите, ако предположим, че фараон Рамзес те вземе за жена. Но като племенница на еретици според мен няма да имаш тази възможност. Ако се озовеш на трона в Залата за аудиенции, времето ти там ще бъде единственият начин да повлияеш на хората. Така, както постъпваше леля ти.
	— Египет _проклина_ името на леля ми.
	— Не и докато беше жива. Тя умееше да контролира министрите, знаеше кога да заговори, кои приятелства да поддържа. Но ти готова ли си да усвоиш тези неща?
	Отпуснах се още по-ниско на стола.
	— И да стана като царицата еретичка?
	— И да станеш конкурентен играч в тази игра на сенет.
	Той посочи към една излъскана дървена маса. Плотът й беше разделен на три реда с по десет квадрата. Пасер отвори едно чекмедже и извади гравирана фигура от фаянс.
	— Знаеш ли какво е това?
	Разбира се, че знаех.
	— Това е фигура за игра.
	— Има по пет за всеки играч. В някои игри са седем или дори десет. Тази игра донякъде прилича на двора.
	Той погледна към мен.
	— Понякога ще ти се струва, че играеш с повече фигури, отколкото можеш да контролираш. Друг път фигурите ще са по-малко. Но в двора всяка партия винаги завършва по един и същ начин: първият играч, който успее да събере всичките си фигури в собствените си квадрати, печели. Трябва да се научиш кои придворни да контролираш, кои министри да приближиш до себе си, кои посланици да умиротвориш. И тази съпруга, която успее да примами всички тях в своите квадрати, един ден ще стане царица. Играта не е лесна, а правилата са много, но ако си готова да се учиш…
	Помислих си за Рамзес от другата страна на реката. Рамзес, който се събуждаше в леглото на Изет и я наблюдаваше как се приготвя за сутринта, за Залата за аудиенции. Какво знаеше тя за жалбите? Как би могла да му помогне по какъвто и да било начин? С всеки ход, който ми покажеше Пасер, можех да се приближавам все повече до Рамзес.
	— Да.
	Думата прозвуча със сила, която ме изненада.
	Устните му се извиха в началото на усмивка.
	— В такъв случай утре ще донесеш перо и папирус. Ще добавим към уроците си осми език: акадски, езика на асирийците. За довечера можеш да преведеш това.
	Той извади от колана си един свитък и ми го подаде.
	Алоли ме чакаше от другата страна на вратата.
	— Какво има? — попита бодро тя. — Какво ще учиш?
	Последвах дрънченето на гривните й по коридора. Жриците бяха будни и сутрешният ритуал скоро щеше да започне.
	— Езици — отговорих аз. Щях да добавя: „Шасу“, но Алоли вдигна ръка.
	— Тихо! Наближаваме светилището.
	Светилището беше тъмно и тихо като гробница. Въздухът кънтеше, натежал от тишина. Светилището се намираше в сърцето на храма и стените без прозорци и тежките колони го защитаваха от слънцето. В центъра на помещението се издигаше олтар от абаносово дърво. В излъскания черен камък се отразяваше трепкащата светлина на факлите.
	— Какво ще правим? — попитах аз шепнешком, но Алоли не отговори. Тя се отправи към дъното на помещението, където бавно коленичи пред олтара на Хатор и вдигна ръце.
	Аз я последвах и направих същото. Край нас жрици в изящно надиплени сини роби заемаха местата си и вдигаха ръце с протегнати длани като Алоли, сякаш очакваха дъждовни капки. Огледах се за Уосерит, но когато започнаха напевите и светилището се изпълни със сладкия аромат на тамян, не можех да видя нищо друго освен олтара насреща си.
P>
	Майко на Хор. Съпруго на Ра. Създателке на Египет.
	Майко на Хор. Съпруго на Ра. Създателке на Египет.
P$
	Жриците повториха този напев. Алоли погледна към мен, за да провери дали разбирам. Повторих думите заедно с нея.
	— Майко на Хор. Съпруго на Ра. Създателке на Египет.
	А после някоя добави:
	— Дойдохме да ти отдадем почит.
	Жените отпуснаха ръце и тогава Уосерит влезе през източния коридор в роба от някакъв удивителен плат. Докато се движеше, той се диплеше и шумолеше и създаваше впечатление за вода в слабо осветената стая. Косата й беше прибрана назад с короната на Хатор и не за първи път изпитах страхопочитание към нея. Тя протегна над олтара алабастрово гърненце и изля масло върху излъсканата повърхност.
	— Майко на Хор, съпруго на Ра, създателке на Египет, нося ти маслото на живота.
	Жриците отново вдигнаха длани, а Уосерит изми ръцете си в купа вода. После изчезна по задимения коридор.
	— Това ли е всичко? — попитах аз.
	Алоли ми се усмихна широко.
	— Сутрин помазваме олтара с масло, а вечер великата жрица носи хляб и вино.
	— Но всичко това… само за малко масло?
	Усмивката на Алоли се стопи.
	— Това са ритуалите на Хатор — отговори тя със суров глас. — Трябва да ги изпълняваме всяка сутрин и всяка вечер, за да й доставяме удоволствие. Нима би поела риска да я разгневиш, като не й отдаваш почит?
	Поклатих глава.
	— Не, разбира се.
	— Ритуалите на Хатор може и да са прости, но за оцеляването на Египет няма нищо по-важно от тях.
	Внезапната сериозност на Алоли ме изненада. Двете прекосихме голяма част от храма, без да казваме нищо. Когато стигнахме до входа, се осмелих да попитам:
	— И така, какво ще правим сега?
	Общителната Алоли се завърна.
	— Великата жрица не ти ли каза? Сега ще чистим!
	Почувствах как кръвта се отдръпва от лицето ми.
	— Имаш предвид с масло и четки?
	— И с плат, и с лимони — допълни тя и спря да върви. — Никога ли не си чистила?
	— Сандалите си — отговорих. — Когато по тях остане кал след лова.
	— Но никога под, маса или мозайка?
	Забеляза изражението ми и осъзна истината.
	— Никога в живота си не си чистила, нали?
	Поклатих глава.
	— Не е трудно — увери ме бодро тя. — Жриците го правят всеки ден преди обед.
	Съблече си робата, сви я на вързоп и я пъхна под мишница. Отдолу носеше същата синя риза, която бяха дали на мен.
	— Ще почистим коридора, който води навън, към горичките. Мъжете минават по него с кал по сандалите и мръсотия по полите. Всяка жрица си има коридор и този е моят!
	Тя закрачи напред и аз я последвах. Не разбирах защо е толкова весела, преди тя да отвори вратите, водещи към горичките. Когато се наведе и се захвана за работа, широкоплещестите работници в горичките се загледаха как ризата й бавно се вдига по бедрата. Тя дори не се опита да се прикрие от погледите им. Приклекнах над плочките в другия край на коридора и наместих ризата си над коленете. Потопих един плат в купа с вода, наведох се и внимателно го прокарах по пода.
	— Ще стане по-лесно, ако коленичиш — посъветва ме Алоли и се засмя. — Не се притеснявай, никой няма да те гледа. Всички гледат мен.

	* * *

	Когато пронизителният звук на тръбите накара работниците да се отправят към домовете си отвъд храма, Алоли ми подаде робата ми. Чистенето бе продължило цяла вечност, но най-после свърши.
	Влязохме в Голямата зала с извисяващите се над нас мозайки на Хатор. Оживеното помещение бе изпълнено с аромат на печена патица в димящи купи със сок от нар. Безброй редици от излъскани кедрови маси бяха заети от жрици, които вече бяха седнали на местата си.
	— Ние къде ще седнем?
	— До великата жрица.
	Виждах короната на Уосерит над главите дори на най-високите жени. Когато ни забеляза, тя кимна леко. Седнах от дясната й страна, а Алоли — от лявата. Когато посегнах към купата си, Уосерит рязко каза:
	— Надявам се, че когато си в двореца, не грабиш така храната си.
	Огледах се наоколо, уплашена, че всички са чули упрека й, но другите жрици бяха изцяло потънали в разговорите си.
	— Не бива да посягаш към купата си като някоя граблива маймуна — продължи Уосерит. — Отначало трябва да си навиеш ръкава.
	Тя направи демонстрация, като вдигна лявата си ръка и грациозно задържа ръкава на дясната, докато посягаше към супата. После остави ръкава си да падне обратно, докато поднасяше купата към устата си. След като отпи, не остави устните си да се задържат върху купата, както може би щях да направя аз. Върна я на мястото й по същия начин, по който я беше взела. Повторих движенията й и тя кимна.
	— Така е по-добре. Сега да видя как ядеш патицата.
	Останалите жени си бяха навили ръкавите, хващаха месото с две ръце и жадно го разкъсваха. Когато и аз започнах да правя същото, погледът на Уосерит стана по-мрачен.
	— Това върши работа за обикновена жрица, но ти си _принцеса._
	Тя вдигна ръкава си по същия начин, както преди, хвана месото между палеца и показалеца си и бавно отхапа малка хапка, вдигайки към устата си кърпа, която държеше в лявата си ръка, в случай че пастетът от нар прокапе.
	— Удивена съм, че от седем години седиш на масата под подиума, а не си научила това. Но предполагам, че ти и Рамзес не сте обръщали внимание на нищо друго освен на себе си.
	Наведох глава, за да прикрия срама си, и хванах бутчето на патицата с дясната си ръка, също като нея. Тя ми подаде кърпата си и когато аз я използвах, за да попреча на соса да падне върху робата ми, погледът й се смекчи.
	— Когато следващия път дойдеш в Голямата зала — каза Уосерит, — очаквам да носиш кърпа за маса. Накарай Мерит да ти направи от някоя стара риза.
	Кимнах.
	— И седни изправена. И вдигни глава. Ти не си виновна за нито едно от тези неща, Нефертари. Ти си тук, за да се учиш, и точно това правиш.

	* * *

	Когато обядът приключи, последвах Алоли по коридорите към източното светилище.
	— Мисля, че тук ще ми хареса — излъгах.
	Алоли закрачи с широка стъпка напред и дългата й роба зашумоля.
	— Чистенето и ритуалите — ще свикнеш с тях — увери ме тя. — А докато ние се упражняваме с арфата — продължи злорадо, — останалите жрици ще са навън и ще посрещат поклонниците.
	Заковах се на място.
	— Значи аз съм _единствената_, която ще изучава арфата?
	— Е, нали не може целият храм да свири? — попита Алоли и се обърна. — Само няколко жрици притежават този талант. Аз съм една от тях.
	Влязохме в източното светилище. Стените бяха покрити с излъскани до блясък плочки в синьо и златно с изображения на богиня Хатор, която учеше смъртните да свирят и пеят.
	— Нали е впечатляващо? — попита Алоли, докато вървеше към малък подиум с две арфи, поставени до столчета. — Защо не започнеш?
	Седнах и решително поклатих глава.
	— Не. Моля те. Бих искала преди това да чуя теб.
	Алоли се настани на дървеното столче, наклони арфата и я подпря на рамото си. Седеше изправена като тръстика, така, както ме бяха учили, с лакти, сгънати като ибис, готов да полети. После постави пръсти върху струните и помещението се изпълни със звуците на удивителна мелодия. Алоли затвори очи. В ехото на музиката си се превърна в най-красивата и елегантна жена в цял Египет. Песента отекна в празното помещение, отначало бавна, после бърза и страстна. Дори Изет и Хенутауи не можеха да свирят на арфа с такова умение.
	Когато пръстите й се отпуснаха, си спомних, че трябва да дишам.
	— Никога няма да мога да свиря така — промълвих със страхопочитание.
	— Не забравяй, че ти си на четиринайсет, а аз — на седемнайсет. С времето ще се научиш.
	— Но в едубата се упражнявах всеки ден! — възразих.
	— В група или сама?
	Помислих си за уроците по музика с Аша и Рамзес и се изчервих при спомена колко малко бяхме постигнали.
	— Тук няма да има кой да те разсейва — увери ме тя. — Утре може и да не свириш във военната процесия на фараона, но…
	Станах от столчето толкова бързо, че го съборих.
	— Какво имаш предвид? Каква процесия?
	— Египет тръгва на война. Ще има процесия, войската ще мине тържествено през Тива. Снощи дойде вест — поясни Алоли и се намръщи. — Защо, господарке?
	— Пасер не ми каза! Трябва да се сбогувам с Рамзес! Трябва да кажа на Аша!
	— Но нали сега си в храма! Момичетата, които се обучават за жрици, не могат да го напуснат, преди да е минала една година.
	— Аз не се обучавам за жрица!
	Алоли изправи арфата си.
	— Мислех, че си тук, за да заместиш великата жрица?
	— Не. Тук съм, за да съм далеч от Рамзес. Уосерит смята, че мога да се науча да се държа като царица и че Рамзес ще ме направи велика съпруга.
	Очите на Алоли станаха широки като лотосови цветчета.
	— Значи затова те обучавам — прошепна тя. — С флейта или лира ще си само част от група. С арфа ще си сама и в центъра на вниманието, ще покоряваш слушателите с умението си. И ако можеш да покориш Голямата зала с арфата си, тогава защо не и Залата за аудиенции с фараона?
	Веднага разбрах, че е права. Точно затова ни беше събрала Уосерит.
	— Аз обаче ще отида на тази военна процесия — отсякох. Нищо нямаше да ме разубеди.
	Алоли изглеждаше притеснена.
	— Не мисля, че великата жрица ще позволи.
	Не казах нищо повече за процесията. Започнахме урока, но единственото, за което можех да мисля, беше войната и веднага щом свършихме, я попитах къде мога да намеря великата жрица.
	— Мога да те заведа при нея — отговори Алоли. — Но няма да е доволна, че я прекъсваш. Това е времето, по което пише писма.
	Последвах Алоли през коридорите на храма и двете спряхме пред тежка дървена двойна врата.
	— Пер Меджат — каза Алоли.
	— В библиотеката ли пише?
	— Всеки следобед, преди да се качи на кораба и да потегли към двореца.
	Поколебах се пред вратата и Алоли бавно се отдръпна.
	— Можеш да почукаш — каза колебливо тя, — но не очаквай да ти отговори.
	Вдигнах юмрук и похлопах на вратата. Когато не чух нищо, похлопах отново. Една от тежките врати се отвори.
	— Какво правиш тук? — попита властно Уосерит. Беше свалила короната на Хатор и ръцете й бяха изцапани с пясък и мастило.
	— Дойдох да ти отправя една неотложна молба — отговорих.
	Уосерит погледна към Алоли и не направи нито един жест, с който да покани някоя от нас да влезе.
	— Предполагам, че ти е казала за процесията?
	— Да — потвърдих отчаяно — и дойдох да те попитам дали може да присъствам.
	— Не може, разбира се.
	— Но…
	— Помниш ли какво ти казах — че понякога няма да разбираш съвета ми, но въпреки това ще трябва да го следваш? И помниш ли, че ти се съгласи с това?
	— Да — измънках.
	— В такъв случай няма да се наложи да слушам отново и дума по този въпрос.
	Тя затвори вратата. Аз се обърнах към Алоли и не можах да сдържа сълзите си.
	— Ако бях негова съпруга, можех да тръгна на война с него.
	— На война ли? — възкликна Алоли. — Та ти си жена!
	— Има ли значение? Бих могла да му бъда преводач.
	Алоли обви ръка около раменете ми.
	— След една година, господарке, ще можеш да го виждаш толкова често, колкото искаш. Не е толкова дълго, колкото си мислиш.
	— Но той ще си помисли, че му се сърдя! — възразих аз. — Няма да повярва, че ми е забранено да го виждам, защото съм бъдеща жрица. Аз съм принцеса. На принцесите не им е забранено нищо.
	— Освен това. Ти си дала дума на великата жрица.
	— Но тя не разбира! — възкликнах аз.
	— Когато бях в храма на Изида, си мислех да избягам, да отида при майка си и да й кажа колко е ужасно. Или да отида при чичовците си и да помоля някого от тях да ме прибере в дома си. Но не го направих, защото, ако ме заловяха, щеше да ми е забранено да стана жрица, завинаги.
	— Но нали точно това си искала? Или не?
	— Разбира се, че не! Исках само да се спася от Хенутауи.
	— Тогава как си успяла?
	— Не аз успях. Великата жрица на Хатор. Уосерит ме чу да свиря по време на един празник на Опет и когато дойде да ме похвали, видя колко съм нещастна. Затова уреди да ме купи от Хенутауи.
	Поех си рязко въздух.
	— Тя те е купила като робиня?
	— Хенутауи не искаше да ме пусне при други условия.
	— И колко плати?
	— Колкото за седем мъже. Защото знаеше, че животът ми при Хенутауи е непоносим. Виждаш ли, принцесо? Щеше да е много глупаво, ако бях избягала. Богинята видя колко съм нещастна и благодарение на това, че спазих обета си пред Изида, тя ме освободи от тази усойница.
	Алоли посегна към мен и ме потупа по коляното.
	— Трябва да спазиш обещанието си пред Хатор, и тя ще направи така, че и твоето желание да се сбъдне.

	* * *

	На следващата сутрин се учудих, че заварвам Уосерит все още в спалнята й. Двамата с Пасер се бяха привели един към друг и разговаряха шепнешком, но когато влязох, млъкнаха.
	— Принцеса Нефертари — поздрави ме Уосерит. Зачудих се защо не е в светилището. — Знам колко много искаше да отидеш…
	— Не — заявих решително. — Сбърках.
	Уосерит се поколеба, сякаш се опитваше да разбере какво имам предвид.
	— Надявах се, че когато дойдеш в този храм, Нефертари, ще мога да те обучавам всеки ден. Но сега, когато брат ми е на война в Кадеш, ще трябва по-често да присъствам в Залата за аудиенции. Понякога може да минат цели дни, без да те видя. Дори цял месец.
	Погледнах към Пасер, който кимна.
	— Аз пак ще съм тук сутрин, както и всички жрици.
	— И ще могат да те обучават под мое ръководство — допълни Уосерит. — Надявам се, че когато попитам как вървиш, ще чуя, че напредваш.
	— Разбира се — обещах аз, но Уосерит не изглеждаше убедена.


>	Глава 5
>	Сладък аромат на смокини
@@	Тива, 1283–1282 г. пр. Хр.

	В храма на Хатор в живота ми се установи повторяемост. В тъмнината преди изгрев-слънце Мерит ме събуждаше и аз, полузаспала, обличах чиста риза и палех шишарка тамян под олтара на майка си. Когато от шишарката останеше само пепел, поемах по потъналите в сенки коридори на храма към спалнята на Уосерит. И точно както ме бе предупредила, почти никога не я виждах.
	Пасер министърът се оказа съвсем различен от Пасер учителя. Той ме учеше как да поздравявам шумерите и как да разбера дали някой хетски воин е убил първия си неприятел.
	— Ако си е обръснал лицето, значи е доказал юначеството си, като е убил враг.
	Искаше от мен да науча наизуст обичаите на чуждите народи: че шумерите погребват своите мъртъвци върху тръстикови рогозки, а асирийците ценят перата повече от всички скъпоценни камъни. Цели сутрини прекарвахме в изучаване на политика.
	— Хетите са единствената сила в цял свят, която може да се изправи срещу Египет — настояваше Пасер. — Няма друга страна, която да е по-важна от Хати.
	Затова научих всичко възможно за цар Муватали и неговия син принц Урхи и как и двамата се обличат в яркоцветни роби и използват мечове, изработени от желязо. Начертах карти на земите, завладени от Муватали, сред които бяха Угарит и Сирия.
	— И земята на Кадеш — каза сериозно Пасер, — която някога е била египетска. Но царят еретик е оставил хетите да я завладеят и сега нейните богати пристанища — където пристигат стоки от Северно море — до едно принадлежат на хетите. Разбираш ли какво означава това?
	— Означава, че трябва да търсим по-дълги маршрути за търговията със слонова кост, мед и дървесина. Означава, че хетите се облагодетелстват от тази търговия преди нас. Но това ще се промени — добавих аз. — Защото фараон Сети и Рамзес ще ни я върнат!
	Пасер си позволи да се усмихне.
	— Да.
	— Има ли вести…
	— Не.
	Всяка вечер чаках вест и на двайсет и седмия ден от месец хояк войската на фараона се завърна от Кадеш. Пред мъжете бързаха тръбачи с вестта за победата им и списъци на убитите и Мерит ме събуди преди изгрев-слънце, за да ми съобщи, че и Аша, и Рамзес са оцелели. От прозореца на западното светилище виждах как жриците на Хатор се събират на кея. Коланите им със скъпоценни камъни проблясваха на слънцето, а роклите с широки деколтета разкриваха гърди, изящно украсени с къна. Алоли застана до мен на прозореца.
	— Няма ли да участваш в честванията? — попитах аз.
	— Великата жрица нареди да остана тук с теб.
	— Защо? Какво си мисли, че ще избягам ли?
	Алоли ме удостои с лукава усмивка.
	— А няма ли?
	— Не — отговорих тихо. — Няма.
	Под нас жриците прекосяваха реката и ярките тюркоазени платна на корабите на Хатор започнаха да изчезват зад смокиновите горички. Аз се извърнах към Алоли.
	— Помниш ли, когато пристигнах в този храм?
	— Разбира се. С тези големи зелени очи приличаше на уплашена котка. Не мислех, че наистина си принцеса.
	Сепнах се.
	— Защо?
	— Защото знаех, че принцеса Нефертари е само на четиринайсет, но ти приличаше на осем-деветгодишна.
	— Но тогава ми каза, че си чувала за мен, помниш ли?
	— Разбира се.
	Алоли се отдалечи от прозореца и зае мястото си до арфата.
	— Бях чула, че с фараон Рамзес сте големи приятели. И когато се разчу, че ще се жени, дворът реши, че невестата ще си ти.
	— Но аз бях само на тринайсет! И съм племенница на царицата еретичка.
	Алоли вдигна рамене.
	— Всички вярваха, че това няма да спре фараон Рамзес. Никой не си беше и помислял, че ще заведе на подиума момиче от харема. Затова, когато пристигна в този храм, си помислихме, че може би не искаш да се омъжваш за никого.
	— Не. Изобщо не ме попитаха. Веднага щом коронясаха Рамзес, Хенутауи отиде при фараон Сети и се застъпи за Изет.
	Казах на Алоли за убеждението на Уосерит — че според нея Хенутауи помага на Изет да стигне до короната в замяна на нещо.
	— Но какво може да е то?
	— Власт — отговори незабавно Алоли. — Злато. Ако разполага с тези две неща, ще може да построи най-големия храм в Тива, по-голям от този на Хатор. Поклонниците ще ходят там просто за да видят колко е великолепен.
	— И ще оставят богатствата си като дарове — съгласих се. Помислих си за Рамзес и усетих как в бузите ми се надига горещина. — Не мога да си представя да се омъжа за някого другиго освен за Рамзес — признах.
	— В такъв случай само арфата не е достатъчна — каза тя. — Ако искаш да станеш велика съпруга, трябва да се научиш как да задоволяваш мъжа.
	Алоли се изправи и сребърните гривни, които дрънчаха при всяка нейна стъпка, се плъзнаха надолу по китката й.
	— Храмът на Изида беше пълен с мъжете на Хенутауи — обясни Алоли. — Тя допускаше всекиго, стига да е богат. Хети, асирийци… В този храм научих много повече от това да удовлетворявам Изида. Трябва да овладееш всички тайни, на които Хенутауи учи Изет.
	Останах смутена.
	— Например?
	— Например как да задоволяваш мъжа под полата му. Как да използваш устата си, за да му доставяш удоволствие.
	Очите ми навярно бяха издали какво си мисля, защото Алоли добави:
	— Благодарение на теб Тива няма да бъде управлявана от Хенутауи, а от Уосерит.

	* * *

	Дали от ужас пред тази възможност, или от любов към Рамзес, но се превърнах в съвършената ученичка. Никога не закъснявах, никога не предавах недовършена работа и спокойно можех да замина за Асирия и да оцелея само с помощта на акадския си. Пасер не можеше да разбере как съм овладяла този език толкова бързо, но истината беше, че се упражнявах навсякъде — в баните, в двора. Дори пред олтара на майка си се молех на Мут на акадски. Уроците ми по арфа с Алоли ставаха все по-напрегнати, сякаш жрицата можеше със силата на волята си да влее своя талант в ръцете ми. С практика придобих достатъчно умения, за да не се изложа, ако царицата ми заповядаше да свиря пред двора. Изет открай време се гордееше с музикалния си талант, но сега виждах, че с време и търпение това не е толкова трудно.
	Но не арфата ме задържаше късно всеки ден в източното светилище. Един ден Мерит отбеляза:
	— Музиката сякаш ти доставя удоволствие, господарке.
	Скрих изчервеното си лице зад перата на ветрилото си и на другия ден, когато Мерит ми каза одобрително: „С всеки урок оставаш все по-дълго и по-дълго“, най-накрая й признах:
	— Защото Алоли ми говори и за други неща, а не само за арфата.
	Мерит спря да пълни алабастровото ми бурканче с парфюм и се върна от балкона.
	— На какво те учи? — попита тя с равен тон.
	Оставих тръстиковото си перо на масата.
	— На други неща. Например, какво трябва да правя в сватбената си нощ.
	Мерит нададе пронизителен писък.
	— Трябва да знам всичко! Изет знае — добавих бързо аз.
	— Ти не си някакво момиче от харема!
	— Не. Аз съм принцеса от род, заличен от историята. И аз, и ти знаем какво ще означава, ако стана велика съпруга. Името на семейството ми отново ще бъде записано в свитъците. Това ще спаси семейството ми и ще спаси всички нас от Хенутауи. Можеш ли да си представиш една Тива, в която Хенутауи е също толкова могъща, колкото царицата?
	— Но щом жрицата Алоли те учи на такива неща…
	— Защо не, ако това ще ни спаси? Ако опази името на майка ми?
	Погледнах към счупения си олтар. Макар че дворцовият скулптор бе положил всички усилия, все още виждах тънката ивица там, където вратът на богинята се беше отделил от тялото й.
	— Ти завинаги ще си останеш моята _mawat_ — обещах. — Но съм имала и друга майка, която е дала живота си за мен. Аз какво съм й дала? Какво й е дал Египет? Като велика съпруга мога да направя така, че тя никога да не бъде забравена, _ние_ никога да не бъдем забравени — поправих се. — Моето семейство е управлявало Египет повече от сто години, а няма дори един-единствен погребален храм, за да ги помнят хората! Но аз ще мога да построя един сред хълмовете, за теб и за родителите ми.
	Топъл вятър довя в стаята сладкия аромат на смокини от горичките и аз го вдъхнах дълбоко. Мерит все казваше, че майка ми обичала техния мирис.
	— Толкова много причини има да стана велика съпруга! Но ако Рамзес не ме обича?
	Изражението на Мерит се смекчи.
	— Той винаги те е обичал.
	— Като сестра — възразих аз. — Но ако не може да ме обича като съпруга?

	* * *

	Когато настъпи сезонът шему, дворът се подготви за обичайното си пътуване на север, към двореца „Пи-Рамзес“, където задушливата жега на Тива, ненарушавана от никакви върхове, се разсейваше от полъха на океанските ветрове. За първи път нямаше да отплавам с флотилията от ярко боядисани кораби или да застана на палубата, докато златните знамена на фараона плющят над главата ми в топлото слънце на пайни. Един ден застанах на балкона на стаята си и си представих как светът отплава далеч от мен и аз оставам сама с Тефер. А дори и той не ми беше от голяма полза, защото по цял ден гонеше мишки в полето. Той нямаше нужда от мен. Никой нямаше.
	— Какво ти става? — попита Мерит от вратата. — Всеки следобед идваш тук. Тези горички са същите, както вчера.
	— Всичко пропускам! Когато дойде тот и започне новата година, ще пропусна и Празника на Уаг.
	Уаг е единствената нощ в цялата година, когато _akhu_ на покойниците могат да се върнат в земята на живите и да опитат земната храна, която им се предложи.
	Но Мерит поклати глава и на лицето й се изписа лукаво изражение.
	— Според мен няма да пропуснеш празника. Вчера, докато се упражняваше по арфа, се срещнах с великата жрица. Каза, че след два месеца ще е минала цяла година, откакто си напуснала двора и че скоро… — направи пауза за по-голям ефект — … може да си готова да се върнеш.

	* * *

	На десетия ден на тот Мерит ме разтърси и ме събуди.
	— Господарке, великата жрица те чака!
	Седнах и разтърках очите си, за да се разсъня.
	— Какво?
	— Днес няма да учиш с министъра. Вместо това великата жрица иска да те види!
	Втурнахме се към огледалото и аз останах търпеливо седнала на мястото си, докато Мерит ме гримираше.
	— Малахит — реши тя и отвори бурканчето със скъпа зелена пудра.
	Затворих очи, докато го нанасяше по клепачите ми. Тя отдели допълнително време, докато очертаваше очите ми с кохл. Когато извади перуката ми от кутията, видях, че е добавила мъниста от зелен фаянс.
	— Как…
	— Този случай е по-специален — отвърна с готовност тя.
	През всички тези месеци, откакто дойдох в храма на Хатор, с Уосерит почти не се бяхме виждали. Мерит нанесе върху ноктите ми къна с четка за кохл и когато ми подаде роклята, видях, че е нова. Станах и Мерит рязко си пое въздух.
	— Вече си жена — промълви тя, сякаш не можеше да повярва. Малките й очички се присвиха, докато оглеждаше лицето ми, роклята ми, ноктите ми. Когато стигна до сандалите ми, лицето й се изглади и тя каза прямо:
	— Готова си.
	Гласът й се задави от сълзи и тя ме прегърна силно.
	— Късмет, господарке!
	— Благодаря, _mawat_ — промълвих, отдръпнах се и я погледнах в очите. — Благодаря — повторих. — Не само задето дойде тук с мен, но и… и за всичко.
	Мерит изпъна рамене.
	— Тръгвай! Върви, преди да си е променила решението!
	Стаята на Уосерит се намираше недалеч от моята, но никога досега пътят не ми се беше струвал толкова дълъг. Погледнах към боядисаните стени с изображения на Ра и Хатор и се запитах дали това няма да е един от последните пъти, когато ги виждам. На прага й една прислужничка се поклони.
	— Великата жрица те очаква, господарке.
	Тя отвори вратата. Уосерит седеше пред масата си, заобиколена от цветя за тот и за новата година. Ярките цветове бяха подредени във фаянсови вази и цялата спалня ухаеше на лилии. Великата жрица вдигна глава и когато ме зърна, изражението й се промени — от крайно изненадано стана радостно.
	— Нефертари?
	Тя стана и се приближи към мен.
	— Погледни само какви бузи имаш! — започна да ме хвали Уосерит. — Налели са се! А очите ти… направо зашеметяващи!
	Накара ме да се завъртя един път, втори път. След третия възкликна:
	— Виж колко си се променила!
	Посегна и стисна гърба на роклята ми, за да види очертанията на талията и бедрата ми.
	— Стига с тези безформени ризи! — оповести тя. — Искам Мерит да ти вземе мерки за нови рокли. Докато аз бях заета ти си станала жена! Когато Изет се издуе и надебелее с детето на Рамзес, ти ще си все така лека и красива — увери ме Уосерит. — И никога няма да се оплакваш. Уверявам те, Рамзес скоро ще се умори от хленченето й.
	— Не я ли обича? — попитах бързо аз.
	Уосерит вдигна вежди.
	— Не съм го казала.
	— Но какво й харесва той, щом хленчи?
	— О, когато иска, може да бъде очарователна, освен това е изключително красива. Но чарът и красотата й ще загубят голяма част от своята привлекателност, когато след осем дни ще може да я сравни с теб.
	— На Празника на Уаг? — възкликнах аз.
	Уосерит се усмихна.
	— Да. Мисля, че сме готови.


>	Глава 6
>	Празникът на Уаг
@@	1282 г. пр. Хр.

	След края на урока ни на осемнайсетия ден от тот Пасер остави тръстиковото си перо и попита:
	— Готова ли си за пиршеството довечера?
	— Да — потвърдих и се помъчих да прикрия въодушевлението си. — Дойката ми приготви купа с храна за приношение в храма на фараон Сети и още една…
	— Не говоря за храната — прекъсна ме Пасер и в гласа му трепна ирония, когато продължи: — Убеден съм, че _akhu_ на фараона, както и твоите, много ще се зарадват на приношенията ти. Питам се за друго: някой подготвил ли те е за шока от посещението в двора. Особено след като няма да останеш там.
	— Да — отговорих с тих глас. — Уосерит ме предупреди, че мога да говоря с Рамзес само за кратко.
	От отсрещната страна на масата Пасер кимна.
	— И няма да оставаш за трите нощи на пиянство. Освен ако не искаш да видиш как Хенутауи пада под масата — измърмори той под нос и стана.
	Подсмихнах се, защото и аз бях чувала тези истории за по-голямата сестра на Уосерит.
	— Нефертари — продължи Пасер и стана сериозен, — скоро уроците ни вече няма да са толкова редовни. Фараон Рамзес ще започне да взема по-активно участие в Залата за аудиенции, а следователно и аз. Освен това не са останали много неща, на които да те науча. Вече владееш превъзходно всичките осем езика, които минахме.
	Той ме изпрати до вратата на стаята.
	— Но се надявам, че си приела присърце съвета на Уосерит. Тя е мъдра жена и ако някой може да очертае пътя ти към трона, това е тя.
	— А не Хенутауи, така ли? — попитах любопитно.
	— Хенутауи знае как да мами и лъже. Може да научи Изет как да залъгва Рамзес и да го развлича, но в крайна сметка това първоначално очарование ще загуби силата си.
	— А аз не правя ли същото? Не мамя ли, не залъгвам ли?
	— Като стоиш настрана от фараон Рамзес ли? — попита Пасер. — Не. Просто ще му напомниш за приятелството, от което беше лишен в последно време.
	Когато влязох в стаята си, с изненада видях вътре Уосерит и Алоли. Те стояха заедно с Мерит над два чифта сандали.
	— Тези с дебели токове и преплетено златно — реши Уосерит. — Довечера ще ходи, но не искаме да прилича на дъщерята на някой овчар, която пердаши през хълмовете.
	Алоли се обърна първа към мен:
	— Готова ли си?
	Кимнах, макар да осъзнавах, че единствената роба с качулка, която притежавах, не може да се мери със сандалите, които току-що ми бе избрала Уосерит. Празникът на Уаг винаги започваше с поклонение пред погребалния храм на фараон Сети в Тива. След като отдадяхме почит на предните на Сети, можехме да занесем храна в посмъртните храмове на своите собствени _akhu._ Моето семейство нямаше погребален храм. Всяка година посещавах Хоремхеб, който бе откраднал храма на дядо ми в град Джамет и го бе превърнал в свой, заличавайки лицата на близките ми от стените — с изключение на едно-единствено изображение на майка ми. Процесията започваше след залез-слънце и макар че нощите през тот бяха топли, в храмовете можеше да бъде студено и влажно. Какво щях да правя без подходяща роба? Погледнах към Мерит.
	— Какво ще облека?
	— Великата жрица беше така добра да ти даде това — каза Мерит и посочи към един великолепен бял плащ на леглото. Качулката беше украсена с кожа, а надиплените ръкави — изящно поръбени. С него и със сандалите, избрани от Уосерит, щях да се превърна във видение от бяло и златно в мрака на гробниците.
	— Това може би ще е празникът, който ще промени живота ти — каза Уосерит. — Мерит преправи за теб и една от моите рокли.
	Тя се приближи до леглото, вдигна наметалото и под него се показа мрежеста рокля от фаянсови мъниста.
	— Мънистата от лапис лазули ще отиват на очите ти. Когато се върна — добави тя, докато вървеше към вратата, — очаквам да си готова.
	Уосерит си тръгна, а аз се приближих към леглото, удивена от това толкова деликатно и разголващо одеяние.
	— Тази рокля е много рядка — обади се Алоли. — Не съм виждала великата жрица да я дава на никого, дори за поправка. Вдигни си ръцете.
	Съблякох си ризата и изпълних нареждането. Алоли нахлузи роклята през главата ми, а Мерит я дръпна над бедрата ми. Облякох плаща и седнах пред огледалото.
	— Няма да използваме лапис за очите ти — реши Мерит. — В полумрака няма да изпъква.
	Тя извади бурканче със златна пудра и я смеси с масло.
	— Дори и никой да не вижда косата ти под тази качулка — каза тя, — очите ти ще се виждат.
	Когато къносаха ноктите ми, слънцето вече залязваше. Мерит обърна специално внимание на формата, избрана за краката ми. В огледалото насреща ми блестеше видение в бяло и златно. Мекият бял плащ на Уосерит очертаваше лицето ми, а кожата на качулката изпъкваше още по-силно до бузите ми. Когато вратата на спалнята ми се отвори, чух как някой бавно си поема въздух.
	— Великолепно.
	Уосерит пристъпи напред и аз видях отражението й в излъскания бронз. Колан от излъскан лапис притискаше дългата й бяла рокля към хълбоците. Дългият й до глезените плащ бе поръбен с най-умопомрачителното тюркоазено на света и закопчан на врата й със златна крава с очи от лапис. Косата й бе сресана на една страна, така че всеки, който застанеше зад нея, можеше да види _menat_, носен от всички жрици на Хатор. Свещената огърлица бе изработена от фаянс, завършващ със златен амулет, който пазеше носителката от беда. Нищо у Уосерит не можеше да остане незабелязано, от златните гривни на глезените й до прозрачната й риза. Обърнах се на стола си, за да я видя по-добре.
	— Много си красива — прошепнах и с изненада осъзнах, че тя е също толкова ослепителна, колкото и сестра й Хенутауи.
	Уосерит ми махна да стана и когато се обърнах, ме огледа изпитателно. Повдигна края на плаща ми, за да види какво е направила Мерит с краката ми, и изхъмка одобрително.
	— Ще трябва да внимаваш да не изцапаш къната в прахта — каза тя. — И не си влачи краката през пясъка. Тази вечер трябва да вървиш внимателно.
	Придърпа качулката на плаща ми над челото, а Алоли намести плитките ми, по една над всяко рамо.
	Погледнах към отражението си и не разпознах жената, която ме гледаше от огледалото. Тя беше от онези жени, които прекарваха по цял ден в баните, в клюкарстване с приятелки и покупки на мъниста от търговците, които идваха в двореца.
	— Алоли, време е да се приготвяш — каза Уосерит. — Двете с Мерит сте свършили чудесна работа.
	Когато Алоли и Мерит се отправиха към стаите си, Уосерит седна на един стол. Изглеждаше напрегната. По-късно щях да разбера, че в много отношения изминалата година е била по-лесна за мен, отколкото за нея. Аз трябваше единствено да уча, да попивам като папирус информацията, която ме заобикаляше, а тя трябваше да организира, да крои заговори, да замисля планове. Тя знаеше какви ще са последствията, ако не успеем, докато аз само си представях, че го разбирам. Но при цялото си великодушие — това, че ми отстъпи стаята си в двореца, че ме задържа в храма на Хатор, че уреди да продължа да уча с Пасер, че ме снабди с дрехи — никога не поиска нищо от мен в замяна. Когато чух, че Мерит трака и сгъва ризи в преддверието, попитах с тих глас:
	— Какво ти дължа за всичко това?
	На устните на Уосерит трепна усмивка.
	— Аз не съм като Хенутауи — каза тя. — Няма за какво да ми се отплащаш.
	— Но ти ми посвети толкова много работа и усилия! Защо? За какво?
	— Станала си зряла, умна жена — рече Уосерит. Изглеждаше доволна, че попитах. — Очаквам да заемеш мястото на Изет и да се погрижиш Хенутауи никога да не стане толкова могъща, колкото й се иска. Това очаквам — заяви категорично тя. — Тива да не играе по свирката на Хенутауи и нищо повече.
	Почувствах, че трябва да има още нещо, но тя не каза нищо повече. Запитах се дали някой ден няма да ме очаква по-голям дълг.

	* * *

	Потеглихме, когато слънцето се скри зад хълмовете, и стигнахме до кея пред храма на Хатор, когато водата придобиваше цвета на вино в гаснещата светлина. С кораба, пълен с певици на Хатор, отплавахме към погребалния храм, построен от фараон Сети за неговите _akhu._ Също като двореца, храмът бе издигнат на западния бряг, тъй като там е мястото, където слънцето умира всеки ден и започва пътуването си в отвъдния свят. Бях участвала много пъти в годишната процесия на двора до храма на Сети, но тази вечер беше по-различно. Докато наблюдавах светлините, трепкащи по наближаващия бряг, усетих в стомаха си нервна топка, която никога преди не бях усещала. Мерит застана до мен на палубата и вдигна качулката, та кожата да обрамчи лицето ми.
	— Деликатна — каза тя, докато мракът се спускаше над нас. — Мека.
	Пълната луна се отразяваше в река Нил и аз си помислих за нещо, което каза Уосерит. „Когато Изет се издуе и надебелее с детето на Рамзес, ти ще си все така лека и красива.“ Над пляскането на греблата се обърнах към Мерит:
	— Ами ако Изет вече очаква дете?
	— Тогава това ще бъде още една причина да я направи царица — отговори тя. — Рамзес е на осемнайсет. Тази година ще избере велика съпруга.
	Докато лодката се приближаваше до кея, Уосерит се обади в посока към мен:
	— Според мен дворът вече трябва да е пристигнал, но ритуалите няма да започнат без нас. Или без Хенутауи — добави тя. — А можем да очакваме да закъснее.
	Дворцови прислужници, които ни чакаха на брега, вдигнаха факли, за да ни водят през мрака. А отпред, в двора на погребалния храм, стотици лампи осветяваха огромните му пилони и обливаха с блясък стенописите. В една от сцените Озирис, царят на боговете, срещаше смъртта си от ръката на брат си Сет. На светлината на тръстиковите факли видях как Сет разчленява трупа на Озирис и разпръсква парчетата по течението на река Нил. Още по-нататък художник бе изобразил съпругата на Озирис, Изида, която носеше същата червена роба като Хенутауи. На стената беше показана как търси наблизо и далеч, събира частите от тялото на съпруга си и ги зашива, за да го възкреси. Над портите на храма бе изрисувана последната сцена. Възкръсналият Озирис бе дарил Изида с дете — Хор, сокологлавия бог на небето, който отмъщаваше за баща си, като убиваше Сет. След прокуждането си Сет отиде при Анубис, бога с глава на чакал, в подземния свят. Хората, стигнали в земята на мъртвите, трябваше да минат през оценката на Анубис, преди да станат _akhu._ Вдигнах глава нагоре и се зачудих колко ли от моите предци са получили благосклонна оценка и дали някога отново ще видя майка си на онзи далечен бряг.
	Докато се приближавахме към отворените порти, напевите на жреците на Амон станаха по-високи. Уосерит се обърна към мен:
	— Стой близо до мен, дори когато поднасям приношенията си на своите _akhu._ А когато жриците ми започнат своя химн към Хатор, не се отделяй от мен. Тази вечер в храма ще има стотици хора. Искам да си там, където Рамзес да може да те види.
	Мерит ме стрелна с предупредителен поглед и аз обещах да остана до Уосерит.
	— Тук сме, за да напомним на Рамзес от какво е бил лишен — продължи великата жрица, докато вървяхме напред. — Ако му дадеш прекалено много, все едно изобщо не си си тръгвала. И ако някой те попита защо не си облечена в роба на Хатор, кажи му, че не си сигурна дали искаш да станеш жрица…
	— _Особено_ на Рамзес — натърти Алоли. — Дай му да разбере, че не си сигурна къде ти е мястото.
	Очаквах, че Уосерит ще се ядоса, задето я прекъсват, но тя кимна.
	— Да. Той е достатъчно интелигентен и ще направи сам следващата крачка.
	Не ми беше приятно да играя подобни номера на Рамзес, но нима в тези думи нямаше и малко истина? Какво бъдеще ме очакваше, след като наследството ми свършеше и за мен повече нямаше да има място в двора? А ако той не ме пожелаеше, какъв смисъл имаше да се омъжвам? Кой друг щеше да споделя страстта ми към езиците и лова? Спокойно можех да стана жрица. Стомахът ми се сви, докато минавахме през портите на храма и навлизахме в тъмното светилище, което фараон Сети бе построил за себе си и предците си. На всички стени бяха изобразени сцени от историята на семейството му. Тук беше Рамзес I, генералът, избран за фараон, когато бездетният Хоремхеб бе осъзнал, че ще умре без потомство. Тук беше и фараон Сети със своята тиха, безлична царица, която прекарваше времето си в градините, далеч от дворцовата политика. Имаше сцени с раждането на Рамзес II — яркочервената му коса също беше показана. Моето семейство бе седяло на трона на Египет поколения наред. Къде беше техният монумент от този мащаб?
	— Недей да мислиш — прошепна Мерит, докато вървяхме. — Само ще се разстроиш.
	Накарах долната си устна да спре да трепери. Влязохме в източното светилище. Жреците на Амон бяха завършили напевите си и помещението бе изпълнено със стотици придворни. Те се обърнаха да видят процесията на Уосерит и аз изпитах ненадейна необходимост да се скрия под кожата на плаща си. Стаята се изпълни с мирис на тамян, както и с влажния студен мирис на стените, които никога не са били изложени на слънце. Последвах Уосерит към челната част на стаята, където жриците подеха химна към Хатор. Самата Уосерит отстъпи настрана от жените и постави купата, която носеше, пред статуя на Рамзес I. От дясната ни страна видях блясъка на короната на фараон Сети, а до него синята и златна корона на застаналия в профил Рамзес. Той беше по-висок. И по-красив, отколкото си спомнях. Короната _nemes_ очертаваше слабо лице с издължени скули и силна челюст на воин. Бяхме разделени от едно изображение на дядо му — огромна гранитна статуя, обляна в златиста светлина. Видях Изет, застанала до него, с блестяща диадема на принцеса на челото, но от Хенутауи нямаше и следа. И Мерит забеляза и поклати глава.
	— Както винаги, закъснява.
	— Прави го, за да привлече вниманието — отговорих. Бях започнала да проумявам игрите, които играеха жените. Гласовете на жриците на Хатор отекнаха в стаята, но сега шумът от голяма група в коридора прекъсваше напева им. Когато новодошлите влязоха в стаята, видяхме, че носят червените роби на Изида, които не можеха да се сбъркат с никои други. Но никоя не бе облечена в толкова наситен или зашеметяващ цвят като Хенутауи. Една жрица придържеше дългия й тъмночервен плащ, а косата й бе прибрана във великолепни къдрици зад златната диадема _seshed_ на принцеса. Тя си проправи път през препълненото помещение и поведе жриците си през храма към челната част.
	— За _akhu_ на най-великото семейство в Египет — каза високо Хенутауи и извади от робата си позлатена купа. Зачудих се колко ли дарове в храма на Изида е струвало това великолепно приношение. Тя постави купата до тази на Уосерит, при което дарът на сестра й придоби дребен и незначителен вид. После се поклони много ниско на брат си и певиците й започнаха напева си.
	— Закъсняваш — каза Сети.
	Хенутауи се приведе напред и прошепна нещо в ухото му. За миг той изглеждаше сърдит, но после се разсмя.
	— Красивата, чаровна Хенутауи — прошепна Уосерит в ухото ми. — Винаги с готово извинение. И брат ми, както винаги готов да прости. Това е нещо, което Рамзес е научил от баща си. Трябва да внимаваш с това.
	Жреците на Амон отново излязоха напред и гласовете им се издигнаха в химн. Аз не можех да откъсна поглед от Рамзес. Той обаче гледаше към жреците, чиято дълбока песен отекваше в подобното на пещера помещение. Уосерит вдигна ръка, гривните й задрънчаха като малки камбанки и когато погледна към нас, Рамзес замръзна. После погледна напред в тъмнината и аз оставих качулката бавно да се смъкне от лицето ми.
	— _Нефер?_ — прошепна той.
	Усмихнах се, за да разбере, че наистина съм аз. А после видях, че носи върху плаща си огърлицата от конски косъм, и дъхът ми секна.
	— Можете да се срещнете в двора — прошепна Уосерит. — Но само за няколко минути, след края на химните.
	Никога досега не бях очаквала с такова нетърпение времето ми в храма на фараон Сети да свърши. Всеки химн към Амон ми се струваше дълъг като цяла вечност. Когато най-после приключиха, погледнах към Уосерит и тя се усмихна, за да ми покаже, че сега е моментът. В двора на погребалния храм Рамзес и Аша тръгнаха през тълпата.
	— Нефер! — изкрещя Рамзес и когато го видях под статуята на Амон, си заповядах да не се втурвам напред, за да го прегърна.
	Застанал до него, Аша ме измери с разширени, одобряващи очи. Забеляза мрежестата ми рокля от фаянсови мъниста, под която гърдите ми бяха внимателно украсени с къна.
	— Нефертари, превърнала си се в истинска принцеса.
	— А ти — в истински воин — отвърнах на комплимента аз, забелязала тежкия меч на хълбока му.
	Рамзес премести поглед от единия към другия и съм сигурна, че видях как раменете му се сковаха.
	— Къде беше? — възкликна той. — Уосерит не ти ли каза, че идвахме в храма цели _шест_ пъти?
	Не допуснах да проличи колко съм стъписана от тази новина. Вместо това се усмихнах.
	— Да, но на жриците не им е позволено да се срещат с никого извън храма по време на обучението си — напомних му.
	— Но ние влязохме два пъти — прекъсна ме Аша. — Правехме се, че почитаме Хатор само за да те потърсим!
	Засмях се, за да прикрия изненадата си.
	— Мислиш, че Уосерит не е знаела? Искаше да ме държи настрана, в случай че променя решението си за храма!
	Рамзес ме погледна в очите и направи крачка към мен.
	— А сега? — попита тихо той.
	Усещах аромата на джоджен в дъха му. Ако посегнех леко, можех да докосна огърлицата от конски косъм.
	— Не носиш роба на Хатор — каза той, погледна надолу към роклята ми от мъниста и по бузите му пропълзя червенина.
	Погледнах към Аша, който местеше поглед от Рамзес към мен със странно изражение.
	— Защото не съм сигурна, че искам да стана жрица — обясних. Преди да могат да ме попитат нещо, продължих с думите, които предварително си бях подготвила: — Не знам дали мястото ми е в този двор или в храма.
	— Тогава трябва да се върнеш! — възкликна Аша.
	Рамзес огледа изпитателно лицето ми, за да разбере дали говоря сериозно, и тогава Изет ненадейно се озова до него.
	— Ето къде си бил! — засмя се непринудено тя. — Хенутауи ми каза, че си си отишъл, но аз знаех, че няма да си тръгнеш, без да ми кажеш.
	— Колко далеч би могъл да стигне? — попита намръщено Аша. — Това е Празникът на Уаг.
	Без да му обръща внимание, Изет обви ръка около кръста на Рамзес. Изненадах се от ласките й, както и от уверения начин, по който срещна погледа му.
	— Видя ли Нефертари? — попита Рамзес.
	Изет погледна към мен.
	— Нефертари.
	Усмихна се и дори успя да прозвучи зарадвано.
	— Не те познах с всичкия този грим.
	Отново се обърна към Рамзес:
	— Има един пратеник, който иска да говори с теб — каза тя. — Иска да съобщи в Митани за победата ти при Кадеш, но говори само хурийски.
	— Тогава може би Нефертари ще може да разговаря с него — погледна към мен Рамзес. — Нейният хурийски навярно е по-добър от моя. Може ли да говориш с пратеника от Митани?
	Озарих го с най-широката си усмивка.
	— Защо не?
	Докато четиримата прекосявахме двора, ученици от едубата ме познаха и ме повикаха по име.
	— Виждаш ли на колко много хора липсваш? — попита Аша. — Не мога да си представя защо ще искаш да станеш жрица на Хатор.
	— Според мен от нея ще стане прекрасна жрица — каза Изет, улови Рамзес за лакътя и го поведе напред.
	Аша се наведе към мен и прошепна:
	— Разбира се, че така мисли. Сега, когато теб те няма, Рамзес не се интересува от никоя друга жена.
	Двамата вървяхме след Рамзес и Изет и глъчката на празника поглъщаше гласовете им.
	— Тя винаги ли е с него?
	— Да. Непоносимо е. Единственото място, на което не го следва, е арената. Дори се опитва да го спре от надбягванията или от лова в тресавищата.
	Поех си рязко въздух.
	— И той слуша ли?
	— С половин ухо. Обещава й, че винаги ще внимава, и се опитва да я накара да спре да хленчи, като я обсипва с подаръци.
	— Защо се примирява с това? — възкликнах аз.
	— Защото половината от мъжете в двора са влюбени в нея. Цяла Тива не спира да я възхвалява и хората са безнадеждно запленени.
	И двамата погледнахме към Изет. Тя не беше толкова висока, колкото Рамзес, но достатъчно, та всички в двора да я забележат, когато минава. Учениците може и да ми бяха махали и да ми се бяха усмихвали, но Изет беше тази, която следваха с поглед.
	— А ти? — попитах с любопитство, докато вървяхме. — На теб струва ли ти се очарователна?
	— Аз я виждам такава, каквато е наистина. Глупачка. И напълно объркана в Залата за аудиенции.
	— Но Рамзес я обича, не е ли така? — попитах и Аша ме огледа изпитателно на светлината на факлите.
	— О, не! — измърмори той и поклати глава. — Не и ти! Всички жрици се прехласват по Рамзес. Гостуващите принцеси практически се хвърлят в краката му и го умоляват да ги вземе за съпруги!
	— Кой казва, че искам да му стана съпруга? — възкликнах аз.
	— Нали го видях как те гледа! А и ти го гледаше по същия начин — отвърна той с обвинителен тон. — Нефер…
	— Нефертари — поправих го и видях, че съм го наранила.
	— Нефертари — повтори възмутено той. — За теб винаги съм бил като брат. Рамзес също. Ако сега се опиташ да промениш тези отношения, рискуваш да си навлечеш голяма опасност.
	— Не виждам защо — излъгах.
	— Тогава си помисли за Изет! За Хенутауи! Великата жрица напътства Изет във всичко, което прави. Ще превърнеш всички жени, които искат да се докопат до Рамзес, в свои врагове. Защо да спиш в ложе от скорпиони, когато можеш да се омъжиш за някой благородник и да живееш спокойно? Майка ти е била принудена да стане съпруга на фараон Хоремхеб и е ненавиждала брака си във всеки един ден от живота си.
	— Откъде знаеш? — попитах сърдито.
	Аша ме изгледа.
	— Знаеш го толкова добре, колкото и аз! Защо да тръгваш по нейния път?
	Но думите му бяха прекъснати, когато Рамзес разпозна пратеника от Митани. Макар че Хетската империя беше смазала тяхното царство, митанийците все още имаха свои собствени водачи и надеждата за бунт не спираше да тлее. Проследих с поглед Рамзес, който закрачи напред. Помъчих се да избегна въпросителния поглед на Аша, защото вече знаех отговора на въпроса му. „Защо да тръгваш по нейния път?“ Защото, за разлика от майка си, аз бях влюбена.
	— Ти ли си Кикули от Митани? — попита Рамзес.
	Дебелият мъж прекъсна разговора си с един пратеник от Асирия.
	— Да, Твое величество — потвърди той, наведе глава и асирийският пратеник направи същото.
	— Моята съпруга ми каза, че проявяваш интерес към победата ни над хетите — рече Рамзес на хурийски.
	— Да. Много, много голям интерес — съгласи се Кикули.
	— Тогава може би принцеса Нефертари може да ти обясни, понеже нейният хурийски е много по-добър от моя.
	Вярно беше. Моят хурийски беше по-добър, но Рамзес сякаш разбираше всичко, което се говореше. Представих се и Кикули отново се поклони.
	— Радвам се да се запозная с теб, принцесо. Изпратиха ме в египетския двор, за да се науча да говоря вашия език.
	Учудих се.
	— В Митани няма ли учители по египетски?
	— Има предостатъчно! И всички те говорят египетски по-зле от мен!
	Двамата с Рамзес се засмяхме. Аша и Изет продължиха да мълчат.
	— Но мисля, че искаше да научиш за победата на фараона при Кадеш — продължих аз и му разказах това, което бях узнала в храма. Когато млъкнах, Кикули изглеждаше смирен.
	— Благодаря, господарке. Изобщо не подозирах, че някой в египетския двор говори хурийски толкова свободно.
	— Много царствени особи изучават вашия език — поласках го. — И изпитваме огромно възхищение към поробеното царство Митани.
	Очите на Кикули се разшириха.
	— Непременно ще съобщя на моя народ за тези топли чувства.
	— Да, ако обичаш — обади се Рамзес. — Египет се надява да съхрани голямото си приятелство с Митани и разчитаме, че вашият управник ще ни изпрати вест, ако покорителите ви някога замислят нападение срещу нас.
	Главата на Кикули се наведе и вдигна рязко като на ибис.
	— Ако хетите посмеят да се отправят на юг през Халеб или дори през Нузи, имаш думата ни, че Египет ще узнае за това.
	Рамзес се усмихна, но Кикули имаше очи само за мен.
	— Вашата принцеса е изключителна — каза той.
	Рамзес ме погледна в очите. Не отговори, но погледът му изрази повече, отколкото биха могли думите, и аз разбрах, че съм го накарала да се гордее с мен.
	— Какво? Какво каза? — попита Аша.
	До него Изет бе застинала неподвижна и корава като камък. Красотата й можеше и да предизвиква възхищение у мъжете, но беше трудно да ги очарова, докато стои безмълвна като обелиск.
	— Каза, че ще съобщи на хората си колко могъща е станала египетската войска — преведох.
	До Кикули пратеникът от Асирия прочисти гърлото си.
	— А ако хетите се опитат да си върнат Кадеш?
	Рамзес поклати глава.
	— Извинявам се, но твоят акадски не е сред езиците, които говоря.
	— Пита какво ще се случи, ако хетите се опитат да си върнат Кадеш — предадох аз и се обърнах към пратеника: — Тогава Египет ще се отправи на север със силата на двайсет хиляди мъже — уверих го аз — и отново ще го завладее.
	Рамзес впери поглед в мен.
	— Откога говориш акадски?
	— Откакто отидох в храма на Хатор.
	Рамзес ме погледна с дълбоко възхищение, а Изет оповести:
	— Виж, това е леля ти!
	Улових погледа на Уосерит от другата страна на двора и разбрах какво ще се случи. Когато тя се усмихна на Рамзес, сърцето ми заби лудо.
	— Харесва ли ти Празникът на Уаг? — попита тя. — Сигурна съм, че си се изненадал да видиш Нефертари.
	— Да — потвърди той и очите му се задържаха върху моите. Застанала до него, осъзнах как битките са го изваяли в мъж.
	— Е, Нефертари — рече Уосерит, — мисля, че още не си отишла в погребалния храм в Джамет. Готова ли си?
	— Бихме могли да дойдем с теб — предложи Рамзес. Но Уосерит поклати глава.
	— Нефертари трябва да отдаде почит на предците си сама.
	Рамзес и Аша погледнаха към мен така, сякаш можех да отменя решението й, но аз я разбрах идеално.
	— Рамзес, Аша — казах и се усмихнах първо на единия, а после и на другия. — Беше ми много приятно да се видим. Изет — признах присъствието й.
	— Ще дойдеш ли да се сбогуваш с нас на процесията? — попита тихо Рамзес.
	— Какво имаш предвид? — попитах и погледнах към Аша. — Войската на фараона едва се върна от Кадеш! Нали няма _пак_ да тръгнете на война?
	— Нубийците се бунтуват. Рамзес ще им даде урок.
	Рамзес кимна. Очите му не се откъсваха от моите.
	— Значи когато му дойде времето, ще видим дали Нефертари ще присъства — намеси се Уосерит. — Дотогава, или може би до следващия Празник на Уаг, й пожелайте късмет в попрището, което си е избрала.
	Този път усмивката на Изет беше истинска. Последвах покорно Уосерит през двора. Когато излязохме навън, Мерит ни чакаше с наети колесници.
	— Заведи принцесата и нейната дойка в погребалния храм на Хоремхеб в Джамет — каза Уосерит.
	Младият мъж ми помогна да се кача и докато конете потегляха, аз погледнах назад. Дворът бе напуснал погребалния храм и Рамзес бе изчезнал.
	— Е, какво каза той? — попита Мерит.
	— Аз… не знам — отвърнах задъхано. — Но изглеждаше по-различен. По-голям.
	— Но какво _каза_? — повтори тя.
	— Помоли ме да говоря с пратеника от Митани. Докато препускахме в нощта, погледнах към Мерит и се зачудих на глас:
	— Ами ако ме цени само заради таланта ми?
	— Има ли значение, господарке, щом се интересува? Твоята цел е да станеш велика съпруга.
	— Не — поклатих глава, осъзнала истината. — Не е. Искам да ме обича.
	Бяхме стигнали в Джамет, където над едно огромно пясъчно плато се издигаше храмът на Хоремхеб. Широките му черни порти бяха отворени за поклонници, които искаха да си припомнят фараона, заличил влиянието на царя еретик. Само членовете на двора на Сети можеха да посещават храма по всяко време, но през първата нощ на Уаг вратите на всички храмове бяха отворени за всекиго. Мерит изтупа праха от плаща ми и плати на момчето, което ни бе докарало дотук през нощта. Стъпките й се забавиха, докато се приближавахме към тежките порти. На всеки Празник на Уаг влизах в храма сама, докато Мерит отиваше да отдаде почит в малкото светилище, което баща й бе построил наблизо.
	— Да те оставя ли? — попита тя с тих глас.
	Кимнах.
	— Да.
	— Разбира се, няма да говориш с никого — предупреди ме тя. — И си вдигни качулката.
	Подаде ми моята купа.
	— Виждаш ли къде вървиш?
	— Вътре има тръстикови факли. Имам добро зрение.
	Проследих с поглед как Мерит изчезва в мрака. После минах през портите на храма на Хоремхеб. Опитах се да не мисля, че този храм някога е бил великолепно светилище на моите _akhu._ Бил е построен от моя дядо, фараон Ейе, но сега всичко, което бе останало от него, бяха стенописите в гробницата му, някъде дълбоко в Долината на царете.
	Някъде пред мен се разнесоха гласове — потомци на Хоремхеб или може би хора от простолюдието, дошли да погледат изображенията. В светлината на факлите очите на стария пълководец ме следяха, докато вървях по коридорите. Във всички стенописи той бе представен висок и силен, с короната _khepresh_, която някога бе принадлежала на дядо ми. Ейе бе умрял като старец, без наследник, който да се възкачи на трона му. Само майка ми бе оцеляла и военачалникът Хоремхеб я бе взел насила за своя съпруга. Ако се бях родила момче, е щял да ме обяви за свой син. Но майка ми бе умряла при раждането, оставяйки след себе си само момиче.
	Стигнах до края на залата и докоснах единственото останало изображение на майка си. Бяха изрисували образа й много внимателно. Беше висока и стройна, със зелени очи, светещи като изумруди на продълговатото й мургаво лице. Моя пълна противоположност във всичко, освен в очите.
	— _Mawat_ — прошепнах аз. Нейното изображение бе единственото, което Хоремхеб бе запазил от храма на Ейе. Бе наредил да заличат всички останали и с всеки удар на длетото майсторите бяха заличавали моето семейство от миналото на Египет.
	— Колко жалко, че това е единственото, което е останало от нея.
	Сърцето ми се сви, защото познах гласа зад гърба си. И преди да се възпра, попитах гневно:
	— Какво правиш тук?
	Хенутауи излезе от мрака в светлината на свещите. Усмихна се.
	— Не се ли радваш да ме видиш? Според мен няма за какво да се тревожиш. Не се държиш дотолкова глупаво, че пак да те ударя. Макар че според мен това е само въпрос на време.
	Дръпнах качулката си назад, за да не си помисли, че се крия.
	Очите на Хенутауи се разшириха в престорена изненада.
	— Значи малката принцеса е пораснала.
	Плъзна поглед по тялото ми и прецени начина, по който изпълвах туниката си.
	— Предполагам, че този плащ е на Уосерит? Ти не притежаваш достатъчно здрав разум да се облечеш подобаващо за пиянска веселба, камо ли за Празника на Уаг.
	— Защо си дошла?
	Хенутауи направи крачка напред, за да види дали може да ме уплаши, но аз не помръднах.
	— Като котка, която си пази територията. Или може би просто си прекалено уплашена, за да помръднеш.
	Тя погледна към изображението на майка ми.
	— Две зеленооки котета, и също толкова любопитни.
	— Мисля, че си дошла, защото си знаела, че ще ме намериш в храма на семейството ми.
	Хенутауи присви очи. В светлината на факлите красотата й изглеждаше студена и сурова.
	— Нищо чудно, че Уосерит те е прибрала. Открай време й е жал за глупаците. Навярно много ще се учудиш да разбереш, че дворът не се занимава единствено с това, което прави принцеса Нефертари. Но сигурно ще се заинтересуваш, че съм дошла заради Изет.
	Тя разтвори плаща си и извади малко сребърно бурканче.
	— Разбира се, не би трябвало да казвам на никого, но тъй като ти си такава добра малка приятелка на Рамзес, защо не?
	Наведе се към мен и прошепна:
	— Съпругата му очаква наследника на трона.
	Опитах се да прикрия стъписването си. Тя остави сребърното бурканче на Изет върху олтара под изображението на майка ми и Хоремхеб.
	— Дори Рамзес все още не знае — продължи с наслада тя, — но когато разбере, никой в двора няма да се усъмни, че ще я направи царица. След толкова много късмет е съвсем естествено, че Изет иска да благодари на своите _akhu._ Като царица ще иска всички да помнят, че баба й е била жена от харема на Хоремхеб. Така че, нали разбираш, това _беше_ храмът на твоето семейство.
	Хенутауи вдигна глава и сложи пръст върху бузата на майка ми.
	— Но след коронацията на Изет няма да се учудя, ако промени някои от стенописите, за да напомни на боговете колко важна е била баба й в двора.
	Тя се обърна и изчезна през вратите на храма. Погледнах към изображението на майка си и ахнах.
	— Хенутауи! — изкрещях и двете деца, които бяха дошли да позяпат стенописите в храма, избягаха уплашени.
	Сложих ръка върху бузата на майка си, там, където Хенутауи бе одраскала бузата й с нокът. Красотата на майка ми беше накърнена. Изпитах онази заслепяваща омраза, която цели царства навярно изпитват към завоевателите. Гласът ми отекна в коридорите на храма и Мерит се появи забързано с тръстикова факла в ръка.
	— Господарке, какво има? — извика тя.
	Посочих към бузата на майка си.
	— Хенутауи! — изрекох със стиснати зъби. — Тя я съсипа!
	— Ще кажем на фараон Сети! — зарече се Мерит.
	— И той на кого ще повярва? Нали я видя вечерта. Разиграва го както си поиска!
	Сълзите се стичаха по бузите ми. Мерит обви рамото ми с ръка.
	— Не се тревожи, господарке. Ще повикаме художник да го оправи.
	— Но това е всичко, което имам от нея! — проплаках аз. — А дори и да дойде художник, какво значение има, след като ще заличат целия й образ?
	— Кой говори такива неща? — извика Мерит.
	— Точно затова дойде Хенутауи. Дойде да ми каже, че Изет очаква дете от Рамзес. И ако стане царица, ще вземе този храм за своите _akhu._
	Очите на Мерит се присвиха.
	— Тази вечер е видяла, че си опасна съперница, и иска да те уплаши. Смята, че като ти каже това, няма да има нищо, което да те подтикне да се върнеш в двореца.
	— В такъв случай бърка! — зарекох се аз. И ненадейно видях бъдещето съвсем ясно. Щяха да ме запратят в някой храм във Фаюм, точно както бе предрекла Уосерит. Никога нямаше да ме допуснат в двора, а ако ме допуснеха, Хенутауи и Изет щяха да ми вгорчат живота. Рамзес щеше да направи Изет велика съпруга и когато й кажеше някоя шега, смехът й щеше да е кух като тръстика. Но това нямаше да има значение. Тя щеше да бъде негова царица и майка на престолонаследника и той щеше да търпи невежеството й заради огромната й красота. Ако изобщо помислеше за мен, то щеше да бъде само за да се зачуди къде съм отишла и защо съм решила никога да не се връщам. Щях завинаги да загубя най-добрия си приятел.
	Погледнах към Мерит на лунната светлина и повторих:
	— В такъв случай Хенутауи много, много бърка. Имах всички причини да се върна.


>	Глава 7
>	Моли се на Сехмет

	В храма на Хатор Алоли започна да настоява за подробности за всичко, което се бе случило през тази нощ. В продължение на няколко дни успях да избегна въпросите й, но най-накрая изтърсих:
	— Тя вече очаква дете!
	Алоли подпря арфата си и се намръщи.
	— _Коя_ очаква дете?
	— Изет — прошепнах и примигнах, за да прогоня сълзите си. — Първото дете на Рамзес.
	Алоли ме погледна съчувствено.
	— Може да е момиче — каза услужливо тя. — Или може дори да не го износи докрай. Най-важното е друго: какво каза той? Липсвала ли си му?
	Помислих си за начина, по който се изчервиха бузите на Рамзес, когато погледна към роклята ми с мъниста, и кимнах.
	— Да. Уосерит смята, че когато се върне от войната, вече ще е взел решение коя ще стане велика съпруга. Ако войската се завърне победоносно, Уосерит иска да присъствам на процесията.
	Алоли плесна с ръце.
	— Каква прекрасна вест!
	После ме огледа изпитателно.
	— Но ти защо не се радваш? Ти си била най-добрата му приятелка, когато сте били деца. А сега си жена. _Красива_ жена. Какво повече може да иска от една царица?
	— Дете.
	— Кой казва, че ти няма да му го дадеш?
	— Алоли — промълвих печално, — майка ми е умряла при моето раждане.
	Тя изправи гръб и украшенията й отразиха светлината на маслените лампи.
	— Нима мислиш, че боговете няма да бдят над една египетска принцеса?
	— Майка ми е била царица, но не са бдели над нея! Освен това, ако не искам дете?
	Алоли рязко си пое въздух.
	— Всяка жена иска дете.
	— Дори и ти?
	Тя махна с ръка, сякаш отмяташе някоя от непослушните си къдрици.
	— Кого го е грижа за мен? Аз никога няма да стана царица.
	— Но би ли поела риска на раждането? — настоях.
	— Предполагам, че ако намеря мъж, който може да си позволи да ме глези с огърлици и скъпоценни камъни — отвърна тя с лековат тон, — тогава да. Ще искам да имам деца от него.
	Забеляза погледа ми и ме увери най-искрено:
	— Не лъжа! Когато нощем сънувам, никога не виждам само мъж. Виждам семейство.
	Тя се намръщи.
	— Защо? Ти какво сънуваш?
	Изчервих се.
	— Сънуваш фараона! — възкликна тя.
	— Но никога няма деца! Всеки път сме само ние двамата.
	— Сами? Заедно в леглото?
	Знаех, че бузите ми пламтят, но кимнах.
	— И прилагаш ли това, за което говорихме? — попита бързо тя.
	— _Алоли!_
	— Това е важно! — провикна се тя.
	— Да. Откакто Рамзес замина с войската, не мога да спра да мисля за него — в баните, в храма, та дори и тук, в източното светилище.
	— Тогава, щом всяка нощ го сънуваш — възкликна въодушевено Алоли, — навярно и той те сънува!
	Вперих изумен поглед в нея.
	— Как можеш да знаеш? — попитах.
	— Защото ти привлече погледа му — отговори Алоли и се усмихна широко. — Повярвай ми, принцесо. И когато се върне, ще иска да превърне тези сънища в действителност.
	Запитах се дали сънищата на Рамзес са като моите, дали усеща аромата на косата ми така, както аз можех да почувствам мириса на кожата му, щом затворех очи. Дали си представяше как лежим заедно съвсем сами и ни разделя единствено топлият летен въздух? Или как се боричкаме на леглото му, между меките ленени чаршафи, ароматизирани с лавандула? Помислих си за всичко, на което ме бе научила Алоли, къде трябва да целувам нежно и на кои места целувките ми могат да го докарат до сълзи и скоро сънищата ми станаха по-пълнокръвни. Нощем лежах във въображаемите му прегръдки, а денем се тревожех какво се случва на юг и дали той някога ще се върне в Тива.

	* * *

	Една сутрин в началото на месец атир Пасер попита:
	— Ти изобщо упражнявала ли си се по акадски?
	— Как да се упражнявам — попитах аз, — когато Рамзес може да бъде убит в този нубийски бунт?
	Пасер ми отправи дълъг поглед от отсрещната страна на масата на Уосерит.
	— Щом се тревожиш за Рамзес в Нубия — каза той, — значи до края на живота си няма да мигнеш. Да бъдеш фараон означава постоянно да се бориш с враговете, които искат да превърнат твоето царство в свое. А когато не се сражава със завоеватели, фараонът потушава бунтове. Дори царят еретик държеше много на територията на Нубия, с нейните златни мини и електрон*. Не очаквам фараон Рамзес да се върне, преди да е смазал бунта докрай. Няма какво да правиш, освен да…
	[* Сплав от злато и сребро — Б.пр.]
	— Има! — прекъснах го. — Мога да тръгна с него.
	Пасер ме погледна така, сякаш на главата ми ненадейно бе кацнал ибис.
	— И какво си мислиш, че ще правиш там? — попита той. — Фараон Рамзес се е подготвял за войни още от дете. Ще има кръвопролития, смърт и мъже, които плачат нощем…
	— Жените се грижат за болните — настоях аз.
	— Виждала ли си ръка, отсечена от вражеско острие?
	Насилих се да не побледнея.
	— Не.
	— А воин, чиито вътрешности са изкормени от стрела?
	— Не. Но съм виждала надбягванията с колесници на арената, при които воините са стъпквани от колелета и коне.
	— Битката не е игра и в никакъв случай не е спорт! — въздъхна раздразнено Пасер. — Какво си мислиш, че ще се случи с теб, ако убият фараона в битка? Врагът ще те плени и ще те измъчва — отговори той на собствения си въпрос. — А Египет ще потъне в хаос. Кой ще стане съуправител? Кой ще наследи фараон Сети на трона? Ще избухне гражданска война и всеки разумен човек, който има достатъчно злато, ще избяга.
	— Но нали каза, че в Нубия няма опасност! Каза, че ще се върне…
	— Може би не в Нубия. Но в Хати, Асирия или Кадеш? Мястото на една принцеса не е там, където се води война. Ако искаш да помогнеш на фараона, моли се на Сехмет да е жив и здрав и богинята на войната да го доведе у дома. А сега се заеми с акадския.
	Аз обаче не можех да се съсредоточа. Не можех да спя. Не можех дори да се храня. Мерит поръчваше изкусителни ястия от кухните — печени гъски с чесън и медени кексчета с ядки, — но апетитът ми се бе стопил.
	— Не можеш да продължаваш така! — възкликна тя. — Ще се стопиш! Виж се само! — и вдигна ръката ми. — Ще изчезнеш!
	Най-накрая, когато от заминаването на войската бяха изминали почти три месеца, Уосерит влезе в стаята ми и рече:
	— Мерит ми казва, че не се храниш. Да не искаш да изглеждаш като проскубана котка в сравнение с Изет, когато Рамзес се върне от Нубия?
	Погледнах я с ужас от ръба на леглото си.
	— Разбира се, че не!
	— Тогава ще наредя на готвачите да ти приготвят няколко ястия — отвърна строго тя. — И ти ще ядеш от всичките.
	Обърна се, но на вратата се поколеба.
	— Тази сутрин дойдоха пратеници. Войската на фараона е потушила бунта.


>	Глава 8
>	Първата победа

	Когато фараонът се завръща от победоносен поход, това означава, че боговете не само ни наблюдават, а и са протегнали ръце за помощ към царството ни. В цяла Тива тълпи празнуваха по улиците, ядяха медените кексчета, продавани от амбулантните търговци, и ги прокарваха с вино от нар. Мъжете носеха дълги поли, за да се защитят от студа, а аз се предпазвах от вятъра с меката кожа на плаща на Уосерит.
	Стоях заедно с двора на Пътя на сфинксовете край храма на Амон и Уосерит прошепна нервно:
	— Не забравяй какво те учих.
	— Че Рамзес трябва пръв да дойде при мен — повторих аз.
	— Не бива да тичаш към него като прегладняла за риба котка. Но ако поиска частна аудиенция с теб, трябва да му я дадеш.
	Погледнах я с изненада. Никога преди не ми го беше казвала.
	— Мъжете са като _iwiw_ — обясни тя и аз се сетих за разглезеното куче на царица Туя. — Дай им нещо хубаво за хапване, и те ще се върнат и ще поискат пак. Но трябва да го накараш да разбере, че яденето не е без нищо — продължи сурово тя и аз се зачудих защо изглежда по-притеснена от мен. — Накарай го да разбере, че ще се върнеш в храма, ако не вземе решение.
	Погледът на Уосерит се стрелна по златната ми диадема и подплатения с кожа плащ, разтворен, за да разкрие прозрачната ми рокля.
	— Много ще се учудя, ако…
	Но думите й бяха прекъснати от рева на тръби и шумното ликуване на тълпата, предизвестяващо приближаването на войската.
	Над нас, на стъпалата на храма, фараон Сети и царица Туя гордо чакаха завръщането на сина си, заобиколени от най-важните мъже в двора. Но от всички, които бяха застанали над нас, украсени със златни гривни и тежки перуки, никой не изглеждаше по-триумфиращ от Изет. Беше в петия месец и коремът й се издуваше красиво под плаща, а на гърдите й прислужничка бе нанесла пудра от стрит седеф.
	Когато пристъпих напред и проточих врат заедно с останалата част от тълпата, видях бойните колесници с излъсканите им колела и позлатени страни. Мирисът на коне се смесваше с аромата на тамян и рози. Докато войската се приближаваше, ликуването на тълпата се извиси в неистови крясъци, а аз почувствах как две ръце ме тласкат напред. Погледнах назад и видях дръзката усмивка на Алоли, застанала сред останалите жрици на Хатор.
	— Нали искаш да те забележи? — попита тя.
	Мерит ме подръпна за рамото.
	— Освен това иска и да не я смачкат колесниците.
	В края на Пътя на сфинксовете разпознах военната корона _khepresh_ на Рамзес. Двамата с Аша се намираха в една и съща колесница и поглъщаха обожанието на хората. Аша караше двата елегантни черни коня, а Рамзес оглеждаше тълпата и когато ме откри, усетих под плаща си странна топлина въпреки студения вятър. А после фараон Сети разтвори ръце в знак на приветствие и Рамзес откъсна поглед от лицето ми. Слезе пред стъпалата на храма и се поклони на родителите си, след това бавно извади меча си от ножницата. Край нас ликуването стана още по-безумно, докато Рамзес се подготвяше да подаде победоносния си меч на Изет — най-голямата чест, която може да получи който и да било човек. Изписах усмивка на лицето си, а после забелязах, че Аша се взира в нас.
	— Кой е _този_? — попита шепнешком Алоли.
	— _Аша?_ Той е командирът на колесничарите на Рамзес.
	— Е, добре, защо ни гледа?
	— Навярно защото никога досега не е виждал такава като теб.
	Алоли бе единствената жрица на Хатор, чиято коса засенчваше тази на Рамзес. Тя носеше тежък тюркоазеносин плащ, който подчертаваше яркосиния цвят на очите й, а роклята под него беше изпредена от лен, който бе извънредно фин, почти прозрачен. Когато Изет прие меча и церемонията завърши, Алоли направи крачка напред, за да е сигурна, че Аша няма да я пропусне.
	— Не си прави труда — казах аз, докато войската се отправяше към двореца. — Фараон Сети го нарича Аша Предпазливия.
	— Тогава може би му трябва жена, която има дух.
	Засмях се, но гласът на Алоли звучеше искрено.
	— Това ще бъде първото ми тържество в двореца и изобщо не смятам да мигна — призна тя.
	Беше месец хояк и ставаше прекалено хладно, за да може празненството да се състои в двора на „Малката“. Победното тържество щеше да бъде в топлата голяма зала, където канела щеше да гори до края на нощта в мангалите, а вратите щяха да бъдат затворени, за да не духа вятърът. Когато следобед влязох в помещението, това, което ме учуди, не беше нито броят на воините, нито фактът, че конете на Рамзес бяха доведени в залата и украсени с цветя. Изненадах се, когато видях дългата излъскана маса на подиума, с четири трона в средата и две дузини столове около тях.
	Уосерит забеляза накъде гледам и кимна.
	— Не си влизала в Голямата зала, откакто Рамзес промени традицията в двора. Сега най-важните придворни вече не се хранят под подиума.
	— А горе? Пред всички? Защо?
	— Не можеш ли да се досетиш? — попита тя. — Като събеседница Изет не е толкова интересна, колкото се надяваше той. За какво може да си говори с нея и с родителите си вечер след вечер?
	Сега Рамзес бе довел на подиума съветниците си, както и пратениците от чужди царства. Затова, докато останалите членове на двора се хранеха долу, най-близките приятели и съветници на фараона щяха да се хранят над всички останали. Рамзес все още не беше седнал на трона си. Предположих, че навярно е в стаята си и сменя ризницата си с дълга пола и дебел плащ. Сигурно щеше да сложи короната си _nemes_ в синьо и златно, тъй като _khepresh_ беше висока и тежка. И какво щеше да направи после? Сърцето ми заби лудо. Щеше ли да заговори с мен на масата? Или щеше да забелязва единствено бременната си съпруга?
	— Никога не съм виждала такова нещо — прошепна Алоли.
	Бях забравила, че тя за първи път влиза в Голямата зала. Във всички ъгли на топлото помещение свиреха арфисти, а то бе изпълнено с плътния мирис на печено телешко и вино. Всички жени носеха най-хубавите си бижута и вечерта светлината на маслените лампи щеше да се отразява в дебелите им златни колиета. В лъскавите плочки вече виждах отражението на хиляда обути в сандали крака, които вървяха и танцуваха и тайно се докосваха под масите.
	Докато вървяхме през препълнената зала към подиума, някой се приближи към нас иззад една колона и ме докосна по рамото. Обърнах се и пред мен застана Рамзес, облечен в дълга ленена пола, поръбена със златна нишка и изрисувана с образи на колесничари в битка. Носеше широк колан, а под златния му нагръдник се виждаше пресен белег. Отворих уста да възкликна от изненада заради раната, но Рамзес сложи пръст на устните си. Погледнах към Уосерит, която хвана Алоли за ръката и я поведе към подиума. Рамзес не откъсна нито за миг поглед от мен.
	— Значи е вярно — прошепна той.
	Ненадейно си дадох сметка колко близо един до друг сме застанали — толкова близо, че можех да докосна квадратната му челюст или изваяните му скули.
	— Кое е вярно?
	— Ти наистина си толкова красива, колкото си спомням. Нефер — продължи той и дишането му се учести, — ти може би искаш просто да останеш моя приятелка, но докато бях далеч, единственото, за което можех да мисля, беше ти. Когато трябваше да мисля за бунта или как ще намерят хората ми прясна вода в пустинята, единственото, за което можех да мисля, беше, че искаш да се скриеш в храма на Хатор. Нефер — продължи пламенно той, — ти _не можеш_ да станеш жрица.
	Исках да затворя очи и да се озова на сигурно място в прегръдката му, но зад колоната вече се събираше целият двор.
	— Но ако не стана жрица — попитах го, — какво ще бъде моето място в Тива?
	Затаих дъх, зачаках правилния отговор, опитах се да го вдъхна в сърцето му. И тогава той ме взе в прегръдките си и докосна с устни моите.
	— До мен — отговори твърдо той. — Като моя царица.

	* * *

	Обърнахме гръб на целия двор, който сега пируваше в Голямата зала, запътихме се право към стаята му и Рамзес незабавно залости вратата. Спалнята му бе поддържана в идеален ред и сините и зелени плочки на пода бяха лъснати за пристигането му. На ниска масичка бяха подредени плочки с клинообразно писмо. Дъска за сенет, която не можеше да е била използвана в продължение на много месеци, сега беше готова за игра. Рамзес ме улови за ръката и ме поведе към леглото, като се спря само за да прошепне:
	— Сигурна ли си, че ме искаш така, както аз теб?
	Не отговорих. Просто докоснах с устни неговите, а после го целунах така, както си представях през всички онези нощи, когато той беше в Нубия. Паднахме заедно на възглавниците му и победният пир бе забравен, все едно се провеждаше в някое друго царство.
	— Нефер.
	Рамзес притисна длани към леглото и мускулестите му ръце се озоваха от двете страни на лицето ми. Посегнах и го погалих така, както ме бе научила Алоли. Той затвори очи и ми позволи да прокарам пръст по члена му.
	— Позволи ми да опитам вкуса ти — прошепнах аз.
	Той се претърколи и подпря гръб на възглавниците. Започнах с вътрешната страна на бедрата му, стигнах с език до гърдите му и до чувствителната плът около новия му белег. Той обхвана гърдите ми в ръце, почувства как зърната се втвърдяват под роклята ми и изстена, докато аз плъзгах езика си обратно към втвърденото място между краката му.
	— Съблечи се — изрече умолително той.
	Коленичих над него, разкопчах бавно наметалото си, свалих си роклята и най-накрая махнах и перуката, така че единственото прикритие за голотата ми остана косата.
	— Ти си още по-красива, отколкото мислех — въздъхна Рамзес.
	Сигурна съм, че при тези думи се изчервих. Красива беше Хенутауи. Красива беше Изет. Но докато се намествах отгоре му в позата, за която Алоли ме бе уверила, че увеличавала плодовитостта, за първи път се запитах дали може да е вярно. Дишането на Рамзес бе станало накъсано и докато аз пазех равновесие над него, той тласна бедрата си нагоре в жаждата си да нахлуе в мен.
	Сто пъти по сто различни начина бях сънувала какво ще е да съм с Рамзес. И все пак, когато дойде мигът, всичко, на което ме бе учила Алоли, излетя от главата ми. Давах си сметка единствено за усещането на тялото му срещу моето, за вкуса на косата му, за парещото усещане, което започна като болка и скоро се превърна в удоволствие. Когато свърши и Рамзес се изля в мен, погледнах към чаршафите. Вече не бях девствена.
	В кехлибарената светлина на залязващото слънце Рамзес ме погали по бузата. Унесът ни бе прекъснат едва когато по вратата на стаята заблъска тежък юмрук. Рамзес погледна към мен, а после и двамата се втурнахме да намерим дрехите си.
	— Твое величество! — провикна се някой отвън. — Пиршеството започна и фараонът иска да знае къде си!
	— Откога чука? — възкликнах аз.
	— Навярно от дълго време! — засмя се Рамзес и ме взе в прегръдките си. — Трябва да се преместиш обратно в стаята си — каза той. — Повече няма да живееш в храма.
	— Трябва да попитам Уосерит — отвърнах престорено свенливо.
	— Забрави за Уосерит! Ако те направя своя съпруга, тя не може да те вземе обратно. _Имам нужда_ от теб тук. — Той обхвана гърдата ми с длан. — _Искам_ те тук.
	— А теб те искат в Голямата зала — отвърнах закачливо.

	* * *

	Всяка вечер от женитбата си насам Рамзес бе влизал в Голямата зала заедно с Изет. Но тази вечер, на честването на първата си победа като предводител на армията на фараона, щеше да влезе с мен и всички щяха да разберат къде е бил. От масата на подиума Хенутауи щеше да ни види, а Изет да се обърне към своите дами от харема и да се разбушува.
	„Бъди смела — казах си наум. — Изет е внучка на жена от харема, но аз съм дъщеря на царица.“
	Когато излязохме от двора, над двореца вече се бе спуснал вечерният студ. Сгуших се под силната ръка на Рамзес и докато минавахме през коридорите, шепотът започна. Чух името си зад гърба си и потръпнах.
	— Ще свикнеш — увери ме Рамзес.
	— С шепота или със студа?
	Той се засмя, но когато се приближихме до Голямата зала и до глашатая, който щеше да оповести пристигането ни, стомахът ми се сви. Вече чувах изненаданите гласове отвътре.
	— Фараон Рамзес II — съобщи глашатаят, — господар на Двете земи и син на фараон Сети.
	Рамзес направи крачка напред и ме изчака.
	— Принцеса Нефертари, дъщеря на царица Мутноджмет и военачалника Нахтмин.
	Рамзес ме улови под ръка и докато двамата вървяхме през залата, сред двора се разнесе ужасен шепот, задето тази нощ — _точно_ тази — Рамзес бе решил да се появи с мен вместо със съпругата си, която носеше детето му. Дочух името си няколко пъти, преди да стигнем до царските тронове. На масата на подиума един прислужник побърза да сложи допълнителен стол между фараон Сети и Рамзес. Очите на Изет се присвиха в тесни цепки, а до нея лицето на царица Туя стана кораво като камък. Нейният _iwiw_, Аджо, подсмръкна и макар че в цяла Тива като че ли нямаше човек, когото да не харесва, той повдигна устни в безшумно ръмжене, докато минавах покрай него.
	Седнах сред неловката тишина, най-накрая нарушена от царица Туя.
	— Много мило, че придружи принцеса Нефертари до Голямата зала. Очаквах вместо това да придружиш съпругата си.
	Уосерит срещна погледа ми от другата страна на масата и аз разбрах, че се опитва да ми вдъхне собствената си сила. Задържах усмивката на лицето си и отговорих:
	— Боя се, че вината е моя, Твое величество.
	— Има ли значение? — попита Сети. — Синът ми се върна от война, а нубийците са смазани!
	Той вдигна чашата си и другите на масата направиха същото.
	— И така, Нефертари — възкликна фараон Сети с престорена изненада. — Вече не си толкова малка.
	Срамежливо наведох глава.
	— Не, Твое величество.
	— Твоята усмивка ни липсваше в „Малката“. Особено на сина ми, смятам аз.
	Той погледна към Изет, която седеше нацупено до царицата. Двете приличаха на _iwiw_ на Туя с онази негова дълга муцуна.
	— Вярно е — отговори Рамзес и ме погледна в очите. Знаех, че иска да каже още нещо.
	— И така, кажи ми, Нефертари — подхвана Хенутауи и остави чашата си на масата, — какво обсъждахте с моя племенник? Сигурно ти е разказал много вълнуващи неща, щом ви е отнело цял следобед. Защо не споделиш със сътрапезниците ни някоя от тях?
	Убедена съм, че лицето ми почервеня като канелата, която гореше в мангалите, но Рамзес решително отвърна:
	— Обсъждахме подробностите около завръщането на Нефертари в двореца.
	Хенутауи се спогледа с великия жрец Рахотеп.
	— _Наистина ли?_ Толкова ли непоносимо е било времето, прекарано в храма на сестра ми?
	— Не, разбира се. — Гласът на Рамзес стана суров. — Но тя ще е по-полезна тук, отколкото в храма на Хатор.
	Погледнах над масата към Уосерит. Вярно ли беше? Той наистина ли ме искаше просто защото смяташе, че ще му бъда полезна? Но Уосерит избягна погледа ми.
	— Значи си решила да не ставаш жрица? — поиска да се увери фараон Сети.
	Кимнах.
	— Искам да се завърна в двореца в „Малката“ колкото се може по-скоро.
	Фараон Сети се облегна назад на трона си.
	— Тогава може би ще присъстваш на съобщението ми в Залата за аудиенции утре. След няколко дни моят двор ще замине за Аварис.
	Погледнах към царицата, чието лице все още бе изопнато.
	— _За постоянно ли?_
	Фараон Сети кимна и започна да кашля.
	— Ще направя Аварис столица на Долен Египет — каза той — и така ще бъда по-близо до северната ни граница. Искам да държа под око царство Хати.
	В този миг осъзнах колко мъчително навярно е било за него да наблюдава как синът му повежда войската към Нубия. „Той все още иска да защитава Египет и да държи под око враговете му, нищо че не може да тръгне със сина си към бойното поле.“ Когато той продължи да хрипти, Рамзес се намръщи.
	— А и за здравето ти ще бъде по-добре да си по-далеч от жегата и болестите на голям град като Тива. Това е най-важната причина.
	Но фараон Сети махна с ръка и отхвърли тревогата на Рамзес.
	— Ще взема със себе си неколцина от министрите. И половината от войската. Искаме да тръгнем, преди времето да се е променило.
	Благият му поглед се спря върху мен.
	— Надявам се, че ще можеш да се сбогуваш с нас, когато тръгнеш.
	Рамзес постави отворената си длан върху коляното ми и аз се усмихнах.
	— Разбира се, Твое величество.

	* * *

	Докато корабът ни отнасяше обратно към храма, казах на Уосерит за думите на Рамзес преди да напуснем стаята му.
	— Тази вечер ще ти приберем нещата, за да сме готови за Залата за аудиенции утре сутринта — рече тя със задоволство в гласа. — Да смятам ли, че ти…
	— Разбира се, че са го направили! — провикна се Алоли над плясъка на греблата. — Само виж лицето й! Направихте го, нали?
	Кимнах и Мерит сподави ахването си.
	— Днес _следобед_, господарке?
	— Няма смисъл да оставяме любовните дела на боговете — каза Уосерит. — Той я иска сега и трябва да я сложим пред него, за да знае за какво ще се бори.
	Опитах се да различа изражението на Уосерит в тъмното, но на кораба ни имаше само една маслена лампа.
	— Да се _бори?_
	— Борба със сигурност ще има. И то не само между брат ми и царица Туя. Докато ние седяхме на подиума, Алоли беше сред придворните. Чула е какво шепнат.
	— За мен? Какво казаха?
	Алоли кимна.
	— Неща, които не бива да повтарям, господарке.
	— Освен това видя тази вечер реакцията на Хенутауи — продължи Уосерит. — Великият жрец ще реагира още по-лошо, ако Рамзес поиска да се ожени за теб. Особено ако клюките са верни и Рахотеп посещава сестра ми в спалнята й. Но моят брат обича Рамзес и рядко му отказва каквото и да било. Не вярвам този път да го направи.
	— Но Хенутауи може да бъде много убедителна — напомних й.
	— Не толкова убедителна, колкото един влюбен мъж.
	— Но ако той не е влюбен в мен? Нали чу какво каза на пира — че ще съм по-полезна в двореца, отколкото в храма.
	Уосерит ми отправи продължителен поглед изпод плаща си.
	— Той е готов да каже всичко необходимо, за да убеди баща си. Фараон Сети може и да гледа на теб като на дъщеря, но да те сметне за подходяща съпруга за сина си е нещо съвсем различно.
	Извърнах лице към реката, та никой да не забележи колко съм наранена.
	Алоли внимателно добави:
	— Ще разбереш дали те обича по това, колко дълго е готов да се бори.
	— И ако се откаже от борбата, значи е решил, че не си заслужавам — рекох, докато лодката се приближаваше към кея.
	— Затова направи така, че да си заслужаваш — отвърна Уосерит.
	Минахме през портите на храма на Хатор и Уосерит изпрати цял куп прислужнички да съберат вещите ми. В спалнята ми Мерит нареди да донесат гореща вода за банята ми.
	— По това време? — попита една от жените.
	— Разбира се, че по това време. Да не мислиш, че я искам за сутринта? — сгълча я Мерит.
	Когато водата пристигна, се отпуснах във ваната и се опитах да си спомня всичко, което се бе случило в стаята на Рамзес. Исках да си го припомня отново и отново, та да не забравя нито една подробност. Докато Мерит ми търкаше гърба, й разказах всичко отначало докрай и когато свърших, тя въздъхна дълбоко и заплака.
	— О, господарке, вече си жена! И скоро… — Тя подсмръкна. — Скоро ще принадлежиш на Рамзес.
	— О, _mawat_, не плачи! Никога няма да те напусна. Дори заради сто фараони!
	Мерит примигна и вдигна брадичка.
	— Плача от радост, а не от скръб — увери ме тя. — Точно това съм си представяла винаги. Царица Нефертари. Майка на бъдещия цар на Египет.
	Облегнах се назад в топлата вода и въздъхнах.
	— И няма да се боим от никого — казах аз. — Нито от великия жрец, нито от Хенутауи. Ако стана царица, дори Изет няма да може да ни докосне.
	Станах и Мерит ми подаде един тежък плат. Увих се в него и потръпнах.
	— Но ако не мога да имам деца? — попитах притеснено.
	— Кой би дръзнал да изрече подобно нещо? — изсъска Мерит. — Защо да не можеш да имаш деца? — попита тя.
	— Много съм дребна.
	— Много жени са дребни.
	— Не толкова, и майка ми е умряла, докато ме е раждала — прошепнах аз.
	— Ще имаш много деца — изрече свирепо Мерит. — Толкова, колкото искаш!
	Облякох една риза. Чувах как зад вратата на стаята за преобличане прислужничките местят кошове и слагат вещите ми в множеството сандъци, с които се бях върнала от „Малката“. Минах през бъркотията и застанах на балкона, който гледаше към горичките. Смокините бяха превити като старици на лунната светлина, тънки и разкривени, и аз се запитах кога ли ще ги видя пак. Потръпнах в тънката си дреха и когато ме видя, Мерит нададе пронизителен вик:
	— Господарке! Какво правиш навън?
	— Това е последната нощ, в която ще съзерцавам тази гледка — обясних.
	Тя излезе с войнствена стъпка на балкона и ме хвана за ръката.
	— Освен това ще бъде последната ти нощ в Египет, ако се разболееш и умреш. Лягай си. Утре трябва да си се наспала!
	Аз обаче се обърнах назад, погледнах за последен път горичките на Хатор. „Това са последните ми спокойни мигове — помислих си. — Отсега нататък любовта ми към Рамзес ще носи единствено хаос.“
	— Господарката ми спи — съобщи Мерит на прислужничките в стаята. — Ще довършим утре сутринта.
	Когато те изчезнаха, тя затвори тежките врати и се приближи до леглото ми.
	— Вече си жена — промълви удивено Мерит за втори път и погледна надолу към мен.
	Тефер се сви на възглавницата ми и аз се засмях.
	— От две години съм жена.
	— Но една жена не е наистина жена, докато… Може би след няколко месеца ще ти подготвяме стаята за раждане — каза гордо тя.
	След като си тръгна, аз се свих в леглото си и вдигнах поглед към изрисувания таван. Навярно бях виждала тази украса поне сто пъти, но мислите ли, че сега мога да си я спомня? Такива са те, спомените — това, което в един момент изглежда толкова ясно и незабравимо, в следващия изчезва като пара. Не исках и с нашия следобед с Рамзес да се случи същото, затова го извиках в паметта си отново и отново, запомнях израза в очите му, мириса на кожата му, усещането за силните му крака между моите. Изпитах дълбок копнеж да бъда с него и се запитах дали сега, в двореца, и той мисли за мен.
	През нощта спах неспокойно, притеснена, че на сутринта ще се събудя и ще разбера, че всичко е било сън. Но когато млечнобялото слънце започна да се процежда през тръстиковите рогозки, отворих очи и видях, че прислужничките вече прибират нещата ми. Мерит ми се усмихна над наръч с бельо.
	— Чудех се дали изобщо смяташ да се събудиш, господарке.
	Побързах да стана от леглото.
	— Тръгваме ли?
	— Веднага щом се облечеш и сплетеш косата си. Предполагам, че след това Уосерит ще иска да говори с теб.
	Бях придобила опит в бързото обличане на студено. Когато Мерит свърши с косата ми, Уосерит вече беше влязла и оглеждаше стаята. Прислужничките бяха прибрали шишенцата и тежките ми сандъци. Дори ризите, робите и роклите ми от мъниста бяха сгънати в кошове и изнесени. Стаята изглеждаше голяма и празна и глазираните плочки на стените и високите тавани връщаха ехото на гласовете ни.
	— Добре са се справили — каза одобрително Уосерит. — Подготвена ли си да потеглиш?
	В гърдите ми се надигна паника. Храмът не беше мой дом, но беше мястото, на което бях станала жена и се бях научила да бъда принцеса.
	— Преди това бих искала да се сбогувам с Алоли — промълвих аз. — И с някои от другите жрици.
	— Ще има време за това — отговори Уосерит, седна и ми направи знак и аз да го направя.
	Седнах и тя се намръщи недоволно.
	— Надявам се, че това няма да е начинът, по който сядаш на трона си! Като някой уморен молител, който е прекарал целия ден прав пред двореца и е готов да се хвърли на първата свободна повърхност, за да облекчи краката си!
	Опитах повторно: станах и бавно се отпуснах на стола. Събрах коленете си и изпънах гръб. Преплетох ръце в скута си и погледнах към нея.
	— Много по-добре. Начинът, по който тази сутрин ще седнеш на стола си, ще каже за теб също толкова, колкото и думите, които ще излязат от устата ти.
	Тя махна с ръка.
	— Хайде да приберем Тефер в някоя кошница и да се сбогуваш. Очаква те натоварен ден. Ако Рамзес наистина смята да те направи своя съпруга, ще трябва да се бори за теб в Залата за аудиенции. Спомняш ли си какво те е учил Пасер, какво ще видиш вътре?
	— Много прилича на Голямата зала, но има само една маса с молители.
	— А на подиума ще има четири трона.
	— За Рамзес, фараон Сети, царица Туя и Изет.
	— И ако Рамзес те направи своя царица, ти ще заемеш мястото на Изет. След това тя вече няма да е добре дошла в Голямата зала.
	Стиснах устни и приех колко сериозни последствия ще има това да изместя Изет.
	— Разбира се, Рамзес никога не бива да разбере, че искаш да станеш велика съпруга. Остави го сам да стигне до това решение. Но дори ако те направи царица, той пак ще разделя времето си между теб и Изет.
	Уосерит видя изражението ми и добави:
	— Ако обичаш Рамзес, няма да правиш нещата по-трудни за него. Наследниците за трона на Египет са по-важни от дребнавата гордост на която и да било съпруга.
	Почувствах се жегната, но кимнах в знак на съгласие.
	— Ще бъда мила през цялото време — обещах й.
	— И весела — добави тя, — и ще го посрещаш с радост.
	Най-накрая излязохме от храма и се отправихме към кея, където товареха кедровите сандъци с вещите ми на кораба на Хатор. Докато Мерит надзираваше преместването, аз се сбогувах с жриците на Хатор. Тази, която ме изпрати с най-голяма тъга, беше Алоли.
	— Сега с кого ще споделям тайните си? — оплака се тя.
	— Ще намериш някоя невинна жрица, която да отклониш от правия път — пошегувах се. — Но наистина — продължих, този път най-сериозно, — благодаря ти. За всичко.
	Прегърнах я за сбогом. Мерит донесе мяукащия Тефер на кораба като последното от нещата ни. Застанах на кърмата на кораба на Хатор, заобиколена от кошове и тежки сандъци, и помахах на жриците на брега.


>	Глава 9
>	Просто брак

	Когато пристигнахме в „Малката“, кеят бе изпълнен с високите носове на корабите на фараон Сети. Сините им и златни знамена плющяха на вятъра, а под тях армия от слуги товареше вещите на фараона и царицата му за пътуването на север. Видях статуята на Сети, грижливо увита в плат, и сандъци толкова големи, че четирима мъже бяха нарамили прътове само за да ги носят. Камерхери, писари, ветрилоносци, сандалоносци, та дори и пратеници от чужди дворове бързаха да си съберат вещите за Аварис, откъдето Сети щеше да управлява Долен Египет, докато Рамзес управлява Горното царство от Тива.
	— Мислех, че днес фараонът ще оповести преместването? — попитах аз.
	— Официално да — отговори Уосерит.
	— Но дворът вече знае?
	— Със сигурност. Но останалата част от Египет също трябва да го научи. Брат ми ще направи съобщението в Залата за аудиенции, а писарите му ще разпространят новината на вратите на всички храмове.
	Уосерит нареди на гребците да занесат сандъците ми в двора на царското семейство, а Мерит подаде кошницата с Тефер на младо момиче, което обеща да го занесе в стаята, отстъпена ми от Уосерит. Когато минахме през огромните порти на „Малката“, Мерит прошепна:
	— Спри да шаваш!
	Въртях и дърпах ленените ръбове на колана си.
	— Сега не можеш да направиш нищо — добави тя. — Всичко е в ръцете на боговете.
	В двореца се бе възцарила напрегната енергия, сякаш дворът знаеше какво ще поиска Рамзес и как ще отговорят министрите и великата жрица на Изида. Придворните ме поглеждаха крадешком, а една млада прислужничка остави тежкия си кош с платове, за да проследи с поглед преминаването ни. В златния коридор преди Залата за аудиенции Уосерит нареди с твърд глас:
	— Остани тук, докато глашатаят не те повика.
	Седнахме на една пейка от абаносово дърво с крака, изваяни като лебедови глави.
	— Вътре има ли молители?
	— Не. Отпратиха ги. Днешният ден е посветен на личните дела на брат ми.
	— А Изет? — попитах бързо аз.
	Уосерит се подсмихна пренебрежително.
	— Когато молителите ги няма, няма причина да присъства. Вероятно си къносва ноктите в баните.
	Тя отвори една от тежките бронзови врати, влезе и я остави широко отворена след себе си. Хвърлих поглед към Мерит.
	— Затова закъсняхме — прошепна тя.
	„За да може Уосерит да влезе последна и да остави вратата отворена, за да слушаме.“ Погледнах към стражите, но лицата и на двамата бяха безизразни и аз се запитах дали не са им платили, за да ни съдействат. Приведох се напред на пейката и погледнах навътре.
	Залата за аудиенции наистина беше толкова широка и впечатляваща, колкото я бяха описали и Пасер, и Уосерит. Гора от колони поддържаше изрисувания таван, а през високите прозорци се виждаха хребетите на западните хълмове. Рамзес седеше между родителите си. Под него, на маса за министрите и сановниците, разпознах Хенутауи по червената й роба. Тя беше обърната с гръб към нас и само тези, които седяха на подиума, можеха да погледнат по дългата пътека в Залата за аудиенции и да видят, че вратата е оставена отворена. Но днес никой нямаше да се заинтересува какво се случва отвън.
	Отначало гласовете, които долитаха отвътре, бяха прекалено многобройни и не можех да различа ясно каквото и да било. А после чух как златният жезъл на фараона удари по подиума и ненадейно се възцари тишина. Прозвуча съобщението, че Сети и царица Туя ще заминат за Аварис след два дни, на тринайсетия ден от хояк.
	Чухме как фараон Сети каза на придворния скулптор какво изображение трябва да извае на Стената за прокламации пред Карнак, та посетителите да узнаят, че дворът му се е преместил в Аварис. Поиска изображение на корабен флот. Той и царицата щяха да стоят на носа със златните си корони. В следващата сцена искаше да го изобразят застанал на кея в Аварис.
	Последва кратка тишина, докато скулпторът си водеше бележки, а после чух как гласът на Пасер се обърна към фараон Сети:
	— Негово величество Рамзес би желал да поиска нещо.
	Придворните се размърдаха неловко и златните им гривни задрънчаха шумно в напрегнатото мълчание. Дворът знаеше какво ще поиска Рамзес и Хенутауи се бе погрижила да присъства в Залата за аудиенции за оповестяването му. До нея виждах леопардовия плащ на великия жрец. Макар че не можех да зърна лицето на Рахотеп, си представих как халцедоновото му око се движи, докато слуша процедурата, и как устните му са се опънали в онова негово гротескно ухилване на хиена.
	Рамзес стана от трона си.
	— Татко — подхвана официално той, — след два дни ти ще заминеш от двореца на „Малката“ за двореца на баща си в Аварис. Но преди да потеглиш, бих желал да получа разрешението ти да се оженя за принцеса Нефертари.
	Сред придворните премина вълна от шепот и аз си представих красивото лице на Хенутауи, застинало като погребална маска. Предположих, че Рамзес е погледнал към нея, когато продължи:
	— Аз направих Изет принцеса и своя съпруга. Макар че я обичам, обичам и Нефертари. Принцеса Нефертари е много начетена. Говори осем езика и ще бъде много ценна в тази зала. Тя е…
	— Племенница на царя еретик? — подсказа му Хенутауи.
	— Оттогава минаха много години! — възрази разпалено Рамзес.
	— Не толкова много, че хората да са забравили. — Министър Небамун пристъпи напред и закри Хенутауи от погледа ми. — Твое величество, сама по себе си любовта не е достатъчна, за да направи от една жена добра съпруга.
	— Точно затова сме късметлии, че Нефертари е достатъчно мъдра, за да изпълнява ролята си в тази зала — настоя Рамзес.
	Придворните започнаха да говорят един през друг. Фараон Сети вдигна жезъла си и го стовари двукратно върху подиума.
	— Небамун и Хенутауи, чухме какво имате да кажете. Министър Анемро?
	Министър Анемро стана от една маса в подножието на подиума и аз чух учтивото му обръщение към фараон Сети, преди да продължи по същество:
	— Съгласен съм с великата жрица на Изида. С оглед на бъдещето, ако принцеса Нефертари стане велика съпруга, това ще бъде опасно за управлението на Негово величество.
	В подножието на подиума Рахотеп мълчеше. Рамзес попита с решителен тон:
	— Министър Пасер?
	Пасер се изправи и пръв издигна глас в моя защита.
	— Не виждам никаква опасност в това принцеса Нефертари да стане царица.
	— И аз не виждам — отсече категорично Уосерит.
	Най-после великият жрец на Амон проговори.
	— Макар че нейното семейство уби моя баща и прогони боговете на Египет? — изръмжа той. — Това забрави ли се вече? Във вените й тече кръвта на еретици!
	Фараон Сети стовари жезъла си върху подиума и оповести:
	— Принцеса Нефертари ми е като дъщеря. Не ме интересува каква кръв тече във вените й!
	— Но хората ще ги интересува! — изръмжа Хенутауи. Виждаше, че Сети ще удовлетвори молбата на Рамзес за женитбата, затова добави бързо: — Поне почакайте до женитбата, преди да изберете велика съпруга.
	Тя се обърна към Рамзес:
	— Изчакай да видиш как ще реагират хората. Ако искаш да има мир по време на дългото ти царуване, изчакай церемонията да свърши.
	— Боя се от бунт — изрече предупредително Рахотеп.
	— Изчакай — настоя Хенутауи. — После, ако все още искаш да я издигнеш за царица над Изет…
	— Не бих се изразил така, _над Изет_ — обади се бързо Рамзес.
	— _Вместо_ Изет — поправи се Хенутауи с дрезгав глас. — Значи ще има два повода с две празнични пиршества.
	Фараон Сети въздъхна.
	— Решението за велика съпруга ще почака. Но какво ще каже Нефертари за всичко това? Надявам се, че не си й оказал натиск, за да се съгласи да се омъжи за теб?
	— Доведете я — отговори Рамзес. — Тя сама ще ви каже.
	Погледнах към Мерит, която припряно заоправя перуката ми. Когато видя отворената врата, глашатаят погледна първо към стражите, а после към нас. Бързо станахме.
	— Викат ви в Залата за аудиенции — каза той.
	Минахме след него през огромните врати от гравиран бронз и когато се озовах в помещението, се смаях от огромните му размери. Дори грижливо изработеният модел на Пасер не бе успял да улови истинското величие на залата. „Тук майка ми е седяла с Нефертити, когато е била на моята възраст — осъзнах аз, — и тук е управлявала редом с фараон Хоремхеб.“ Огледах дългото пространство от излъскани плочки със златен сводест покрив над тях. На варовиковите колони бяха изобразени сцени с предишни царе в мигове на триумф. Из цялата зала имаше абаносови столове, гравирани със слонова кост, събрани около дъски за сенет. Помислих си, че обикновено на тези столове седят придворни, смеят се и са готови да разсеят фараона, когато се отегчи.
	Хенутауи и Уосерит наблюдаваха влизането ни, а когато стигнахме до троновете, разгорещеното шепнене между министрите нарасна. Придворните се скупчиха край подиума като дебели чепки грозде. Двете протегнахме ръце напред в знак на покорство и се поклонихме. Когато се изправих, Рамзес ме погледна в очите.
	— Принцеса Нефертари — усмихна се фараон Сети. — Ти се завърна в „Малката“, за да се омъжиш за Рамзес. Но кажи ми — продължи той и се приведе напред, — това ли искаш?
	За миг затворих очи и кимнах.
	— Повече от всичко — прошепнах.
	— И сигурна ли си в това? Синът ми може да бъде много убедителен. Ако се страхуваш да не нараниш чувствата му, бъди спокойна, той ще го преживее.
	— Няма какво да преживява освен моята прекомерна любов — отговорих аз.
	— Прекрасно! — изръкопляска Хенутауи. — Ако страстните пиеси на Озирис изпаднат в положение да им трябва актриса, ще знаем кого да им изпратим.
	— Това не е роля — казах аз простичко и нещо в гласа ми подтикна фараон Сети да се облегне назад на трона си. За миг той остана загледан в мен. Надявах се, че може да види искреността в погледа ми.
	— Нека се оженят — махна с ръка Сети и аз издишах въздуха, който бях задържала досега.
	Рамзес слезе от подиума и здраво ме улови за ръката. Истина беше. Щяхме да се оженим.
	— Помисли какво ще кажат хората! — изпищя пронизително Хенутауи. — Братко, помисли какво правиш!
	— Няма да има коронация. Засега — отстъпи той. — Просто женитба.
	Иззад масата Уосерит попита безразлично:
	— Какво имаш против тази принцеса, Хенутауи?
	Отговорът на Хенутауи беше изречен с ужасяващо сладък тон.
	— Предполагам, това, че е толкова амбициозна и умна — каза тя. — Умната Нефертари, която започна живота си като червей и се превърна в пеперуда.
	— Стига! — предупреди фараон Сети и погледна към великия жрец. — Искам да ги видя бракосъчетани, преди дворът ми да потегли към Аварис. Организирай царска сватба.
	Хиената Рахотеп направи крачка напред и светлината на късното следобедно слънце се отрази в голата му глава.
	— Само за два дни? — попита той. — Може би ще е по-добре, ако Негово величество почака до благоприятния месец фармути.
	„Когато Изет ще роди“ — помислих си аз.
	— Ще се оженим утре — зарече се Рамзес. — Ако не е възможно да приготвим храма на Амон, сигурен съм, че ще успеем с Хатор или Изида.
	Лицето на Рахотеп загуби част от цвета си.
	— Можем да приготвим храма на Амон, Твое величество.
	Хенутауи и другите министри понечиха да заговорят, но фараон Сети се изправи и удари с жезъла си по подиума.
	— Прокламацията ще гласи следното: утре ще се състои сватбата на фараон Рамзес и принцеса Нефертари.
	За първи път царица Туя проговори:
	— Не разбирам защо трябва да стане толкова скоро.
	— Защото кога, ако не утре? — попита Сети. — Можеш ли да знаеш кога боговете ще ни доведат обратно в Тива? Или предлагаш да пропуснем сватбения пир на сина си?
	Ръката на Туя се стегна около каишката на нейния _iwiw._
	— Сигурна съм, че Рамзес ще има много сватбени пирове, които ще пропуснем.
	— Може би. Но не с египетска принцеса.
	Царица Туя се намести обратно на трона си с нещастен вид. Когато ръката й леко се отпусна върху главата на Аджо, _iwiw_ завъртя щастливо опашката си.
	— Кога тогава Нефертари ще поздрави народа? — попита Хенутауи. — Щом ще става царица, трябва да мине през Тива и да види поданиците си.
	Уосерит погледна към брат си.
	— Засега няма нужда Нефертари да излиза пред тях.
	— Защо? — намръщи се фараон Сети. — Нека свикнат да я виждат с Рамзес.
	В този момент бях прекалено погълната от радостта си, за да разбера какво е направила Хенутауи.
	След като делата за деня приключиха, излязохме от залата и Рамзес ме взе в прегръдките си.
	— Утре ще седиш до мен в Залата за аудиенции и никой няма да посмее да каже нищо.
	И разбира се, понеже бях наивна и изпълнена с надежда, си позволих да му повярвам, макар да знаех какво си мислят придворните. Те вярваха, че в жилите ми тече кръвта на леля ми и че ще се превърна в новата царица еретичка.
	Мерит се приближи към мен. Лицето й грееше като лампа с масло.
	— Поздравления, Твое величество. Сигурна съм, че този съюз ще бъде благословен от Амон.
	— Благодаря ти, дойке. Надявах се, че Нефертари ще дойде с мен на арената. Според теб ще бъде ли възможно?
	— Какво? Когато трябва да уредим цял куп неща до утре? — извика Мерит.
	Рамзес се засмя и аз разбрах, че не е очаквал да се съгласи.
	— Трябва да се погрижим за роклята — каза тя, — за перуката, малахита за грима…
	— Според мен това означава „не“ — обърнах се към Рамзес.
	Той сложи ръце на кръста ми.
	— Тогава може ли да дойда при теб довечера? — попита тихо той.
	Придворните ни наблюдаваха, но аз се насилих да не отвръщам на погледа им. „Винаги ще ни наблюдават — напомних си. — Никога няма да можем да се целунем насаме. Някой винаги ще ме гледа и просто трябва да свикна с това.“ Това беше цената, ако обичаш фараон.
	— Разбира се, че можеш.
	Стотици очи проследиха как минавам по коридорите с Уосерит и Мерит и две от тях бяха на Хенутауи. Усмихнах се широко. Ако бях момиче от простолюдието на път да се омъжи за сина на някой селски стопанин, жените от семейството ми никога не биха позволили на съпруга ми да се промъкне в леглото ми, преди да ме е пренесъл през прага на къщата си. Но Рамзес беше фараон. Можеше да постъпва както си иска. С това идване в стаята ми преди женитбата ни той казваше на двора, че не може да пропилее дори една-единствена нощ, преди да се опита да създаде наследник с мен.


>	Глава 10
>	Бракът на фараона започва от водата

	Тази вечер в Голямата зала сякаш целият двор видя червея, който се бе превърнал в пеперуда. Всички жадуваха да видят племенницата на царицата еретичка, която Рамзес щеше да вземе за съпруга.
	На дългата излъскана маса на подиума един прислужник ме поведе към мястото ми между Рамзес и Уосерит. Изет бе настанена до царица Туя. Изпитах съжаление към Изет, която не бе достатъчно благоразумна да се смее и да се преструва на радостна. Макар че трябваше да се чувства триумфираща, защото носеше първото дете на Рамзес, лицето й бе кисело като тамаринд. Запитах се дали това не се дължи на факта, че той не се е оказал онзи съпруг, когото си е представяла. Знаех, че обича великолепните бижута и подплатените с кожа плащове, но какво общо имаха те двамата с Рамзес? Ако Изет обаче изглеждаше мрачна и намръщена, седналата срещу нея Хенутауи изглеждаше в най-добро разположение на духа. Министрите се смееха на шегите й и когато ме видя, тя оповести весело пред цялата маса:
	— Ето че пеперудата се излюпи.
	Рамзес обаче долови острата нотка в гласа й.
	— Тя _наистина_ е като пеперуда — рече той. — Остана скрита за една година и се появи по-красива и надарена от всякога.
	— Когато ми каза, че няма да стане жрица на Хатор, се притесних, че няма да си намери място в Тива — обърна се Уосерит към сестра си. — Но изглежда, че си е намерила — на най-високото стъпало.
	Усмивката на Хенутауи се стопи, а на лицето на Рахотеп се изписа огромно огорчение.
	— Хайде — подкани бодро Уосерит, — нека вдигнем чаши.
	Тя вдигна виното си и останалите на масата последваха примера й.
	— За принцеса Нефертари — каза тя.
	— За принцесата — повтори везир Анемро, макар че се запитах коя принцеса има предвид.
	— И да се надяваме, че във вените й не тече проклятието на царя еретик.
	Хенутауи бе отишла твърде далеч. Фараон Сети стисна силно чашата си.
	— Нефертари е също толкова еретичка, колкото и _ти._ Смятам, че ще взема добри решения в Залата за аудиенции. Може все още да не се радва на всеобща любов и известност, но в никакъв случай не е глупачка.
	Цялата маса разбра кого има предвид, но никой не посмя да погледне към Изет.
	Царица Туя поклати глава, а Рамзес добави възмутено:
	— Освен това тя е моя _съпруга!_
	Но фараон Сети остана безмълвен и скоро започнаха да носят димящи купи с печени патици от кухните.
	Рамзес се обърна към мен.
	— Съжалявам — каза тихо той.
	Усмихнах се така, както ме бе учила Уосерит за случаите, когато щях да се сблъскам с разочарование.
	— Мисля, че дворът чака молитвата ти.
	Рамзес погледна към баща си, който кимна, стана от трона си и зачака залата да утихне.
	— Посвещаваме този пир на фараон Сети Велики, обичан от Амон, който отвоюва за Египет цяла дузина земи.
	В залата се надигна вълна на шумно одобрение и Рамзес продължи:
	— Нека боговете бдят над теб по време на пътуването ти до Аварис и нека видят радостния съюз утре, който ще го предшества.
	Радостният вик на двора отекна под колоните, защото щеше да е глупаво да реагират по друг начин. Но се запитах колко ли от тези придворни също като великия жрец на Амон имат бащи и дядовци, убити от Ехнатон и Нефертити.
	Докато ехото все още гърмеше, Сети се наведе към мен и прошепна:
	— Позволявам ти да се изложиш на опасност в този двор. Но в цял Египет няма друга, която повече да искам да видя на трона до сина си… Знаеш ли, че ако Пили беше жива, това щеше да е годината и на нейната женитба? Двете щяхте да сте като сестри в сватбените си лодки.
	Той ме потупа по ръката и в този миг аз проумях защо винаги ме бе обсипвал с толкова нежни грижи.
	— Благодаря ти — казах му. — Ще се опитам никога да не те разочаровам.
	Той се усмихна, но не на мен. Погледът му изглеждаше взрян някъде безкрайно далеч и щеше да мине много време, преди да разбера, че женитбата на сина ти може да те накара да изпиташ и щастие, и скръб. Разбира се, бащата се надява за всичко най-хубаво в бъдещето, но освен това си спомня и за близките, които не са тук на празника. А когато синът започне да създава наследници и съзидателното колело на Хнум започне да се върти все по-бързо и по-бързо, самият той трябва да започне да си представя как неговото собствено грънчарско колело се забавя. Но тогава бях прекалено млада, за да го разбера.

	* * *

	В настлания с плочки коридор пред стаята ми ме чакаше Аша. Беше скръстил ръце на гърдите си. На светлината на факлите огледах изпитателно лицето му, за да видя дали е сърдит. Веднага щом ни видя, той се изправи и Уосерит дискретно влезе в стаята ми заедно с Мерит.
	— Аша — казах внимателно, — съжалявам, че тази вечер не можахме да поговорим в Голямата зала.
	— Беше обкръжена от придворни. Ще трябва да свикна.
	Стори ми се, че от гърдите ми е паднал тежък камък, и когато Аша пристъпи към мен, аз отвърнах на прегръдката му.
	— Много се радвам за теб — рече той.
	— Но нали ми каза…
	Той кимна.
	— Това беше преди да разбера колко много Рамзес се нуждае от теб.
	Тази дума ме накара да потръпна. Нуждаеше ли се от мен или ме обичаше?
	— Но все още мисля, че си избрала опасна пътека. Фараонът иска утре да се срещнеш с хората. Иска Рамзес да види реакцията им, преди да избере велика съпруга. Харемът е пълен с жени.
	— Ако си дошъл да ме обиждаш…
	Аша ме сграбчи за ръката.
	— Нефертари, аз само се опитвам да ти кажа истината. Фараон Сети и Рамзес живеят защитени от бурите в този дворец. _Аз_ виждам хората на улиците. Чувам какво говорят. И утре трябва да внимаваш.
	Видях тревогата в очите му и кимнах.
	— Ще вземем стражи — уверих го.
	— Погрижи се да са достатъчно. Поне две дузини, все едно какво казва Рамзес.
	— Наистина ли мислиш, че ще бъдат толкова ядосани? — прошепнах.
	— Не знам. Има много хора, които още помнят… — но не довърши изречението. — Това ще бъде четвъртата година, в която Нил не приижда, и се говори, че в по-бедните райони на Тива хората вече гладуват. Ако до края на този месец реката не прелее над бреговете си, ще започне глад и хората ще искат да обвиняват някого.
	Почувствах как кръвта се отдръпва от лицето ми.
	— Нали нямаш предвид мен?
	— Просто бъди готова.
	— Ще бъда — уверих го.
	Двамата се разделихме и аз влязох в стаята си. На светлината на мангала лицето на Уосерит изглеждаше изострено и красиво.
	— Как е Аша?
	— Тревожи се какво може да се случи утре — отговорих.
	— Значи е добър приятел. Аз невинаги ще бъда в двореца, за да ти помагам, Нефертари, затова трябва да се научиш да разпознаваш на кого можеш да вярваш и на кого не. След като се омъжиш за Рамзес, никой в „Малката“ няма да ти казва истината.
	— Мерит — възразих аз.
	— Да, Мерит. Тя ще може да чува шепота в коридорите на двореца, но кой ще ти казва за заговорите, които са по-близо до трона ти? Заговорите в Залата за аудиенции?
	Помислих си за думите на Сети за опасния път, който бях избрала.
	— През онези вечери, които Рамзес ще прекарва с Изет — предложи тя, — можеш да се срещаш с Пасер в неговата стая. Можеш да му вярваш, че ще ти казва какво наистина се случва в Тива. А когато мога, и аз ще присъствам.
	Пламъците на мангала осветяваха изображенията в старата й стая и докато стоях там, загърната в прекрасния й плащ, отново се запитах защо прави толкова много за мен. Тя бръкна в ленения си пояс и извади малка статуетка на Хатор.
	— За довечера. Сложи я под възглавницата си, и тя ще ти донесе плодовитост.
	— Благодаря ти — прошепнах и прокарах палец по лицето на богинята. Беше изваяна от абаносово дърво и с високото украшение _modius_, което носеше и великата й жрица, с малките рога и слънчевия диск.
	— Утре всичко ще мине добре — увери ме Уосерит. — Бъди смела.
	Прегърна ме и вратата се затвори зад гърба й. Мерит веднага дотича от стаята си до моята.
	— Реши ли кое масло искаш за косата си?
	Поклатих глава.
	— Тогава кой крем ще използваме?
	— Не знам.
	— Побързай, господарке! Фараонът идва!
	В стаята за преобличане съблякох роклята си, а Мерит напълни ваната с гореща вода.
	— Какво има, господарке? Утре ще се омъжиш, и ще бъде свършено!
	Тя опита водата с ръка и ми махна да вляза.
	— Аша току-що ми каза, че трябва да съм готова за всичко — поделих аз.
	По повърхността на водата затанцуваха дъги от процеждащата се светлина от лампите. Когато влязох вътре, усетих лотосовото масло, което Мерит бе добавила, за да направи кожата ми по-гладка.
	— Какво означава „всичко“? — попита Мерит и започна да мие косата ми.
	— Това е четвъртата година, в която Нил не приижда… ами ако обвинят мен?
	— Защо говориш такива неща? Ти си египетска принцеса, а не някоя всемогъща богиня. Сигурна съм, че хората разбират разликата.
	Когато се изкъпах, Мерит избърса краката ми и ми подаде чиста риза. Седнах пред огледалото и се загледах изпитателно в отражението си, докато тя разресваше косата ми. Отворих най-ниското чекмедже на раклата си и извадих крема, за който Мерит бе отишла в най-отдалечения пазар в цяла Тива. Втрих го в ръцете си, а после и надолу по краката си.
	Някой почука на вратата. Брадичката на Мерит се заклати трескаво.
	— Бързо!
	Втурнах се към леглото, подпрях се на възглавниците, оставих косата си да се разпилее по белия чаршаф и когато Мерит отвори вратата, затаих дъх, да не би да се окаже сън.
	Но тя се поклони много дълбоко.
	— Твое величество.
	— Дойке Мерит — поздрави я на свой ред Рамзес.
	— Принцеса Нефертари те очаква.
	Тя посочи към леглото и когато стигна до вратата на стаята си, каза високо:
	— Лека нощ, господарке.
	Когато вратата се затвори, Рамзес погледна към мен и двамата се засмяхме.
	— Тя ще чака цяла нощ от другата страна на вратата — прошепнах аз.
	— Както подобава на добра дойка — пошегува се той. — В случай че изкрещиш и побегнеш.
	Приближи се към леглото и аз свалих короната _nemes_ от челото му, прокарах пръсти през косата му.
	— Както вече направи веднъж — каза тихо Рамзес.
	Болката в очите му прониза сърцето ми.
	— Но сега съм тук — напомних му и оставих роклята, която носех, да падне от едното ми рамо. — Тук с теб, завинаги.
	— И този път няма да те оставя да избягаш.

	* * *

	На сутринта двамата с Рамзес излязохме от стаята му, отправихме се към езерото и оглушителните викове на придворните, които очакваха пристигането ни, навярно стигнаха до ушите на самите богове. Рамзес взе ръката ми в своята, а министрите от двора на Сети ни заобиколиха, говореха и се усмихваха, сякаш през цялото време бяха поддържали идеята за женитбата ни. Макар че Изет бе заявила, че е неразположена, и бе останала в „Малката“, всички останали от двора присъстваха. Дори царица Туя ми се усмихна. Нейният _iwiw_ оголи зъби и в кльощавото му гърло се надигна ниско ръмжене.
	— Здравей, Аджо — казах весело.
	Усмихнах се при мисълта, че може никога повече да не ми се наложи да го видя. Довечера пирът щеше да е и в чест на женитбата ми, и на сбогуването. На сутринта фараон Сети и половината от двора му щяха да отплават за двореца в Аварис. Рамзес бе получил цялостна подготовка в Залата за аудиенции; сега щеше да управлява Горен Египет самостоятелно. Баща му, чиято възраст напредваше, щеше да властва в столицата на Долен Египет, където от него щеше да се изисква по-малко. Това преместване бе планирано от много години, но макар Рамзес открай време да знаеше за него, устните му се извиха скръбно надолу, когато погледна към отсрещната страна на езерото. На изток хоризонтът бе закрит от огромните кораби на баща му. Те се издигаха над водата като бременни чапли, натоварени с някои от най-ценните съкровища в Тива: статуи от абаносово дърво, гранитни маси, и столове, носилки с широки лъвски лапи вместо крака. Макар че някои царе оставаха в същия град като своите съуправители и управляваха от същата зала за аудиенции като тях, фараон Сети жадуваше за по-прост живот. В Аварис нямаше да има толкова много молители, а в летния си дворец по-близо до морето никога нямаше да му се наложи да търпи онази жега, която изсмукваше от въздуха самия живот, както ставаше почти всеки месец в Тива.
	Дворът се бе събрал на пристана. Докараха до брега малка позлатена лодка, която можеше да побере само трима души: мен, Мерит и лодкаря. След като фараон Сети дадеше разрешението си, щяхме да изминем по вода краткото разстояние до храма в Карнак. Зад нас Рамзес щеше да потегли в собствената си златна ладия, придружаван от родителите си и воден от един-единствен воин от армията на фараона: Аша. Дворът щеше да ги последва във флотилия от ярко боядисани лодки. Когато веднъж попитах Мерит защо бракът на фараона започва от водата, а не от сушата, тя ми отговори, че това е, защото Египет се е родил от водната стихия на Нун и че щом такава плодородна земя е могла да се роди от водата, значи от нея ще се роди и плодовит брак.
	Застанах на кея, отделена от Рамзес от стотици придворни, облечени в най-белите си ризи и украсени с най-хубавото си злато, и зачаках фараон Сети да даде разрешението си. Когато се разнесе пронизителният звук на няколко тръби, фараон Сети каза нещо, което не можах да чуя. Но навярно бе дал разрешение да потеглим, защото Мерит ме улови за ръката и ме поведе към лодката. Помогна ми да се кача и намести плаща ми така, че да се надипли около краката ми като лотосово цвете. После седна до мен сериозна като Пасер. Когато отворих уста да кажа нещо, тя категорично поклати глава. Трябваше да бъда мълчалива булка, отправила се боязливо към съдбата си, макар че сърцето ми преливаше от щастие. Знаех, че не бива да се обръщам. Не исках да приличам на гъска, която проточва врат да види какво се случва във всички посоки, затова се загледах напред, докато нашата лодка излизаше от езерото пред двореца и навлизаше в главното течение на самата река. На бреговете се бяха струпали хиляди хора, жадни да видят как дворът минава по водата под златните знамена на фараона. Бяха крещели оглушително за Изет в деня на сватбата й, но сега цареше тишина.
	Погледнах към Мерит, в очите на която се четеше същата тревога като в моите. Сякаш някой бе взел тежък чаршаф от лен и го бе пуснал пред хората на брега. До реката достигаше само приглушеният шум от викове на деца и Мерит обърна проницателния си поглед към лодкаря.
	— Какво говорят в Тива? — попита тя.
	— В Тива ли? — повтори той.
	— Да! Какво казват за нея? Тя вече знае, че е племенница на Еретичката. Каквото и да кажеш, няма да я учудиш. Просто ни кажи истината, за да сме подготвени.
	Човекът погледна към мен и на лицето му се изписа печал.
	— Откакто вчера фараон Рамзес оповести намерението си да се ожени за принцесата, господарке, се говори, че може тя да е причината за глада през всички тези години.
	Гласът му потрепери.
	— Смятат, че е донесла лош късмет на този град. Нейните _akhu_ са разгневили боговете толкова много, че ако фараонът я вземе за жена, те докрай ще се отвърнат от Египет. Съжалявам, принцесо.
	Стиснах с две ръце страните на лодката, за да не позволя ненадейното замайване да ме надвие, и погледнах напред към недружелюбните лица на хората на брега. Мълчанието им беше ужасяващо. Какво чакаха? Рамзес да промени решението си?
	Когато стигнахме до кея пред храма, един млад жрец протегна ръка надолу, за да ми помогне. Около нас се събра тълпа от жрици, които пееха и разтърсваха дългите си бронзови систруми. Преведоха ни през портите на Карнак и ние последвахме шумното дрънчене на инструментите им към сърцето на светилището, където се изкачих на подиума и зачаках Рамзес. Когато влезе, погледът му срещна моя. А после единственото, което можех да видя, беше великият жрец, застанал пред мен. Той взе от олтара съд с масло, вдигна го над главата ми и напевно изрече:
	— В името на Амон принцеса Нефертари, дъщеря на царица Мутноджмет и военачалника Нахтмин, е свързана с фараон Рамзес.
	Хвърлих крадешком поглед към тълпите придворни, изпълнили светилището. Великият жрец се приближи до Рамзес.
	— В името на Амон фараон Рамзес, син на фараон Сети и царица Туя, е свързан с принцеса Нефертари.
	Рамзес затаи дъх, докато маслото се изливаше над короната му _nemes._ Оставаше само още един символичен жест.
	Рахотеп извади от робата си златен пръстен. Рамзес го сложи на безименния ми пръст, тъй като от този пръст тръгва вена, която води право към сърцето. Сега носех два пръстена — единият със знака на семейството ми, а другият — с йероглифи с името на Рамзес. Пръстенът на Рамзес беше златен, с абаносов камък и като го сложи на пръста ми, той „завладя“ сърцето ми. Като _shen_, форма без начало и без край, двамата бяхме свързани до края на вечността.
	— Съединени и благословени пред Амон — оповести великият жрец.
	Рамзес вдигна ръката ми над ликуващите придворни във вътрешното светилище, които щяха да се насилят да изглеждат щастливи дори ако се бе оженил за _iwiw_ на майка си.
	— Готова ли си? — попита той.
	Щяхме да минем от храма през града и да се качим на лодката от кея пред пазара. Само току-що коронясани особи правеха подобна обиколка. Кимнах, а той пое здраво ръката ми в своята, стисна я и тръгна напред.
	Шумът от процесията стана оглушителен. Жриците на Изида свиреха на тамбурините си, а служителките на Хатор пееха, докато минавахме през великолепните зали на Карнак и влизахме в града. Улиците бяха изпълнени с хиляди хора, но аз видях с нарастваща тревога, че само шепа от тях размахваха палмови клонки или надаваха радостни викове. Минахме през пазара. Шумът на процесията ни контрастираше неловко с продължаващото мълчание на хората. Рамзес вдигна ръката си в моята и изкрещя ликуващо:
	— Принцеса Нефертари!
	Зад нас дворът повтори вика му, но на улиците старите жени ме гледаха, скръстили ръце на гърдите си. В края на пазара една старица изкрещя:
	— Още една царица еретичка!
	И тогава хората на пазара започнаха да крещят:
	— _Е-РЕ-ТИЧ-КА! Е-РЕ-ТИЧ-КА!_
	— Спрете ги! — изкрещя гневно Рамзес.
	Стражите му стегнаха кръга си около нас, но викът на хората бързо се извисяваше до трескави висоти. Дори децата, които не знаеха какво крещят, ме гледаха с присвити очи и викаха: „Още една царица еретичка!“
	Жриците извисиха глас, за да заглушат виковете на хората, но това скоро се оказа невъзможно. Рамзес може би щеше да заповяда да отблъснат със сила тълпата, която напираше към нас. Но сред нея имаше стари жени и деца, затова той изкрещя:
	— Обратно към лодките!

	* * *

	След като се отделихме от пристана, Рамзес ме взе в прегръдките си и започна да ме успокоява. Аз цялата се тресях. Лицата на жените бяха ужасна гледка. Много от младите момичета плачеха, заровили лице в дланите си. Хенутауи попита:
	— Виждали ли сте _някога_ нещо подобно?
	Царица Туя попи очите си с кърпичка и от устните й се изтръгна ридание.
	Погледнах към Рамзес и първа изрекох притеснителната истина.
	— Няма да можеш да ме направиш царица.
	— Те ще си променят мнението! — зарече се той. — След като те опознаят…
	Но погледна към баща си и в този разменен поглед се съдържаше цял разговор.
	— А сега, към пира! — подкани ни Уосерит. — Очаква ни празник.
	Но доброто й настроение изглеждаше неискрено и придворните, които плаваха на нашата лодка, бяха мълчаливи.
	В Голямата зала веселият смях на прислужниците и успокоителното пращене на огньовете контрастираха с настроението на двора. Помещението бе изпълнено със силен аромат на вино и печена патица, а при влизането ни засвириха музиканти. Фараон Сети се качи на подиума, сякаш не се бе случило нищо, а аз заех мястото си до Рамзес на масата. Понеже дворът знаеше задълженията си, ненадейно се разрази веселие, започнаха танци. Дори и младите момичета си бяха избърсали очите и отново бяха гримирали бузите си, сега, когато страхът беше отминал.
	Фараон Сети взе ръката ми в своята.
	— Каквото и да беше направила, нямаше да промени нищо — каза той. — Те не знаят, че ти си моя дъщеря, така, както Рамзес е мой син.
	Наведох глава засрамена. Това беше последният ден, в който Сети щеше да властва в този дворец, а вместо да напусне Тива триумфално, щеше да замине, питайки се дали при следващото си посещение няма да завари бунт. После забелязах, че докато другите заемаха местата си, нашата маса на подиума оставаше празна.
	— Къде са Уосерит и Хенутауи? — попитах аз.
	Рамзес проследи погледа ми.
	— И къде са министрите?
	Той стана от трона си и се обърна към баща си:
	— Те се срещат без нас!
	Фараон Сети поклати глава.
	— Утре това ще стане твоят град — напомни му той. — Какво ще направиш?
	Рамзес ме повлече със себе си, двамата слязохме тичешком от подиума и прекосихме Голямата зала, докато придворните бързаха да се махнат от пътя ни. Рамзес отвори със замах вратите към Залата за аудиенции. Разговорът вътре веднага спря.
	В подножието на подиума стояха Аша и баща му. Присъстваха всички министри и военачалници на Египет, както и Уосерит и Хенутауи. Уосерит ме стрелна с предупредителен поглед.
	— Какво става тук? — попита властно Рамзес.
	— Твое величество — подхвана Рахотеп, — мисля, че знаеш защо сме се събрали.
	— Зад гърба ми? — попита гневно Рамзес и изгледа застрашително Аша.
	— Народът — обади се остро Хенутауи — е против Нефертари, както те предупредих…
	— И кой управлява това царство? — попита гневно Рамзес. — Народът или аз?
	— Хората надигнаха ли се срещу Изет, когато се ожени за нея? — отвърна бързо Хенутауи. — Крещяха ли „царица еретичка“ по улиците?
	— Изет не беше принудена да мине през целия град — намеси се Уосерит. — Доколкото си спомням, идеята беше твоя.
	Хенутауи се нахвърли върху сестра си. Почувствах се така, сякаш наблюдавах как една лъвица напада друга, горда също като нея.
	— Какво твърдиш — че аз съм го замислила?
	— Не знам — отговори спокойно Уосерит. — Колко приношения в храма ще трябва да предложиш, за да купиш хората?
	Пасер излезе напред.
	— Дайте време на хората. Те не са виждали принцесата в Залата за аудиенции. Тя е мъдра и справедлива.
	Хенутауи се усмихна сладко и аз разбрах, че предстои нещо свирепо.
	— Министър Пасер е готов да каже и направи всичко, което се харесва на сестра ми — отвърна злобно тя. — Вслушай се в гласа на здравия разум!
	Поставих длан върху ръката на Рамзес.
	— Вярно е.
	Всички се извърнаха стъписани, а Уосерит ме погледна със странно изражение. Аз обаче си помислих за омразата, която видях по улиците. Дори Хенутауи да беше платила на жените да крещят, те все пак бяха достатъчно гневни, за да изложат живота си на опасност, издигайки глас срещу фараона.
	— Спомни си какво се е случило по времето на Ехнатон — казах аз.
	— Изчакай, преди да избереш царица — предложи Рахотеп. — Чакането няма да навреди на нищо и на никого.
	— Колко да чакам? — попита Рамзес.
	Бащата на Аша, военачалникът Анхури, досега бе слушал безмълвно, но сега излезе напред.
	— Ако фараонът не избере велика съпруга, как ще подредим троновете на подиума? Кой ще приема молителите?
	— Може да има два трона от двете страни на фараона — предложи Рахотеп и другите министри бързо извисиха недоволни гласове.
	— _Два_ трона от двете страни на фараона? — възкликна Уосерит. — И те и двете ще носят диадемата на принцеса? Нито една от двете няма да бъде царица?
	— Хората се разгневиха, когато ме видяха до Рамзес — промълвих с болка в сърцето. Не можех да погледна Уосерит в очите.
	— Дай си време, преди да решиш — предложи Хенутауи, възползвайки се от предимството си. — Постави три трона на подиума. В Залата за аудиенции остави да разделят молителите между двете принцеси.
	— Тогава кой ще бъде наследникът на фараона? — попита Уосерит. — Децата на Изет или на Нефертари?
	— На Нефертари, разбира се. — В гласа на Рамзес звучеше упоритост.
	— _Ако_ хората я приемат — наблегна Хенутауи.
	Рамзес погледна към мен. Аз не се опитах да възразя и той каза тихо:
	— Ще изчакаме. Но този двор знае коя ще е по-добрата царица за Египет.

	* * *

	— Ти постъпи правилно — рече тихо Мерит.
	Наблюдавах как прислужничките пълнят ваната ми с гореща вода. След като си тръгнаха, се свих вътре и обгърнах коленете си с ръце.
	— Трябваше да видиш лицата им — прошепнах.
	— Видях ги, господарке. Не беше чак толкова ужасно, колкото си мислиш.
	— Но от челото на процесията — промълвих аз и очите ми се наляха със сълзи — лицата им изглеждаха изпълнени с такава омраза.
	Някой почука кратко на вратата, тихо, като прислужничка, и аз отговорих, без да се замислям:
	— Влизай.
	Нито една от двете ни не се обърна.
	— И ти, и аз знаем, че единствената причина Пасер да предпочита мен е Уосерит.
	— Не мисля, че си справедлива към себе си.
	И двете с Мерит рязко се обърнахме. От тъмнината на вратата изплува лицето на Уосерит.
	— Дори Пасер да не беше влюбен в мен, смятам, че нямаше да иска да види глупачка като Изет в Залата за аудиенции.
	Очевидното смайване, изписано на лицето на Мерит, я накара да се разсмее.
	— Това не е никаква тайна.
	Станах, излязох от ваната и се увих в дълга ленена роба, преди да се присъединя към Уосерит пред мангала.
	— Нефертари попита защо искам да й помогна да стане велика съпруга — продължи тя и се настани на най-големия стол. — Казах й, че го правя колкото заради нея, толкова и заради себе си. Не само че наистина се страхувам от възможността Тива да се превърне в град, в който Хенутауи е толкова богата, колкото й се иска да бъде, но и се боя какво може да направи сестра ми от ревност.
	— Но от какво може да ревнува тя? — попита Мерит.
	— Че аз бях първата, която поискаха за жена.
	Седнах и назовах по име мъжа, за когото говореше.
	— Министър Пасер?
	Уосерит кимна.
	— Пасер попита баща ми дали можем да се оженим. Тогава бяхме на седемнайсет и бяхме учили заедно в едубата. Обучаваха го за длъжността на министър. Но когато Хенутауи чу, че Пасер иска да се ожени за мен, полудя от ярост. Пред вратата й се бяха наредили поне сто мъже, но тя не можеше да понесе мисълта, че пред моята има дори един. Отиде при баща ни и го помоли да не я срами, като ми позволи да се омъжа преди нея. Той я попита има ли някой, за когото иска да се омъжи. Тя каза, че има. Пасер.
	— Можела е да поиска когото пожелае! — възкликнах аз. — Дори принц от някоя чужда държава!
	— Египет никога не дава своите принцеси на чужди владетели — поправи ме Мерит.
	— Тогава синът на някой друг министър — настоях аз. — Или някой богат търговец. Или някой принц, готов да заживее в Египет.
	— Вярно е. По онова време красотата на сестра ми беше също толкова примамлива, колкото и сега. Когато Хенутауи каза, че иска Пасер, баща ми го повика в Залата за аудиенции и го попита коя сестра ще избере.
	— И Пасер е избрал теб.
	— Да. И когато го каза на фараона, Хенутауи се зарече никога да не се омъжи.
	— Така че и ти никога да не можеш да се омъжиш.
	Мерит цъкна с език.
	— Колко жестоко!
	— Ако Изет стане велика съпруга, а Хенутауи нашепва в ухото й, за мен и Пасер няма да има надежда. Но сега ти си тук и си струва да рискувам…
	Жестокостта на думите й ме накара да потръпна. Аз бях само фигура за сенет, която тя бе излъскала и преместила по дъската за своя собствена изгода.
	Уосерит видя изражението ми и разбра колко предадена се чувствам.
	— Ако не те харесвах, никога не бих те предложила за велика съпруга на Рамзес, каквото и да ми донесе това. Има по-важни неща от това дали ще се омъжа, или не. Стабилност в царството и мъдра царица на трона. Ти ще получиш това, което искаш, и може би един ден и аз ще получа това, което искам. И ако можем да си помогнем една на друга да го постигнем…
	— Но баща ти вече го няма — възразих аз. — Сега не можеш ли да се омъжиш?
	— И да напусна храма на Хатор? — попита Уосерит. — Защо? Ако Изет стане царица, а аз се омъжа за Пасер, какво ще стане с него, след като брат ми си отиде?
	— Хенутауи и Изет ще го прогонят от двора и той ще загуби всичко.
	Уосерит кимна.
	— Но защо не си ми казала всички тези неща?
	— Защото и без това носиш на плещите си тежък товар. Не ти трябва и бремето на моята участ. Първата ти отговорност е към Рамзес, а после към народа на Египет.
	Погледнах към Мерит, която разбра какво ще попитам.
	— Мислиш ли, че тези хора ще се вдигнат на бунт заради мен?
	Уосерит ми отговори честно.
	— Може да се случи всичко — рече тя. — Особено когато нивото на Нил е ниско. Какво казва Рамзес?
	— Ужасен е — прошепнах аз.
	— Добре. Ти никога няма да споменаваш за възможността да станеш велика съпруга. Той е взел решение да изчака. Остави Изет да се оплаква и да го отблъсква от себе си. Ти ще мълчиш, ще понасяш търпеливо страданието си и той ще те обикне още по-силно.
	— А решението му? — попита Мерит.
	— Зависи колко бързо Нефертари може да промени мнението на хората — като прояви мъдрост и здрав разум в Залата за аудиенции. Утре фараон Сети ще замине и в Тива ще остане да управлява само фараон Рамзес. Тя трябва да си изгради репутация на по-умната от двете принцеси.
	— Аз съм опасност за трона на Рамзес — промълвих. — Днес постъпих ли правилно в Залата за аудиенции?
	Уосерит се поколеба.
	— Ти го спря, когато неговата припряност можеше да те направи царица още тази вечер. Ти постави египетското царство и доброто на Рамзес преди своите. — Тя се усмихна тъжно. — Наистина го обичаш.
	Кимнах. Обичах го и знаех, че такава любов може да ми струва скъпо.

	* * *

	По-късно същата вечер, когато Рамзес дойде в спалнята ми, Мерит изчезна в стаята си. Нямаше нужда той да казва нищо. Прегърна ме и ме погали по косата.
	— Съжалявам — не спираше да повтаря той шепнешком. — Съжалявам за това, което се случи.
	— Няма нищо — отговорих, но и двамата знаехме, че има. В ден, в който Египет трябваше да празнува, хората не биха могли да бъдат по-гневни. Бяха се надигнали срещу стражите на фараона — нещо, което не се бе случвало от дните на Ехнатон.
	— Утре — обеща Рамзес — всичко ще бъде различно. Мястото ти не е на улиците в Тива. Мястото ти е до мен, в Залата за аудиенции.
	Той ме поведе към ръба на леглото и извади от плаща си някакъв увит в плат предмет.
	— За теб — каза тихо той.
	Ленената обвивка бе изрисувана с изображения на Сешат, богинята на учението. Когато разкрих подаръка вътре, си помислих, че сърцето ми ще спре да бие. Вдигнах тежкия свитък към маслените лампи и бавно развих папируса, докато светлината осветяваше оцветения текст.
	— Рамзес, къде я намери? — попитах аз. В ръцете си държах история на всички големи царства на света, от Хати до Кипър, написана първо с йероглифи, а после и на езика на всяка страна. Дори Пасер не притежаваше подобна книга.
	— Писарите я съставяха за теб повече от година.
	— _Година?_ Но аз бях в храма на Хатор…
	Млъкнах, защото осъзнах какво има предвид. Цялото нещастие от следобеда се стопи. Нямаше значение, че народът ме мрази. Паднахме на леглото и през тази нощ мислехме само един за друг.


>	Глава 11
>	Залата за аудиенции

	Това, което трябваше да бъде триумфалното заминаване на фараона от Тива, се превърна в тихо сбогуване край езерото. Питах се дали дворът е толкова разгневен на Сети, колкото на мен. Той бе позволил женитбата ми с Рамзес да се състои и знаеше, че ако в Тива избухне епидемия или още по-голяма суша, вината навярно ще падне върху мен. Преглъщайки сълзите си, Туя прегърна единствения си син. Изражението на Рамзес беше сериозно. Никой не знаеше какво може да се случи, след като корабите на Сети отплават, и над виковете на чайките го чух как напомня на Рамзес:
	— Половината от войската ми остава тук. Ако се заговори за бунт…
	— _Няма_ да има бунт.
	Това обаче не задоволи Сети.
	— Накарай хората си да държат града под око. Четирима министри остават с теб. Прати някой от тях да повърви по улиците и да чуе какво говорят хората. Сега това е твоята столица.
	Зад него белият дворец „Малката“ блестеше като перла на фона на притъмняващото небе.
	— Нейната слава ще бъде отражение на царуването ти. Трябва да започнеш да възстановяваш храма в Луксор. Нека хората видят, че за теб няма нищо по-важно от това, да отдадеш почит на боговете.
	После Сети ме повика с украсения си със скъпоценен камък пръст.
	— Малката Нефертари.
	Прегърнах го с всички сили.
	— Искам да внимаваш на източния бряг — предупреди ме той. — Прояви търпение към хората.
	— Ще проявя — обещах му.
	После Сети ме хвана за ръката и ме отведе настрана. Бях сигурна, че ще спомене нещо за случилото се на улиците предишния ден. Но вместо това той продължи със затворнически шепот:
	— Освен това искам да се грижиш за сина ми. Рамзес е прибързан и има нужда от човек със здрав разум…
	Изчервих се.
	— Мисля, че трябва да говориш с Аша…
	— Аша ще предпазва сина ми от неприятности на бойното поле. Притесняват ме неприятностите в двора. Не всички живеят според правилата на Ма’ат и подозирам, че зад тези твои хубави зелени очи ти добре го знаеш.
	Сети отстъпи назад. Посегнах да прегърна Туя за сбогом и тогава Аджо се опита да се откъсне от каишката си и щракна със зъби във въздуха.
	— Стига толкова! — укори ме Туя и ми отправи продължителен поглед изпод широката си нубийска перука. — Той никога не лае никого другиго.
	Тръбите изреваха и въздухът се изпълни с дрънчене на систруми. Сети и Туя се качиха на борда и скоро ни помахаха от кърмата на кораба си. Двамата с Рамзес им помахахме в отговор и тогава до нас се появи Изет и попита:
	— Какво е усещането да си фараон на цяла Тива?
	Рамзес погледна към нея, сякаш питаше как може да задава подобен въпрос.
	— Самотно — отговори той.
	До Залата за аудиенции оставаше един час и когато дворът се върна в двореца, Рамзес взе ръката ми в своята и всички разбраха къде смята да прекара това време. Все пак бяхме женени само от един ден.
	По времето, когато Мерит почука на вратата и ни каза, че молителите са дошли, Рамзес вече не се чувстваше толкова самотен. Улових го за ръката и двамата влязохме заедно в Залата за аудиенции, където глашатаят помпозно обяви пристигането ни. Вътре се бе събрал целият двор. Придворни играеха на ашици до топлите мангали, а край подиума се бяха настанили музиканти, които свиреха на двойните си флейти и лири. В дъното на стаята се смееха жени, няколко възрастни дами от благородно потекло, увити в топли кожи, играеха сенет. Обстановката изглеждаше по-подходяща за пиршество в Голямата зала, отколкото за решаване на държавни въпроси и аз останах стъписана.
	— Винаги ли е толкова весело?
	Рамзес се засмя на учудването ми.
	— Докато не започне работата.
	— И къде отиват тогава всички тези хора?
	— О, повечето ще останат. Но музикантите ще си тръгнат, а придворните ще млъкнат.
	По средата на Залата за аудиенции министрите вече се бяха настанили на масите си. При преминаването ни станаха и аз кимнах кратко на Пасер.
	— Твое величество — измърмориха те. — Принцеса Нефертари.
	Зърнах окървавеното око на Рахотеп и си помислих: „Той ще ми изпрати всички трудни молители. Ще се опита да ме постави в неудобно положение.“
	На подиума Изет вече бе заела трона си. Носеше широко колие, което не бях виждала никога преди, и бе оставила предната част на тежкия си плащ отворена, за да напомни на двора за издутия си корем. „Вече минаха пет месеца, остават само четири — помислих си аз. — Ако роди син, преди да е оповестено коя е великата съпруга, нейното дете ще бъде наследник на египетския трон, докато Рамзес не реши другояче.“
	Знаех, че всички ме гледат, и бях внимателна, докато се изкачвах по стъпалата. Троновете бяха поставени толкова близо един до друг, че ако пожелаеше, Рамзес можеше да разпери ръце и да докосне двете си жени едновременно. В цялата история на Египет в залата никога не бяха поставяли два трона за две съперничещи си принцеси.
	— Готови ли сте? — обърна се Рамзес към двете ни и аз кимнах. Той удари с жезъла си по подиума и нареди: — Доведете молителите!
	Придворните се впуснаха в действие. Широките врати към двора на „Малката“ бяха отворени, а първите молители — въведени. Трима мъже се приближиха към масата на министрите. Всички носеха свитъци, които подадоха на министрите. Наблюдавах как Пасер, Рахотеп и Анемро четат молбите, а после изваждат тръстиковите си пера и написват име в най-долната част на всяка една. След това тримата мъже се приближиха към подиума и най-възрастният ми подаде с поклон своята молба.
	— За принцеса Нефертари — каза той.
	На свитъка бе нарисуван печатът на семейството ми, но не от ръката на Пасер. Старецът ме наблюдаваше с очевидно недоверие.
	— Помолих да ме приеме принцеса Изет, но великият жрец ме изпрати при теб. Специално поисках…
	— Каквото и да си поискал специално — прекъснах го рязко, — аз съм тази, която ще прочете молбата ти.
	Уосерит ме бе предупредила, че ако позволя дори само на един молител да се държи с мен така, сякаш съм по-незначителна от Изет, след като излезе от двореца, той ще разкаже за плашливостта ми на всички, които си чакат реда. Погледнах към развития списък. Човекът бе дошъл да помоли за достъп в храма на Амон в Карнак. Вътре не допускаха хора от простолюдието, но той искаше специално разрешение за среща с великия жрец.
	— Защо? — попитах го тихо.
	— Дъщеря ми е болна, а приношенията, които направих в нашите светилища, не стигнаха.
	Старецът присви очи. Проследи с поглед как вземам перото от малката масичка отстрани и написвам нещо най-долу на свитъка му.
	— Можеш да влезеш в храма — казах аз.
	Старецът отстъпи назад, сякаш искаше да ме види по-добре.
	— Вече бях роден по времето на Амарна — рече той. — Видях как Еретикът троши статуите на Амон и убива жреците му.
	Свих юмрук около молбата му.
	— И какво общо има това с мен?
	Мъжът хвърли бърз поглед към лицето ми.
	— Приличаш на леля си.
	Потиснах силното си желание да го попитам по какъв начин. Дали по носа, по устните, по високите скули, по телосложението? Но знаех какво се опитва да намекне, затова му бутнах свитъка обратно и казах предупредително:
	— Тръгвай. Тръгвай, преди да съм си променила решението!
	Вместо да обърне внимание на своя молител, Рамзес хвърли поглед към мен и очите му бяха изпълнени със съжаление, а не с възхищение. Огънят в стомаха ми се разрасна.
	— Следващият!
	„Каквото и да се случи, не спирай да се усмихваш“, беше ме предупредила Уосерит. Към мен се приближи един селски стопанин и аз се усмихнах красиво.
	— Каква е молбата ти?
	Той протегна свитъка си. Прочетох го, а после погледнах надолу към молителя. Полата му беше гладко изгладена за случая и носеше сандали от кожа, а не от папирус.
	— Ти си от Тива и искаш да получиш достъп до кладенеца на съседа си? А защо твоят съсед трябва да ти позволи такъв достъп?
	— Защото неговите крави пасат в моите ниви! В земята ми няма вода и искам нещо в замяна.
	— Е, добре, ако той не ти даде вода, ти спри да даваш храна на кравите му.
	— Моят син ще ги остави да умрат от глад! Само за да ме ядоса!
	Облегнах се назад на трона си.
	— Твоят съсед ти е син?
	— Когато се ожени, му дадох едно парче от земята си, а сега той заради жена си не ми дава да черпя вода от своя кладенец!
	— Какво не й е наред на жена му?
	— Тя е срещу мен! — извика той. — Казах на сина си, че не искам за дъщеря блудница като нея, а той все пак се ожени за нея. И сега това момиче иска да ме съсипе! — продължи гневно селянинът.
	Министрите бяха спрели работата си и ни наблюдаваха, но аз устоях на изкушението да проверя кой бе изпратил човека при мен.
	— И какво е направила снаха ти, за да мислиш, че е невярна съпруга?
	— Преспала е с половин Тива. Тя го знае, Ма’ат също го знае! Наследниците на сина ми може да са деца на кого ли не, а сега тя дори не иска да ми даде достъп до моята собствена земя!
	— Ти даде ли на сина си документ за земята?
	— Дадох му думата си.
	— Но не и документ за собственост?
	Той очевидно не разбираше за какво говоря.
	— Не е достатъчно да дадеш думата си — обясних аз. — Трябва да бъде оформено в писмен вид.
	Молителят се усмихна широко.
	— Не съм отстъпвал нищо в писмен вид.
	— Тогава кладенецът е твой и можеш да го използваш — заявих решително — и тя ще трябва да приеме това дотогава, докато или ти не подпишеш документ за собственост, или синът ти не си намери своя земя.
	На лицето на стареца се изписа безмерно смайване. Аз взех перото си и написах присъдата най-долу на папируса му. Когато му го връчих, той ме погледна предпазливо.
	— Ти… ти не си такава, каквато казват.
	„Всеки ден ще е така — помислих си аз. — Всяка сутрин до края на живота ми ще се държат с мен като с племенницата на Еретичката. Ако не променя мнението им за мен, никога няма да мога да се спася от това.“
	Гръбнакът ми се скова. Към мен се приближи трети молител. Протегна свитъка си и аз бързо прочетох съдържанието му.
	— Разкажи ми цялата история — подканих, но младият мъж поклати глава.
	— Помолих да видя фараон, който говори моя език, но министър Пасер ме прати при теб — рече той със силен акцент.
	— И какво ми има на мен? — попитах аз на хурийски.
	Чужденецът отстъпи назад.
	— Говориш хурийски — прошепна той.
	— Е, добре, за какво си дошъл? — попитах аз.
	За всеки молител, който ме наблюдаваше с недоверие, имаше друг от Вавилон, Асирия или Нубия, чийто език аз говорех. Преди края на сутринта вече виждах заинтригуваните погледи, които ми отправяха придворните. Поизправих се на трона си. Дори без подписа в края на всеки свитък можех да се досетя откъде е дошла всяка една молба. Чужденците от царства, чиито езици владеех, идваха от Пасер. Най-сърдитите и най-войнствено настроените бяха изпращани от Рахотеп.
	Когато в далечината отекна ревът на тръба, в стаята настъпи внезапно раздвижване. Донесоха маса, сложиха я под подиума и прислужниците започнаха да слагат столове с големи странични облегалки и меки възглавници.
	Обърнах се към Рамзес.
	— За какво се подготвят?
	— Не е ли ясно? Свършихме с молителите — отговори Изет.
	Без да й обръща внимание, Рамзес каза тихо:
	— По обяд приключваме и се заемаме с частни въпроси.
	Изведоха останалите молители и от една малка врата отстрани в помещението влязоха група жени. Макар че и Уосерит, и Хенутауи бяха сред тях, двете нито веднъж не се погледнаха. „Като коне с наочници“ — помислих си аз. Когато жените се настаниха на масата, Рамзес удари с жезъла си по подиума.
	— Готови сме да се заемем с делата на двора — оповести той. — Доведете архитекта Пенре.
	Отвориха широко вратите на Залата за аудиенции и Пенре влезе при нас. Беше висок, силен мъж със стегната челюст и прав нос, който би изглеждал прекалено голям на лицето на който и да било друг мъж. Дългата му пола беше украсена с жълти ширити, а златният нагръдник беше дар от фараон Сети. Стори ми се, че прилича повече на воин, отколкото на архитект.
	— Ваши величества.
	Той се поклони стегнато и без да губи време, разви свитъка си.
	— Ти поиска от мен начинание, което не е постигнал нито един архитект досега. Двор в храма в Луксор с обелиски, които да са толкова високи, че да могат да ги докоснат самите богове. Затова начертах на Твое величество една идея за това, което може да се построи.
	Подаде на Рамзес един свитък и извади още два от торбата, която висеше на хълбока му. Тях връчи на мен и Изет.
	Развих папируса и видях, че промените в Луксор, предложени от Пенре, бяха великолепни. От розови пясъци се издигаха варовикови колони, украсени с релефи и йероглифи.
	— Какво е това? — попита Изет с високомерен тон и погледна към Рамзес. — Мислех, че първото ти действие ще бъде да разшириш и разкрасиш двореца.
	Рамзес поклати глава и платът на _nemes_ се отърка в широките му рамене.
	— Нали чу какво пожела баща ми? Да направим допълнения в храма в Луксор.
	— Но ние живеем в двореца, не в храма — изхленчи Изет. — И няма ли да построим родилен павилион за наследника си?
	Рамзес въздъхна.
	— Вече има готов павилион. Народът трябва да види, че първият проект на фараона е за Амон, а не за самите нас.
	— Всички знаем какво се случи, когато един друг фараон започна да строи само за себе си — напомни Рахотеп.
	Изет погледна към подножието на подиума, където седеше Хенутауи.
	— Тогава може би трябва да обновим храма на Изида?
	Рамзес не разбираше защо е толкова настойчива.
	— Дядо ми вече обнови храма на Изида!
	— Оттогава минаха много години. А и след това обновиха храма на Хатор. Не искаме ли хората да видят, че фараонът цени Изида също толкова, колкото и Хатор?
	Рахотеп кимна и аз почувствах, че в погледа, който отправи към Изет, се чете някакво неизречено послание.
	Но нейната настоятелност като че ли само озадачи Рамзес.
	— Времето и златото не са безкрайни — отвърна кратко той. — Ако можех, щях да обновя всеки храм оттук до Мемфис, но Амон трябва да е на първо място.
	Изет разбра, че е загубила.
	— Значи, храмът в Луксор — каза тя. — И си мисля…
	Докосна Рамзес по рамото и движението на пръстите й изглеждаше чувствено.
	— Ако успеем да довършим храма до тот, баща ти ще може да го види, когато пристигне за следващия Празник на Уаг.
	Точно това искаше да чуе Рамзес. Той изпъна гръб.
	— Има ли някакви промени, които трябва да направим според вас?
	Обръщаше се и към двете ни. Изет бързо отговори:
	— Аз не бих променила нищо.
	— Аз бих.
	Дворът се обърна към мен, изпълнен с очакване. Проектът на Пенре беше майсторски. В неговата идея два огромни гранитни обелиска охраняваха портите и пронизваха самото небе — зрелищно доказателство за величието на властването на Рамзес. Но никъде нищо не напомняше на хората за делата на Рамзес. Как след сто години хората щяха да знаят какво е постигнал, ако нямаше къде да го запише? Времето можеше да разруши дървените порти на двореца, но каменните храмове на Амон щяха да останат вечни.
	— Мисля, че трябва да има пилон — казах аз. — Пред храма в Карнак има Стена за прокламации. — На тази стена се извайват и заличават изображения с всеки нов триумф. — Защо не и пред Луксор?
	Рамзес погледна към Пенре.
	— Можеш ли да издигнеш пилон?
	— Да, Твое величество. И ще можеш да го използваш и като Стена за прокламации.
	Рамзес ми хвърли одобрителен поглед, но Изет нямаше да допусне да я засенча.
	— Тогава какво ще кажеш за зала? — предложи тя. — Зала с колони пред храма?
	— Какво ще е предназначението й? — попитах аз.
	— Не й трябва предназначение! Трябва да има зала, нали, Рамзес?
	Рамзес погледна от едната към другата, а после надолу към Пенре.
	— Можеш ли да построиш зала? — попита уморено той.
	— Разбира се. Каквото пожелае Твое величество.

	* * *

	Тази вечер, само един ден след сватбата ни, Рамзес започна десетте си нощи с Изет. И макар да разбирах, че всеки цар в историята на Египет бе разделял нощите си поравно между своите най-важни съпруги, седнах пред бронзовото си огледало и се запитах дали не ме е напуснал, защото обича повече нея.
	— Глупости! — отговори Мерит с абсолютна убеденост. — Самата ти ми разказа какво прави тя в Залата за аудиенции. Само хленчи.
	— Но не и в леглото — отговорих аз и си я представих гола пред Рамзес, как втрива в гърдите си лотосово масло. — Обзалагам се, че Хенутауи я е научила на всичките си хитрини. Тя е красива, Мерит. Всички го виждат.
	Торбичката под брадичката на дойката ми се втвърди.
	— И колко дълго може да доставя удоволствие красотата? Един час? Два часа? Спри да се оплакваш, иначе ще станеш същата като нея.
	— Но ако не мога да хленча пред теб, тогава пред кого?
	Мерит погледна към другия край на стаята, към дървения _naos_ на майка ми, с високата му статуя на богинята котка Мут.
	— Кажи на нея. Може би тя ще те изслуша.
	Скръстих ръце на гърдите си. Макар че предпочитах да остана в стаята си за преобличане и да се оплаквам на Мерит, _бях_ обещала на Уосерит, че вечер, която Рамзес прекарва далеч от мен, ще се срещам с Пасер. Затова тръгнах по слабо осветените коридори край двора на царското семейство и когато личният прислужник на Пасер отвори вратата му, видях, че някогашният ми учител седи с Уосерит до мангала си. Двамата веднага се разделиха, но сцената, която прекъснах, бе толкова интимна, че отстъпих назад. Дългата коса на Пасер бе освободена от обичайната му плитка и на светлината на огъня блестеше като гарваново крило. „Красив е“ — осъзнах аз. Незабавно си помислих същото и за Уосерит, чието лице изглеждаше изненадващо подмладено. Тя беше само на двайсет и пет, но тежестта на живота в двора бе издълбала между веждите й тънки бръчици.
	— Принцеса Нефертари — каза Пасер и стана да ме посрещне. Стаята му беше голяма, изрисувана с фрески и украсена със скъпи рогозки от Митани. Над леглото имаше резба от Асирия, сфинксове, чиито бради на стегнати къдрици издаваха произхода им. А от входа към стаята му за преобличане ме гледаха брадатите лица на изваяни от дърво вавилонски богове. „Дали е бил във всички тези земи?“ — запитах се аз.
	Беше студено и Уосерит носеше най-дебелото си наметало.
	— Днес се справи добре — каза тя, докато аз сядах на един свободен стол. — Особено с влизането си. В цялата зала нямаше нито един човек, който да не разбере, че си принцеса по кръв и възпитание.
	— И издаваше мъдри присъди — добави Пасер.
	— Значи трябва да ти благодаря, задето ми изпрати всичките си най-прости случаи.
	Пасер вдигна вежди.
	— На Изет нямаше да й е лесно с тези чуждестранни молители. След като дворът забележи дарбата ти за езици, може би ще започнем да изпращаме на нея тези молители.
	Той се усмихна на Уосерит.
	— Ако Рахотеп си мисли, че е единственият, който може да играе тази игра, много скоро ще разбере, че греши.
	— С какви впечатления остана в Залата за аудиенции? — попита Уосерит.
	Преместих поглед от единия към другия и се запитах какво ли иска да чуе тя.
	— Беше пълна с интересни хора — отговорих внимателно.
	— Отегчително ли ти се стори? — попита Пасер.
	— С всички тези молители? — възкликнах аз. — Не.
	Пасер хвърли поглед към Уосерит.
	— Тя не е като Изет — промълви с благодарност той. После се обърна към мен: — Когато хората видят колко голяма полза има от теб, приливът на любов към Изет може да се промени.
	— Особено ако очакваш дете — добави Уосерит.
	И двете погледнахме надолу към туниката ми с обсипан с кехлибар колан, подчертаващ тънкия ми кръст. И Уосерит, и Пасер знаеха историята на майка ми. Сега това бе легенда в двора — как царят еретик я отровил и тя загубила първото си дете. Тя била висока, с широк таз, създадена за раждане, но минали години, преди Таурет да благослови утробата й с моя брат. Тя обаче искала още деца. Можех само да си представя как се е почувствала, когато третото й дете се родило бездиханно. А накрая, когато очаквала мен, избухнал пожарът в царския двор. Потръпвах при мисълта, че нежното й сърце е трябвало да понесе вестта, че всички, които била обичала — майка й и баща й, синът й и съпругът й, две от дъщерите на Нефертити — са си отишли. Имаше ли нещо чудно, че след моето раждане не й била останала сила за живот?
	— Не всички жени приличат на майките си. — Уосерит бе прочела мислите ми. — Твоята леля роди на фараона шест здрави момичета.
	— Тогава на какво да се надявам, да приличам повече на царицата еретичка ли? — прошепнах.
	— В това отношение, да.
	За миг останах безмълвна. После попитах:
	— А ако никога не зачена?
	— Защо си мислиш такива неща? — попита Уосерит и стрелна с поглед Пасер, който каза предупредително:
	— Нефертари, задължението на всяка една велика съпруга е да дари фараона със син.
	— Моята леля така и не е дарила съпруга си със син!
	— Но му даде деца — заяви категорично Уосерит. — Шест принцеси, които можеха да се омъжат за всеки принц на света. Рамзес се ожени за теб заради децата, които ще му родиш.
	— Той се ожени за мен по любов!
	— И за да му дадеш синове — каза Пасер. — Не се заблуждавай.
	Станах от стола си.
	— И той би предпочел да има син вместо съпруга? — попитах.
	В стаята се възцари тишина. Прашенето на огъня в мангала изглеждаше неестествено високо. Пасер въздъхна тежко, а Уосерит докосна ръката ми.
	— Никой мъж не мисли за раждането като избор между децата и съпругата си. Всеки съпруг се надява да има и двете.
	Уосерит стана от стола си и обви ръце около мен.
	— Ти не си орисана да умреш при раждане, Нефертари.
	— Откъде знаеш? — попитах и се отдръпнах, за да я погледна в очите.
	— Инстинктът ми го подсказва — отговори тя и вдигна рамене. — Писано ти е да царуваш много дълго. _Ако_ дадеш принц на Рамзес. И _ако_ той те направи велика съпруга.
	— А той няма да ме направи велика съпруга без син.
	Уосерит поклати глава.
	— Не може.
	Когато се върнах в стаята си, излязох на балкона и се загледах как луната изплува иззад тънки ивици облачета. Въпреки студения вятър във въздуха не се долавяше онзи мирис на прах, който предшества дъжда. Нищо не подсказваше за спасение от сушата и растящия глад. Вече имаше съобщения за мъже, които крадат приношенията от храна от надгробните храмове, за да нахранят семействата си. А когато група такива крадци бе изправена пред старейшините, те им бяха простили, защото вярваха, че е по-добре да се нахранят живите, отколкото мъртвите. Но колко време щеше да мине, преди боговете да се разгневят или гладът да настигне дори богатите и хората да се вдигнат на бунт? Тогава какво значение щеше да има дали очаквам дете? Можех да съм майка на седем синове, но народът пак щеше да ме обвинява.
	— Днешният ден беше много дълъг за теб, господарке. Трябва да хапнеш нещо — укори ме Мерит. Набитото й тяло се очертаваше в рамката на вратата. Тя вдигна опечения костур, за да го видя. Влязох вътре, Мерит ми подаде купичката и затръшна зад гърба ни дървените врати. — Сама в тъмното, на вятъра! — навъси се тя. — Имаш ли ум?
	— Толкова е красиво! — възразих аз. — Навярно точно така се е почувствал Амон, когато е изплувал от тъмните води в началото на времето, когато всичко е било възможно.
	— Амон да се разболее, и това ли е било възможно? Защото точно това ще се случи с теб, господарке. Седни до огъня.
	Подчиних се. Мерит извади одеяло от дървената ракла и го метна върху раменете ми.
	— Знаеш ли, че в двореца вече се разнасят приказки?
	Свалих купичката.
	— Какви приказки?
	— Първо трябва да хапнеш!
	Тя скръсти ръце на гърдите си и когато изядох малко от костура, за да я удовлетворя, тя се усмихна.
	— Точно такива, каквито искаш ти — разкри ми тя. — За Залата за аудиенции. Днес, изглежда, си се справила много добре. Всички в двореца се учудват, че едно толкова младо момиче може да владее толкова много езици и да отсъжда така справедливо. Чух го в баните, както и в кухните.
	Оставих купичката с риба.
	— Но това са само прислужници.
	Мерит ми отправи продължителен поглед.
	— И на какви клюки мислиш, че вярват хората? На клюки от устата на готвачите или на придворните?
	— Мислиш ли, че е възможно да накарам хората да си променят мнението?
	— Може да стане по-лесно — каза тихо тя, — ако Нил прелее над бреговете си.
	Отидох до олтара на майка си и се взрях в лицето на богинята котка. На светлината на огъня беше невъзможно да се забележи, че някога е била счупена.
	— Мут бди над теб — прошепна Мерит. — Но не може да направи нищо, ако тялото ти не е силно!
	Тя отново бутна към мен полуизядения костур.
	— Яж!
	Погледнах над рамото й и ахнах от изненада.
	— Какво правиш тук?
	На прага стоеше Рамзес. Когато го зърна, Мерит си пое въздух толкова рязко, че пеликанската й торбичка изчезна.
	— Твое величество!
	Тя се втурна към другия край на стаята, за да му дръпне стол. Погледнах към него, в късата му пола и домашни сандали, и повторих въпроса си.
	— Какво правиш тук?
	— Реших да дойда — каза той и добави смутено: — Ако нямаш нищо против? Изет ще спи, а аз искам да бъда с теб.
	Видях, че Мерит е стъписана, но веднага се извини и излезе. Седнах срещу Рамзес от другата страна на мангала.
	— Днес влезе за първи път в Залата за аудиенции, а цяла Тива вече говори за теб. Ти си много способна, Нефер. И си помислих, че може би… разбира се, не си длъжна… но се надявах, че можеш да хвърлиш поглед на докладите от египетските шпиони.
	Прикрих разочарованието си. „Затова ли дойде при мен?“
	— Не вярваш на превода на министрите, така ли? — попитах тихо.
	Рамзес се размърда на стола си, очевидно се чувстваше неловко.
	— Подкупът е голямо изкушение. Как мога да знам дали информацията, която ми представят министрите, е точна? Или че в тези доклади няма други неща — неща, които пропускат или скриват? Дворът ми е пълен с шпиони.
	— Сред _министрите_ ти? Този, който лъже фараона, застрашава своята _ка_ — заявих твърдо.
	— Човек не може да види своята _ка._ Но сандък, пълен с вавилонско злато — това може да види. Спокойно мога да работя цял ден и пак да нямам време да прочета всичко, което ми изпращат. Трябва да вярвам в министрите си и в техните писари. Но най-важните съобщения, от Хати и Кадеш — бих искал ти да ги прочетеш.
	Пред мен се разкриваше една възможност — шанс да стана по-полезна от Изет.
	— Разбира се — съгласих се и се усмихнах. — Ако искаш, можеш да ми ги носиш всяка вечер.


>	Глава 12
>	Гладният народ

	Всички в двора знаеха, че в момента е времето на Изет с фараона, затова, когато Рамзес влезе в Залата за аудиенции с мен, облегната на ръката му, гърбовете на министрите се сковаха. На лицето на Изет бе изписано дълбоко отвращение, но не тя прикова вниманието ми, а фактът, че в стаята нямаше нито един молител.
	— Къде са всички? — попита Рамзес.
	Приближихме се към масите на министрите и Пасер се надигна.
	— За днес отпратих молителите, Твое величество. Има нещо по-важно.
	Рамзес погледна към министър Анемро, който също стана от мястото си и започна да кърши ръце.
	— Както знаеш, Твое величество, Нил не е преливала от четири години. Хамбарите в Асуан вече са празни. А тази сутрин…
	Той погледна несигурно към Пасер.
	— Тази сутрин писарите ни казаха, че складовете в Тива може да се изпразнят след пахонс. Най-много след шест месеца.
	— Толкова скоро? — възкликна Рамзес. — Не е възможно! Баща ми каза, че житото ще стигне за още един сезон на суша!
	Пасер поклати глава.
	— Това беше преди пиршеството за победата на Твое величество, сватбата ти и допълнителните дажби жито, които тиванците получаваха за всяко празненство.
	Видях как кръвта се отдръпва от лицето на Рамзес.
	— Писарите са раздавали допълнително жито _всеки_ път?
	Анемро преглътна.
	— Такъв е обичаят, Твое величество.
	— И никой ли не се сети да прекрати този обичай, когато Нил не се надигна цели четири години? — изкрещя Рамзес. — Сезонът на прилива почти свърши! Ако реката не прелее до следващия месец, реколтата ще изсъхне. През лятото в този град ще настане пълен глад! И никой не може да предвиди колко дълго ще продължи. Или до какво може да доведе!
	Товарът на реката от черна земя не само бе дал името си на Египет*, а му даваше и самия му живот. Стиснах ръката на Рамзес и попитах спокойно:
	[* Старото име на Египет, Та-Кемет, означава „черна земя“. — Б.пр.]
	— И така, какво може да се направи?
	Пасер разпери ръце.
	— Предлагам да използваме това време, за да разрешим проблема.
	— Сложете няколко маси под подиума — нареди Рамзес. — Искам всички в тази стая да дадат предложения. Нефертари, Изет, и вие.
	Когато прислужниците сложиха масите на министрите под подиума, Рахотеп заговори пръв.
	— Предлагам Твое величество да посети всеки един от хамбарите, за да се увери, че е вярно.
	Рамзес се обърна към Анемро:
	— Уверихте ли се, че хамбарите наистина са почти празни?
	Министър Анемро бързо кимна.
	— Да, Твое величество. Писарите не са излъгали. Извън Тива, в град Нехеб, някои от хамбарите са празни още от тот и семействата вече гладуват. Скоро хората ще излязат на улиците. Убийствата и кражбите ще се увеличат — предупреди уплашено той.
	— Трябва да стигнем до решение, преди сезонът на прилива да свърши и да настъпи сезонът на жътвата — рече Пасер.
	— И какво предлагаш да направим? — попита Рахотеп.
	В залата се възцари мълчание. Всички чакаха. Накрая Пасер каза замислено:
	— Трябва да нахраним хората от Нехеб. Започнете да изпразвате хамбарите на храмовете. А след това се насочете към тези на армията.
	— Хамбарите на храмовете ли? — възкликна Рахотеп. — И да оставим жреците да гладуват?
	Дори министър Анемро изглеждаше стъписан. Зад него придворните заговориха нервно помежду си.
	— Във всички градове храмовете имат запаси за почти шест месеца — отговори Пасер. — А тук, в Тива, войската разполага с поне за три.
	— Каква глупост! — сряза го Рахотеп. — Какво ще стане, когато армията вече няма с какво да се изхранва? Кое ще бъде по-опасно? — настоя той. — Гладни дрипльовци или гладна армия?
	Рамзес погледна към Пасер.
	— Трябва непременно да направим така, че когато това лято изпразним хамбарите, в тях да влезе ново жито. Този двор трябва да намери абсолютно сигурен начин да направи така, че Нил да прелее, и то навреме, за да засадим и приберем житото. Или ако не прелее — продължи бавно той, — да извадим от нея достатъчно вода, за да напоим земята.
	— Какво тогава ще иска Твое величество от хората? — попита Рахотеп. — Да носят вода от реката до нивите си?
	— Дори да имаше по сто души, които да работят във всяко стопанство — възрази Анемро, — пак щеше да е невъзможно!
	— Ами ако изкопаем още канали от реката към обработваемите земи? — попита Рамзес.
	— Вече има _стотици_ такива канали — отхвърли предложението Рахотеп. — Но когато Нил не прелива, в тях няма вода. Колкото и мъже с делви да сложим, това няма да се промени.
	— _Трябва_ да има начин! — настоя Рамзес.
	В залата се възцари сломено мълчание и той погледна към мен.
	— Говори! Ти какво би направила?
	— Докато не открием начин да накараме водата да потече нагоре в каналите, бих постъпила така, както предлага Пасер.
	— А ако никога не открием? — избухна Рахотеп. Запитах се как Хенутауи издържа да гледа деформираното му око нощем. — Колко фараони са понасяли години на такава суша?
	— А колко фараони са събирали най-големите мозъци в Египет, за да потърсят отговор? — отвърна Рамзес и стисна гегата на баща си.
	— Сигурен съм, че селяните вече са се опитали да намерят отговор — промълви немощно Анемро. — И с цялото ми уважение, Твое величество, но как можем да сме сигурни, че ние ще намерим този отговор до два месеца? Защото само толкова време ни остава, преди да стане прекалено късно за засяване.
	Рамзес погледна към Пасер.
	— _Трябва_ да намерим решение до мехир. Повикай военачалника Анхури и Аша. Още днес ще извадим жито от храмовете на Нехеб.
	— Твое величество! — надигна се отчаяно Рахотеп от мястото си. — Това наистина ли е мъдро? Ако го правиш само защото се боиш, че хората ще обвинят принцеса Нефертари…
	В Залата за аудиенции се разнесе многогласно ахване. Рамзес изкрещя:
	— От нищо не се боя!
	Министрите под подиума застинаха.
	— Нямаме друг избор освен да нахраним хората. Нима ще ги оставиш да гладуват, когато има жито, съвсем подходящо за целта?
	— Защо не попитаме принцеса Изет? — предложи Рахотеп. — Ти попита принцеса Нефертари за мнението й. Какво ще каже принцеса Изет?
	Изет се размърда неловко на трона си. Рамзес се обърна към нея:
	— Искаш ли да добавиш нещо?
	Тя погледна към Рахотеп.
	— От три хиляди години — повтори Изет неговия довод, — никой така и не е открил начин да изведе нагоре вода от река с ниско ниво.
	— Вярно е — кимна Рамзес. — Но сега аз и моите министри разполагаме с два месеца, за да открием.
	— И ако не открием? — попита Анемро.
	— Тогава всички ние ще гладуваме! — отвърна гневно Рамзес. — Не само народът, а и жреците, и генералите редом с него!
	Вратите на Залата за аудиенции се отвориха и Аша и баща му се приближиха към нас.
	Рамзес стана от стола си и се обърна към генерал Анхури.
	— Ще отворим хамбарите в храмовете в Нехеб — съобщи му той. — Ти и Аша ще съобщите за това на другите военачалници и ще сложим съобщения на вратите на всички храмове, та хората да знаят какво да очакват.
	Той се обърна и премести поглед от мен към Изет.
	— Най-големият хамбар в Нехеб е в храма на Амон и ще изисква най-големия надзор. Някоя от вас иска ли да отговаря за разпределението на житото?
	Погледът му се задържа върху моя и аз осъзнах какво се опитва да направи.
	— Да — отговорих веднага.
	— Там, в мръсотията? — уплаши се Изет. — С всички тези хора?
	— Права си. Остани тук, където е спокойно — съгласи се Рамзес. — Не искам да излагаш детето на опасност. Аша, заведи принцеса Нефертари в храма на Амон. Пасер, повикай архитекта на баща ми, Пенре, и всички други архитекти в Тива. Няма да приемаме молители, преди да сме открили начин да напълним каналите.

	* * *

	В град Нехеб застанах между Аша и баща му. Гледах как дворът на храма се изпълва с огромна тълпа, която крещеше и искаше храна. Зад гърба ни три дузини воини с вдигнати в готовност копия и щитове пазеха неотворени торби със зърно.
	— Не водете еретичката в храма на Амон! — изкрещя една от жените.
	Друга извика:
	— Тя ще разгневи боговете и ще ни довлече още глад!
	Аша погледна към мен, но аз разбирах какво трябва да направя и наблюдавах нарастващата ярост на тълпата, без да трепна.
	— Много си смела — прошепна Аша.
	— Нямам друг избор. И докато Рамзес не намери решение, ще стоя тук всеки ден.
	Но тълпите ме гледаха с ненавист. Аз бях причината за страданието им, причината, поради която реколтите им не бяха узрели заради сушата, а водите на Нил не бяха залели нивите им.
	Военачалникът Анхури вдигна във въздуха една прокламация.
	— По заповед на фараон Рамзес и принцеса Нефертари ще отворят за вас хамбарите на Амон. Всяка сутрин по изгрев-слънце всяко семейство от тук до храма на Изида ще получава по една чаша жито. Децата няма да получават чаши, освен ако не са сираци. Всеки, когото заловим, че се е наредил двукратно на опашката, ще бъде лишен от жито за седем дни.
	Избухна буря от въпроси и възклицания. Военачалникът Анхури надвика нарастващия шум:
	— Тишина! Ще се наредите на опашка!
	Аз застанах до воините, които раздаваха зърно, и като обикновен писар започнах да отмятам колко чаши са раздадени. Но с напредването на сутринта враждебността, изписана на лицата на хората от опашката, започна да намалява. Все повече и повече. Следобед една жена измърмори:
	— Да те благослови Амон, принцесо.
	Аша ми се усмихна.
	— Това е само една жена — напомних му аз.
	— А как иначе да започне? Нали това искаше Рамзес? Да промени мнението им — напомни ми Аша и седна върху една торба. — Чудя се как ли им върви на тях с Пенре.
	И аз си задавах същия въпрос още откакто излязох от двореца, но вечерта в Голямата зала Рамзес не беше на подиума. Архитектът също не се виждаше никъде.
	— Чух, че сега броиш зърно — подметна Хенутауи, докато двете с Уосерит заемаха местата си. — От принцеса до селянка. Трябва да призная, че си способна на невероятни преображения, Нефертари.
	— Според мен твоят племенник знае точно какво прави — отбеляза Рахотеп, — като я праща в храма да раздава жито. Свързва я с храна и благоденствие. Сигурен съм, че всички тук го разбират.
	— Наистина ли? — попита Уосерит. — На мен ми се струва, че Нефертари се е съгласила, за да прояви доброта.
	Хенутауи погледна към отсрещната страна на масата към Изет.
	— Тогава може би и Изет трябва да демонстрира доброта.
	— Няма да се смесвам с онези мръсни тълпи в Нехеб!
	Министър Анемро се намръщи.
	— Там има предостатъчно воини, които ще те защитават.
	— И цяла дружина да има, не ме интересува! — тросна се Изет. — Да отива Нефертари и когато хората се разбунтуват, могат да разкъсат _нея_ на парчета.
	Министър Анемро се скова от думите й, а усмивката на Хенутауи се стопи.
	— Хората обичат да виждат доброта у своите водачи — изрече предупредително тя.
	— А аз съм почти в шестия месец! — отвърна разпалено Изет. — Ами ако някой гладен селянин ме нападне и детето пострада?
	В очите на Хенутауи проблесна мрачен пламък.
	— Рамзес никога няма да може да ни прости.
	Изет се ядоса.
	— Ти с радост ще ме видиш мъртва, стига преди това да убедя Рамзес да обнови храма ти! Не ти стига, че трябва да седя в Залата за аудиенции ден след ден, та Рамзес да избере мен вместо това джудже! Не ти стига, че загубих Ашай. Сега искаш да загубя и живота си!
	Погледнах към Уосерит. „Ашай“ не беше египетско име. Може би име на хабиру?
	— Млъквай! — изсъска Хенутауи и се хвърли напред. За миг си помислих, че може да удари Изет. Но после си спомни за ранга на двете. До нея очите на министър Анемро се бяха разширили. — Мисля, че трябва да си спомниш къде се намираш — предложи тя.
	Изет осъзна какво е сторила. Видях как умът й се опитва да догони езика.
	— Принцеса Нефертари няма да посмее да каже нищо срещу мен — изтърси тя. — Ако го направи, ще се погрижа Рамзес да научи, че се опитва да съсипе репутацията ми, за да си проправи път към подиума.
	— Министър Анемро, който седи тук, не е глух! — напомних й рязко аз.
	— Не, просто безсилен — усмихна се Изет. — Знае, че той е най-маловажният сред министрите. Ако посмее да изрече името „Ашай“, ще изчезне от двора в мига, в който дам син на Египет.
	— Много си уверена, че ще е син. Ами ако е момиче? — попита Уосерит.
	— Тогава следващия път ще родя син! Какво значение има? Рамзес никога няма да избере Нефертари за велика съпруга. Ако искаше да я избере, щеше вече да го е направил!
	— Тогава защо я изпраща да раздава жито? — попита лукаво Уосерит.
	— Той помоли и мен, но аз не бях така глупава да се съглася! — отвърна Изет и насочи гнева си към мен. — Наистина ли мислиш, че министрите не знаят _истинската_ причина Рамзес все да търчи към спалнята ти? Той иска човек, който да надзирава работата им и любопитната малка Нефертари с уменията си по езици е готова да наднича иззад рамото им!
	— Би трябвало и ти да подкрепяш Рамзес! — изсъсках аз.
	— Подкрепям го — отсече Изет и сложи ръка на корема си.
	— А ако _ти_ наистина обичаш Рамзес, никога няма да го помолиш да те направи своя царица — добави Хенутауи. — Поставяш короната му в опасност.
	Уосерит ме улови под ръка. Най-вероятно Рамзес нямаше да дойде тази вечер и ние и двете станахме.
	— Министър Анемро, Пасер, желая ви приятна вечер — каза тя и ние слязохме по стъпалата. В подножието на подиума тя прошепна: — Значи се е върнал в спалнята ти, след като е спал с Изет. Наистина ли е било, за да му превеждаш съобщения?
	— Да — отговорих, докато прекосявахме залата. — От царствата Хати и Асирия.
	— Освен това те изпрати да надзираваш житото — погледна ме Уосерит. Стигнахме до вратите. — Ако искаше единствено преводаческите ти умения, щеше да те наеме за писар — каза сухо тя. — Съществува само една причина да изпрати принцеса да върши войнишка работа в Нехеб.
	Стори ми се, че някой е дръпнал двата края на една нишка и е разплел възела в стомаха ми.
	— И така, кой е Ашай?
	Минахме през вратите и преди Уосерит да отговори, Рамзес видя, че излизаме.
	— Нефертари! — провикна се той. — Къде отиваш?
	— Искаше да те намери — отговори Уосерит, — да ти разкаже за храма.
	Рамзес огледа изпитателно лицето ми.
	— Надявам се, че не е имало безредици?
	— Не. Аша и баща му никога не биха го допуснали.
	— Но народът? — попита тревожно той.
	— Хората много се зарадваха на зърното. Всъщност някои дори ми благодариха.
	Рамзес изпусна дъха, който бе задържал досега, и аз видях огромното облекчение в погледа му.
	— Добре.
	Той сложи ръце на раменете ми.
	— _Добре_ — повтори и в светлината на лампите с масло крилата на короната _nemes_ обгръщаха лицето му като златна лъвска грива.
	— Постъпи мъдро, като изпрати Нефертари в Нехеб — похвали го Уосерит. — Но разкажи ни какво се случи в Залата за аудиенции, докато нея я нямаше.
	Рамзес погледна бдително към вратата на Голямата зала, хвана ме за ръката и ни отведе настрани от наострените уши на дворцовите стражи. В сянката на един алков двете с Уосерит се наведохме напред.
	— Архитектът на баща ми, Пенре, мисли, че може да успее да намери решение.
	Уосерит се намръщи.
	— Само за един ден? — попита тя невярващо. — След като селяните страдаха толкова години…
	— Но те не са страдали. Не и в Асирия. Нито във Вавилон. Или пък в Амарна.
	Сега беше ред на Уосерит да хвърли поглед към стражите.
	— Какво искаш да кажеш, как така не са страдали в Амарна?
	Амарна беше градът, който моята леля, царица Нефертити, бе построила заедно със съпруга си. След убийството й гражданите го бяха изоставили. Когато военачалникът Хоремхеб се бе провъзгласил за фараон, той бе използвал крайъгълните камъни на града й като баластра за своите проекти из цяла Тива. Бях чувала какво казват хората — че вече не е останало нищо от това, което бяха построили леля ми и царят еретик Ехнатон.
	Рамзес понижи глас:
	— Искам да кажа, че в Амарна е имало поне един стопанин, който е знаел как да взема вода от реката Нил, дори тогава, когато не е преливала, за да напълни каналите им. Помисли! — продължи забързано той. — Царят еретик е поканил в Амарна пратеници от всички царства. Хетите може да са донесли чумата, но асирийците може би са донесли знание. Пасер провери архивите и в годината на най-голямото честване, организирано от Еретика, е имало суша. На следващата година при властването на фараон Нефертити силозите на великия жрец Мерира преливали от жито. Може би асирийците са видели изсъхналите ниви и са разбрали, че могат да помогнат.
	— Дори да са помогнали — отвърна проницателно Уосерит, — от Амарна не е останало нищо. Градът е погребан под пясъците, а това, което не е заровено, е или ограбено, или унищожено.
	— Не и гробниците — поправи я Рамзес и се усмихна широко. — Като момче Пенре е помагал на баща си за гробницата на Мерира в северните скали на Амарна. Кълне се, че си спомня как баща му нарисувал изображение на кош, прикрепен към кол, който вади вода от Нил. Никога не бил виждал нищо подобно, а баща му му казал, че този механизъм е направил Мерира най-богатия жрец в Египет.
	— Рамзес — рече Уосерит с тон, който Мерит многократно бе използвала с мен, — само два месеца остават, преди да стане прекалено късно за засяване. Да възложиш всичките си надежди на едно изображение, което този архитект може да си спомня или да не си спомня правилно…
	— Разбира се, че ще продължим да търсим решение. Но това е повече от онова, с което разполагахме преди, тоест нищо!
	— И какво мисли да прави? — попитах аз. — Да се върне в гробницата на Мерира в Амарна?
	— Да — потвърди Рамзес. — Дадох му разрешение.
	Закрих устата си с ръка, а Уосерит отстъпи назад.
	— Гробницата така и не била довършена! — възкликна Рамзес. — Няма да прекъснем покоя му, нито ще оскърбим неговите _akhu._ Гробницата била изоставена, когато царицата еретичка се върнала в Тива. И ако Пенре успее да намери това изображение…
	— _Ако_ — прошепна Уосерит, а Рамзес вдигна ръце с дланите нагоре.
	— Имаш право. Не е сигурно, че ще успее. Но има възможност и това е най-доброто, с което разполагаме. Амарна е по-близо от всеки град в Асирия.
	— А търговците? Или пратеници от Асирия?
	— Колко време ще мине, преди да стигнат до Тива? Два месеца? Три? Нямаме толкова време.
	Рамзес се обърна към мен.
	— Никой друг не бива да разбира за това освен нас. Ако Пенре се върне с изображение, ще кажем, че е нещо, което самият той е създал. Няма да разкриваме, че е от Амарна.
	Тежките двойни врати на Голямата зала се отвориха и отвътре излезе Хенутауи.
	— Не може да отиде сам! — обадих се бързо. — Ами ако нещо стане в онези хълмове? Трябва ти някой друг, на когото можеш да вярваш.
	Рамзес кимна.
	— Права си. Ще изпратя с него Аша.

	* * *

	Нощ след нощ Рамзес идваше в стаята ми, все едно дали беше ред на Изет, но вместо да превежда заедно с мен молби на чужди езици, той седеше пред мангала и разглеждаше странни скици, начертани на папирус. Това, че идваше при мен дори когато нямаше нищо за превод, изпълваше сърцето ми с такава любов, та си мислех, че ще се пръсне. „Изет греши — мислех си трескаво. — Той не чака тя да му роди син. Чака хората да ме приемат като негова съпруга, преди да обяви коя ще е царицата.“
	Но макар че бях щастлива, започвах да се боя за здравето на Рамзес. Посред нощ той често ставаше от леглото ми и започваше да рови из скиците, предложени от архитектите му — опитваше се да намери нещо, което да изглежда обещаващо. Привеждаше се над ниските пламъци на мангала и не помръдваше, преди слънцето да е изгряло, и тогава очите му изглеждаха също толкова червени, колкото окото на великия жрец на Амон.
	Един месец след заминаването на Пенре аз обвих ръце около раменете на Рамзес и прошепнах:
	— Позволи си малко почивка. Как мислите ти да текат ясно, ако не спиш?
	— Остава само един месец, преди да стане прекалено късно за засяване. Защо баща ми не е потърсил подобно решение? Или неговият баща? Или фараон Хоремхеб?
	Прокарах успокоително пръсти през косата му.
	— Защото Нил никога не е спадала толкова ниско.
	— Но баща ми знаеше!
	— Как би могъл да предвиди, че Нил няма да прелее цели _четири_ години? Беше погълнат от подготовката за войните в Нубия и Кадеш.
	Рамзес обезсърчено поклати глава.
	— Ако имаше повече време, можехме да пратим хора в Асирия. Можехме да попитаме селяните…
	Взех ръката му в своята.
	— Ела в леглото. Спри за днес.
	Рамзес се остави да го откъсна от скиците, но дори когато си легнахме, знаех, че не спи. Мяташе се под завивките и аз затворих очи и се опитах да му внуша да се успокои. А после чух три тихи почуквания на вратата ни. Рамзес погледна към мен и в топлото сияние на мангала видях, че очите му се разширяват. Той се втурна към вратата и Пенре, архитектът, който бе заминал за Амарна, за да намери и проникне в гробницата на Мерира, застана пред нас със сноп папируси в ръка. Зад него стоеше Аша, загърнат в пътнически плащ. Дългата му плитка бе събрана на стегнат възел зад врата. Станах от леглото и нахлузих една роба, за да прикрия тънката си ленена нощница.
	— Аша! Пенре! — провикна се Рамзес.
	Аша влезе в стаята и прегърна Рамзес като брат. Пенре се поклони дълбоко от кръста. Улових Аша за ръката и го поведох към мангала.
	— Толкова се радвам, че се върна! — промълвих най-искрено. — Рамзес не е мигнал от седмици насам.
	Аша се засмя.
	— И ние не сме — каза той и аз забелязах черните кръгове под очите му.
	— Твое величество, корабът ни пристигна в Гебту тази вечер. Оттам дойдохме дотук с колесница, защото знаехме, че това, което открихме, не може да чака.
	— Всичко! Кажете ми всичко! — възкликна Рамзес. Без короната _nemes_ косата му падаше по раменете като листове блестящ мед. Той показа на Пенре и Аша два гравирани дървени стола и се приведе напред, за да чуе какво ще каже архитектът на баща му.
	— Беше точно така, както си спомнях — разкри ни Пенре. — Точно на това място.
	Рамзес стрелна с поглед Аша.
	— И само ти отиде с него?
	— Разбира се — отговори Аша. — Никой друг не знае.
	Погледнах в суровите сиви очи на Пенре и разбрах, че на него може да се разчита също толкова, колкото на Аша. Независимо дали механизмът, който бе донесъл, щеше да сработи, или не, никой никога нямаше да разбере, че е дошъл от града на Еретика и някога е бил използван от велик жрец на Атон. Запитах се как ли изглежда сега градът на леля ми. Макар че когато Хоремхеб бе станал фараон, бяха заличили името й от стените на Амарна, може би под земята бяха останали нейни изображения.
	— Гробницата се намираше в северните хълмове — започна Пенре. — Сложихме на вратата приношение от тамян и вътре намерихме ето това.
	Той протегна изображение, нарисувано на папирус. Това, което видях на него, приличаше на дървена играчка, с каквато си играят децата, с прът в средата и седалки от двата края. Но вместо седалки на края на дългата страна имаше глинено ведро, а на късата — тежък камък.
	— Толкова е просто… с опорна точка в средата — промълви Рамзес, подаде ми скицата и погледна смаян към Пенре. — Мислиш ли, че ще сработи?
	— Да. С голям тръстиков кош, запушен със смола, може да свърши работа колкото стотици мъже. Всъщност… ако камъкът е достатъчно тежък, може би ще повдига пет хиляди _деса_ на ден.
	Рамзес рязко си пое въздух.
	— Сигурен ли си?
	— Докато пътувахме, направих изчисленията.
	Той разбута другите папируси в снопа и подаде един на Рамзес. Аз не разбрах какво пише там, но и Рамзес, и Аша закимаха утвърдително.
	— Не прилича на нищо друго в Египет — увери ни Аша. — В гробницата… дузини изображения на царя еретик.
	Погледът му срещна моя, но Рамзес беше този, който проговори:
	— А открихте ли…
	Аша кимна стегнато.
	— Да.
	Рамзес стана от стола си и се обърна към Пенре:
	— Утре ще разкажем на двора за изобретението ти. Ще можеш сам да избереш хората, които искаш да го построят. Ако първото, което построиш, сработи, ще те помоля да ги построиш навсякъде по бреговете на Тива. Направи ми голяма услуга — похвали го Рамзес. — Не бих могъл да се доверя на никого другиго.
	Пенре наведе глава, за да покаже колко поласкан се чувства. Рамзес го поведе към вратата, а Аша ми подаде сгънат лист папирус.
	— За теб е — каза тихо той.
	Погледнах към Рамзес и внимателно разтворих страницата. Вместо рисунка на нея имаше малко парченце мазилка, на което бе изобразена жена в колесница. Кожата й беше тъмна и макар художникът да не бе отделил време да оцвети очите й, знаех как се казва. Стиснах устни, за да не се разтреперят.
	— Рамзес искаше да го получиш — каза нежно Аша. — Ти си единствената звезда на неговия небосклон.
	Примигнах бързо.
	— Откъде е знаел?…
	— Не знаеше. Но знаеше, че в двора в Амарна е имало дузини рисунки. Щях да ти донеса и изображение на леля ти, но…
	Кимнах, за да не трябва той да казва думите.
	— Били са унищожени.
	— Но Хоремхеб е оставил изображенията на майка ти и баща ти.
	Притиснах малката рисунка в дланта си. По някакъв начин почувствах, че като я държа, мога да достигна до _ка_ на родителите си. От безбройните подаръци, с които ме бе обсипал Рамзес, този бе най-скъпоценният.
	Изчаках Аша и Пенре да си тръгнат, после поставих изображението в _naos_ на майка си. А когато Рамзес ме попита за какво си мисля, не му отговорих с думи.

	* * *

	На следващия ден показаха проекта на Мерира в Залата за аудиенции. Отначало се възцари тишина. После дворът избухна във възклицания на удивление и радост. Но селските старейшини, поканени от околните стопанства за случая, се споглеждаха объркано.
	— Ако това приспособление успее — увери ни Пенре, — тази година ще има жътва, и всяка година оттук нататък!
	Наведох се към Рамзес.
	— Защо селяните не се радват? — попитах шепнешком.
	— Предпазливи са. Ще искат най-напред да видят, че работи.
	— Е, трябва много да го оценят — заявих аз. — В цялата история на Египет навярно няма друг фараон, който да е променил живота на толкова много хора.
	Но по-късно в стаята на Пасер дори Уосерит беше предпазливо настроена.
	— Защо никой не вижда какво постигна Пенре? — провикнах се аз.
	— Защото първо трябва да проработи — отговори Уосерит с равен глас. Макар че в мангала гореше голям огън, тя бе облечена в дебела синя риза. — Проблемът с Изет все още не е решен — продължи тихо тя. — След два месеца тя ще стане майка на най-голямото дете на Рамзес.
	Гърлото ми се сви при мисълта за провала ми.
	— Вземаш ли мандрагори? — настоя Уосерит.
	— Разбира се! — отвърнах и се изчервих. — Мерит ми ги бере.
	— А направи ли подходящите приношения?
	Кимнах, засрамена, защото това означаваше, че боговете не ме слушат. Ами ако Таурет, богинята на раждането, не можеше да различи моята молитва сред хилядите, които отправяха към нея? Защо да я различи? Аз бях едната от две съпруги, племенница на еретичка, която бе изоставила боговете.
	Уосерит въздъхна.
	— Поне не всички новини са лоши.
	— Представянето ти в Залата за аудиенции все още е предмет на много разговори в Тива — каза Пасер. — Вече няма нужда аз да насочвам чуждестранните пратеници към теб. Те сами питат за теб.
	— Това е голяма чест — уточни Уосерит. — Никой пратеник не търси Изет.
	— Ще я търсят, ако стане велика съпруга — промълвих, прозряла в бъдещето. — Хората почти никога не ми се усмихват. Мога да раздавам зърно от днес до тот, и пак няма да има значение.
	— Ти не си виновна в кое семейство си се родила — заяви твърдо Пасер.
	— Защо тогава съм прокълната да живея в сянката му? — попитах.
	— Защото твоите близки бяха гиганти — отсече Уосерит — и все още хвърлят голяма сянка. Но сега ти чертаеш своя, нова пътека. Ти ще станеш партньор и съветник на Рамзес. И ако успееш да дадеш на Египет наследник, няма да има причини хората да искат Изет.


>	Глава 13
>	Претегляйте поотделно всяко сърце

	— Господарке! — провикна се Мерит. — Господарке, времето дойде!
	Погледнах към Уосерит. Пасер отвори вратата на стаята си и аз видях, че лицето на Мерит е зачервено.
	— Министре. Господарке — поздрави ги кратко тя и влезе вътре. — Принцеса Изет започна да ражда!
	Бързо станах, но Уосерит протегна ръка.
	— Върви! Облечи се внимателно! Нали искаш Рамзес да види, че докато Изет се поти като крава, ти си млада и свежа.
	Сърцето ми започна да бие по-бързо. Винаги съществуваше възможност Изет да не преживее раждането. Но знаех, че не бива да позволявам Таурет да чуе подобни мисли. Богинята щеше да ме накаже за подобна жестокост и злоба.
	— Никой не може да предскаже кога ще дойде Анубис. Дори за Изет. Но ако остане жива — добави твърдо Уосерит, — не очаквай Рамзес да идва нощем при теб, както правеше през тези месеци. Той ще спази традицията и ще прекара десет дни с нея.
	— С ревящо бебе?
	— Разбира се, че не — отговори Мерит. — Бебето ще спи с дойката си.
	Върнах се в стаята си, облякох най-хубавата си рокля и си сложих най-изящната перука. Но когато Мерит започна да гримира лицето ми, в дворовете на „Малката“ зазвъняха камбани.
	— Три пъти, ако е син — прошепна Мерит.
	Затаихме дъх и зачакахме. Камбаните отброиха три удара, а после настъпи пауза — жриците изчакваха, преди да ги ударят още три пъти. Скочих от столчето си и хукнах.
	— Плащът ти! — извика Мерит след мен. — Студено е!
	Аз обаче не усещах ранната утринна мъгла. Как бащинството щеше да промени Рамзес? Щеше ли да започне да идва при мен по-рядко и да остава повече в стаята на Изет? Втурнах се по излъсканите коридори към родилния павилион, построен от дядо ми. Но се спрях, когато видях тълпата от придворни, скупчени пред тежките дървени врати. Вътре не пускаха никого.
	Хенутауи ме видя и се усмихна.
	— Принцеса Нефертари.
	Тя плъзна бърз преценяващ поглед по изящните мъниста на роклята ми.
	— Сестра ми те е превърнала в малка царица и мислеше да те постави до царя като велика съпруга. Но сега това няма да се случи.
	Погледнах я в очите.
	— Откъде знаеш? Никой _наистина_ не вярва, че ти си гласът на Изида.
	Тялото й се напрегна. Но после тя видя, че към нас идва Уосерит, и прошепна триумфално:
	— Знам го, защото Изет току-що роди на Рамзес син. Здрав принц на Египет. Ако сега не я направи царица, Рамзес ще е абсолютен глупак.
	— О, Хенутауи! — поздрави я Уосерит. — Сигурно много си се зарадвала да чуеш, че Изет е родила момче на Рамзес. Все пак това дете можеше да бъде син на Ашай, ако не беше ти.
	Алените устни на Хенутауи се превърнаха в мрачна тънка черта и аз осъзнах защо Уосерит не бе споменала името на Ашай, откакто Изет го бе изрекла в пристъп на гняв. Чакала е, събирала е информация. Сега се обърна към мен. Очите й блестяха.
	— Разбираш ли, Нефертари, преди да се омъжи за Рамзес, Изет била влюбена в един млад хабиру на име Ашай. За жалост той бил прост художник и когато бабата на Изет ги хванала в стаята й, заплашила да я лиши от наследство. Изет обаче не се трогнала. Била влюбена и когато моята мила сестричка чула за това, видяла възможност: красиво момиче от харема, на същата възраст като Рамзес, замесено в тайна любовна история. Толкова лесно за манипулиране! Като познавам сестра си, тя навярно е изпратила някой друг да стресне Ашай и да го откъсне от Изет.
	— Спри да позориш Хатор с лъжите си! — изръмжа гневно Хенутауи.
	— Може да е бил някой прислужник или пък може би някой по-важен, като великия жрец на Амон. Представи си само — продължи Уосерит с най-съзаклятническия си глас. — Ти си млад художник хабиру и великият жрец се появява в леопардовата си роба и ти съобщава, че жената, която обичаш, е отредена за принца. Всеки мъж би бил достатъчно разумен да я остави на мира. Затова Ашай напуснал Изет заради момиче хабиру и пътят за изтласкването на Изет към подиума бил разчистен. Единственото, което сестра ми поискала в замяна, било покровителство за храма си. Разбира се, Изет все още вярва, че Ашай просто е загубил интерес към нея. Представи си как ще се почувства, ако разбере какво е сторила сестра ми!
	Не знаех откъде Уосерит се е снабдила с тази информация, но тя я бе положила в краката ми като приношение.
	— Нефертари ще е глупачка, ако си отвори устата. Ако изрече подобна безсмислица пред Рамзес — заплаши ни Хенутауи, — ще настроя всички жреци в Тива срещу нея.
	Уосерит вдигна рамене.
	— Те вече са срещу нея. Мислиш, че не знаем, че ако имаше възможност да унищожиш Нефертари, вече щеше да си го направила?
	Вратата към родилния павилион се отвори със замах.
	Рамзес излезе отвътре, преливащ от радост, и аз усетих остро пробождане на разочарование, задето тази, която го бе направила толкова щастлив, беше Изет. Той ме видя и Уосерит прошепна:
	— _Усмихни се!_
	— Нефертари! — изкрещя Рамзес от другата страна на двора и аз себично се запитах дали Изет може да го чуе от павилиона как вика името ми. Той крачеше към нас, без да обръща внимание на поклоните на придворните. — Чу ли? — попита радостно той?
	— Да — отговорих и се усмихнах, макар да съм сигурна, че усмивката ми приличаше повече на гримасата на Бес. — Син.
	— И Изет е здрава! Вече поиска да занесат в павилиона арфа! Чувала ли си някога за толкова бързо възстановяване?
	— Не. — Преглътнах болката си и добавих: — Боговете навярно бдят над „Малката“.
	Точно това искаше да чуе Рамзес. Полъх на вятъра отмести сините и златни крила на короната _nemes_ зад раменете му и дори в сивото утро той изглеждаше изпълнен с триумф. Никога не го бях виждала толкова горд и отново си пожелах аз да бях причината за това чувство.
	— Трябва да подготвим пиршество — рече той. — Кажи на министрите, че цяла Тива трябва да празнува. Всички работници ще имат почивен ден.

	* * *

	Тръстиковите рогозки в стаята на Пасер бяха свалени. Навън жриците продължаваха да бият камбаните си.
	— Как са го нарекли? — попита мрачно Уосерит.
	— Акори — отговори Пасер. — Но само защото е син, това не означава, че ще стане наследник на трона. Той е просто принц.
	— Най-големият принц — напомних му аз — и ако Рамзес не избере…
	— И никога ли не е споменавал, че ще те направи велика съпруга?
	Поклатих тъжно глава в отговор на въпроса му.
	— Не.
	— Дори нощем, когато идва в спалнята ти? — настоя Уосерит.
	— Никога.
	— Какво чака? — попита тя.
	— Може би чака да види дали Нефертари може да му даде наследник.
	Всички погледнахме надолу към корема ми. Макар че неотдавна зърната на гърдите ми бяха потъмнели и Мерит смяташе, че това може да е признак на зачеване, изглеждах същата, както предишния месец.
	Някой почука силно по вратата и звукът отекна в цялата стая на Пасер. Сърцето ми заби силно.
	— Дойката ми — прошепнах аз. — Обеща да дойде, ако се случи нещо.
	Станах от столчето и се втурнах към вратата. Отвън Мерит кършеше ръце.
	— Нещо става в родилния павилион.
	Уосерит бързо се надигна.
	— Откъде знаеш?
	— Трима лекари влязоха вътре и досега не са излезли. Искате ли да отида и да занеса на принцесата чисти чаршафи?
	— Имаш предвид, да шпионираш? — възкликнах аз.
	— Разбира се, господарке! Не знаем какво става вътре. Ами ако го изкушава да я направи велика съпруга?
	„В такъв случай ще искаме да разберем преди всички други“ — помислих си аз, но се спрях.
	— Но ако в сърцето си Рамзес не желае да ме направи царица…
	— Забрави тези глупости! — сряза ме Уосерит. — Всички тук _знаем_, че в сърцето си го желае. Но Изет ще се опита да изкуши разума му. Целият двор ще се струпа там и ще му казва, че вече е на осемнайсет и трябва да избере велика съпруга. Тръгвай! — нареди нетърпеливо тя. — Иди и разбери какво става.
	После се обърна към мен:
	— Трябва да си отидеш в стаята. В случай че Рамзес те потърси. Ако нещо е станало с Изет, нали ще искаш той да поплаче на твоето рамо и на никое друго?
	Седнах в стаята си и зачаках новини от родилния павилион. Когато следобедът мина без вест от никого, махнах на една прислужничка, която минаваше по коридора. Тефер изви тяло и се притисна до крака ми, и той любопитен да разбере какво става.
	— Знаеш ли какво се случва в родилния павилион?
	Момичето свали тръстиковия си кош, за да ми се поклони, но аз махнах с ръка и го спрях.
	— Просто ми кажи какво знаеш.
	— Принцеса Изет току-що роди син!
	— Това го знам! Но защо камбаните спряха да бият?
	Девойката ме погледна с широки, неразбиращи очи.
	— Може би жриците са се уморили?
	Въздъхнах раздразнено и се запътих към Голямата зала, където дворът вече празнуваше. В един ъгъл Хенутауи се смееше с великия жрец на Амон. Дрънченето на гривните й, начинът, по който поставяше деликатната си ръка на коляното му — сякаш виждах лебед, който се опитва да се съвкупи с хиена. Но нямаше следа от Уосерит и Пасер, Мерит също не се виждаше никаква. Бяха поднесли блюда от патешко в печен лук и бяха отворили цели бъчви от най-доброто вино в кухните. Но прислужниците се споглеждаха нервно. Приближих се до готвача, който ме видя и отчаяно се опита да си намери работа. Но аз улових погледа му, преди да успее да награби едни празни купи от масата.
	— Какво става? — попитах аз. — Защо не се подготвяте за довечера?
	На тежкото му чело изби пот.
	— Правим големи приготовления, господарке. Има мед и вино…
	— Не е необходимо да се преструваш пред мен — рекох му. — Какво си чул?
	Готвачът прочисти гърло и остави купите обратно на масата. Размени поглед с двамата си помощници, които бързо изчезнаха. Понижавайки глас от страх, че клюката може да стигне до ушите на Хенутауи, той продължи:
	— Принцът, господарке. Сред слугите се говори, че пиршеството за раждането му може да не се състои тази вечер.
	Направих крачка напред.
	— _Защо?_
	— Защото малкият принц не е толкова здрав, колкото си мислех. Говори се, че може да…
	Той млъкна, защото се боеше да не призове Анубис на място, където току-що се бе появил нов живот.
	— Благодаря — казах му и се върнах в стаята си да чакам.
	Коленичих на тръстиковата си рогозка, запалих шишарка тамян под нозете на Мут. Представих си каква ли болка бих изпитала, ако загубя детето си, и се помолих за _ка_ на момченцето, което можеше никога да не усети бащината си прегръдка.
	— Той е толкова малък — изрекох умолително към Таурет. — А Рамзес току-що стана баща. Знам, че никога не си чувала името на Акори, но той е дете на съпруга ми и не е живял достатъчно дълго, за да засегне когото и да било през живота си.
	Вратата на стаята ми се отвори. Влезе Мерит, следвана от Уосерит.
	— Вече чух — рекох тъжно и се изправих. — Един готвач в Голямата зала ми каза.
	Уосерит подуши въздуха и ме изгледа със странно изражение.
	— И се молеше за сина на принцесата? — попита тя и поклати глава. — Тогава си спести тамяна — каза просто тя. — Принцът вече издъхна.
	— А жената, за която се молеше — добави Мерит — те обвини, че си откраднала _ка_ на детето й и си го убила.
	— _Какво?_ На кого го е казала? — извиках аз. — Кога?
	— На всички в родилния павилион — отговори Уосерит.
	Помислих, че ще припадна. Мерит се втурна да ми донесе столче, а Уосерит каза нещо как до свечеряване всички в Тива ще са чули за обвинението на Изет.
	— А Рамзес? — попитах аз и дълбоко си поех въздух. — Какво казва Рамзес?
	— Сигурна съм, че не й вярва — зарече се Мерит. — Кой _би_ й повярвал?
	— Други скърбящи майки! Египтяни, които вече мислят, че племенницата на Еретичката притежава власт да убеждава и да прави магии, също като леля си.
	Погледнах към Уосерит.
	— Аз дори не съм виждала принца! Не е възможно да вярва, че съм откраднала _ка_ на детето й!
	— Тя е суеверната внучка на селянка, която Хоремхеб е взел от речния бряг. Разбира се, че вярва.
	— Как ще убедя хората, че не съм го сторила? — прошепнах аз.
	— Няма — поклати глава Уосерит. — Хората ще повярват в това, в което искат да вярват. Но ако носиш в утробата си принц, няма да има значение какво казват. Не се отделяй от Рамзес.
	Вдигнах ръка към лицето си.
	— О, Рамзес… той загуби първото си дете!
	— Което ще разчисти пътя за твоето дете — отсече без заобикалки Уосерит.
	Погледнах я с ужас.

	* * *

	Знаех, че тази нощ Рамзес няма да дойде при мен. Нямаше да е правилно да се измъкне и да влезе в стаята ми, докато Изет все още лежи в родилния павилион без дете. Когато вестта за смъртта на принца се разпространи в „Малката“, тържествата бързо бяха отменени и всички се втурнаха да отдадат почит в храма на Амон. Този път не запалих шишарка тамян. Вместо това застанах на балкона си, вдишах студения въздух и оставих вятъра да задърпа плаща ми. Дори Мерит не посмя да ме повика вътре.
	„Защо? — помислих си. — Какво съм сторила, та да те разгневя, Амон? Моите _akhu_ бяха тези, които се отвърнаха от теб. Не аз!“
	Вятърът стана по-свиреп. Изневиделица, като звезди, грейнали в нощното небе, по пътя към портите на двореца заблещука опашка от светлини. Отначало бяха съвсем мънички, като игли в далечината, но когато се приближиха, разпознах повтарящ се вик, който не можех да сбъркам с нищо друго, и разбрах какво означава тази пламтяща река.
	— Мерит! — изкрещях.
	Тя излезе тичешком на балкона и аз уплашено посочих с ръка в мрака.
	Пред портите на двореца трепкаха хиляди факли, а викът „Еретичка“ стана толкова силен, че заглуши вятъра. В стаята ми връхлетяха двама воини, следвани от Рамзес. Лицето му беше бледо като лятна луна. Един от стражите пристъпи напред.
	— Господарке, трябва веднага да те отведем на сигурно място! Пред портите има цели тълпи, които крещят срещу теб.
	Той отправи крадешком нервен поглед към Рамзес.
	— Някои вярват, че принцеса Нефертари има нещо общо…
	— Със смъртта на принца ли? — попитах с ужас.
	Рамзес ме погледна несигурно.
	— Сигурен съм, че нямаш, Нефер. Ти изобщо не беше виждала принца.
	— Дори да го бях виждала — извиках аз, — наистина ли вярваш…
	— Но той беше такова здраво дете! — в очите на Рамзес блестяха сълзи.
	Бавно се отдръпнах от него.
	— Нали не мислиш, че бих могла…
	— Н-не! — заекна Рамзес. — Не. Разбира се, че не!
	— Тогава защо дойде?
	— Защото пред портите има хиляди хора, а тази вечер на пост има само сто стражи. Изпратих Аша да повика армията.
	Обърнах се към двамата воини, които го бяха придружили — посивели ветерани, които навярно бяха виждали битки от Асирия до Кадеш. Но в очите им се четеше страх. Тази вечер гражданите на Тива се бяха разгневили дотолкова, че да се качат на лодките си и да прекосят реката.
	— Ако си пробият път през портите — обясни по-високият воин, — не можем да гарантираме сигурността ти, Твое височество. Можем да те отведем в съкровищницата. В целия дворец няма по-укрепена сграда от нея.
	Погледнах от балкона. Викът „Еретичка“ кънтеше също толкова силно, колкото преди. Чувах как бронзовите порти се разклащат, разтърсвани от яростни юмруци, а дворцовите стражи предупреждават хората да се отдръпнат.
	— Не — заявих решително. — Ще се изправя срещу тях. Няма друг начин да им попреча да вярват в невъзможното, освен да застана срещу тях.
	— Те ще те убият, Твое височество! — възкликна единият воин.
	Но Рамзес ме погледна с безразсъдно възхищение.
	— И аз ще дойда.
	— Господарке, не! — изрече умолително Мерит. — Не го прави!
	Но ние се втурнахме през залите, докато тя продължаваше да хленчи зад нас. Обърнах се и й казах да чака в стаята ми. Очите й се бяха разширили от страх. Знаех, че постъпваме неразумно. Това беше точно една от онези глупости, от които фараон Сети ме бе предупредил да се пазя.
	Забързахме по коридорите, докато от двете ни страни придворните се заключваха в стаите си от страх пред това, което предстоеше. Освен ако армията не дойдеше бързо, хилядите хора от простолюдието можеха да разбият портите и да разграбят двореца. Когато стигнахме до двора, двамата воини, които ни придружаваха, отстъпиха уплашено назад с поглед, прикован бдително върху портите, които трепереха под юмруците на разярената тълпа. От крепостния вал стрелците наблюдаваха гневните граждани с готови лъкове. Рамзес стискаше ръката ми толкова силно, колкото смееше, без да я смачка. Ударите на сърцето ми кънтяха в ушите ми по-силно дори от виковете на тълпата. Приближихме се към стъпалата, които водеха до стените на двореца, и гласът на Рамзес разсече хаоса.
	— Дръпнете се! — изрева той на хората си, които бяха задръстили стълбите към валовете. — Дръпнете се!
	Стражите разпознаха короната _nemes_ и се отстраниха.
	Докато се изкачвахме по стъпалата, мъжете ни следяха с невярващи погледи. Когато стигнахме най-горе на стените, за миг си помислих, че планините са се подпалили. Под нас в студената нощ на фармути горяха хиляди факли. Когато хората, които се намираха най-близо до нас, разпознаха над главите си фараонска корона, виковете ненадейно станаха колебливи и сякаш приглушени от присъствието му.
	Останах удивена от смелостта му, когато вдигна ръце и се обърна към разгневената тълпа.
	— Дошли сте тук, за да искате кръвта на еретичката — провикна се той над бурята от гласове. — Но аз дойдох, за да ви кажа, че няма никаква еретичка!
	Сред тълпата се разнесоха гневни възклицания, яростни гласове се надигнаха в буен протест.
	— Аз съм бащата на принца, който умря. Никой не иска повече от мен да има наследник. Затова, след като дойдох при вас, за да ви кажа, че в смъртта му нямаше никаква магия, не трябва ли да ми повярвате?
	Сред тълпата премина несигурен шепот и Рамзес продължи:
	— Това е жената, която наричате еретичка. Принцеса Нефертари! Прилича ли ви на жена, която се занимава с магии? Прилича ли ви на еретичка?
	— Прилича на Нефертити! — изкрещя един старец и хората зад него вдигнаха одобрително факлите си. Изведнъж всички се люшнаха към портите.
	Рамзес взе ръката ми в своята и остана непоколебимо на мястото си. Викът „Еретичка!“ отново набра сила и гласът на Рамзес стана по-яростен, за да го чуят над него.
	— И кой от вас тук мисли, че неговият фараон би взел за съпруга еретичка? — попита той. — Кой от вас тук вярва, че синът на Повторния завоевател би рискувал да си навлече гнева на боговете?
	Това беше умен ход, защото никой нямаше да обвини самия фараон, че нарочно е разгневил Амон. Яростният вик отново замря и Рамзес се обърна към мен.
	— Истина е! — изкрещях аз. — Аз съм племенница на еретичка. Но щом вие не сте отговорни за престъпленията на дядовците си, защо аз да бъда? Кой сред тази тълпа е избрал сам своите _akhu_. Ако това бе възможно, нямаше ли всички да се родим в семейството на фараона?
	Сред тълпата се разнесе изненадан шепот. Ръката на Рамзес вече не стискаше моята толкова силно.
	— Претегляйте поотделно всяко сърце — изкрещях аз, — защото колко от нас ще преминат в отвъдния живот, ако Озирис претегляше сърцата ни заедно с тези на нашите _akhu!_
	Рамзес ме погледна стъписан. Зад портите се възцари тишина. Сякаш никой не помръдваше, сякаш никой не дишаше.
	— Върнете се по домовете си! — провикна се той. — Оставете двореца „Малката“ да скърби на спокойствие.
	Той остана неподвижен и се загледа как човешкото море под краката му започва да се отдръпва.
	Тълпата бавно се разпръсна. Някои от жените все още крещяха „Еретичка“, а неколцина се зарекоха да се върнат, но непосредствената опасност бе отминала. След няколко минути мълчание Рамзес се обърна и ме хвана за ръката. Когато влязохме в двореца, се облегна на стената и затвори очи.
	— Съжалявам, че се усъмних в теб — прошепна той.
	— Благодаря ти — отговорих му. Но дълбоко в себе си знаех истината. „Един ден тя ще го убеди, че наистина съм еретичка, и каквото и да направя, няма да успея да променя това негово убеждение.“


>	Глава 14
>	Друг живот в замяна

	Макар че в продължение на две нощи Рамзес не дойде при мен, в мрака на стаята ми си проправи път нова светлина. На втория ден от пахонс тялото ми потвърди това, което Мерит подозираше от един месец. Съобщих го шепнешком на Уосерит и Пасер и когато Мерит чу, изкрещя от радост толкова силно, че Тефер уплашено избяга от леглото.
	— _Дете?_ — възкликна тя. — Трябва да съобщиш на фараон Рамзес! Когато разбере…
	— Ще се сети за принц Акори и ще се запита дали Изет не е била права.
	Мерит се отдръпна назад.
	— _Никога_ не бива да повтаряш тези думи!
	— Изет ме обвини, че съм откраднала _ка_ на детето й, а сега самата аз очаквам дете.
	— Рамзес _никога_ не би могъл да си помисли подобно нещо! Принцесата е суеверна глупачка. Трябва да му кажеш.
	— _Ако_ дойде.
	— Ще дойде, господарке. Дай му време.
	Но минаха няколко дни и когато стана ясно, че Рамзес няма да дойде и през петата нощ, се разридах във възглавницата си, излях всичките си скърби в плата, докато Мерит ме галеше по косата. Не беше просто заради самотата. Беше заради тъгата, надвиснала като покров над двореца. Виждах Рамзес всяка сутрин в Залата за аудиенции, но той никога не се смееше и дори когато министрите съобщиха, че селяните ползват с успех изобретението му, лицето му си остана мрачно. В Голямата зала придворните ме наблюдаваха с подозрение и дори Уосерит не казваше почти нищо. Умолявах я да ми позволи да кажа на Рамзес за детето, но тя ме накара да се закълна да не му разкривам нищо, докато сам не дойде при мен.
	Затова зачаках и на седмия ден от пахонс Рамзес дойде но изгрев-слънце. Приближи се до самия ръб на леглото ми и когато се надигнах и го прегърнах, по бузите му потекоха сълзи. Сякаш цялата му радост и несдържан оптимизъм се бяха изцедили.
	— Жреците ми казват, че такава е волята на боговете — прошепна той, — но как е възможно тяхната воля да бъде Анубис да открадне дете на фараона, първородния му син?
	Той положи короната _nemes_ в скута си, а аз го погалих по косата.
	— Не мога да се преструвам, че разбирам — казах му. — Но може би когато боговете са видели ужасната ти загуба, са решили да ти дадат в замяна друг живот.
	Взех ръката му, положих я на корема си и дъхът му секна.
	— _Дете?_
	Усмихнах се предпазливо.
	— Да.
	Рамзес стана и едва не смаза ръцете ми в своите.
	— Амон не ни е изоставил! — провикна се той. — Дете, Нефер! Още едно дете!
	Дръпна ме да стана, а после ме погледна изпитателно.
	— Знаеш, че онази нощ на балкона…
	— Няма значение — казах бързо.
	— Но аз никога не съм вярвал…
	Поставих пръст на устните му.
	— Знам, че не си — излъгах. — Това са селски суеверия.
	— Да. Тя е потомка на суеверни хора. И сега, когато Акори го няма, стана съвсем неразумна. И неутешима — призна гой. — Обещах й да построя погребален храм в Тива за принца — за всички нас, — но това не й стига. Дори цветята пред портите не означават нищо за нея.
	— Какви… какви цветя?
	Рамзес отклони погледа си. Но когато отметнах дългите ленени завеси на балкона и видях даровете, които жените бяха оставили за Изет, притиснах ръка към устата си. В тежките бронзови решетки се преплитаха цветя. Докъдето поглед стига, се простираха цветя — лилии, символ на прераждането.
	— Толкова много я обичат — прошепнах. Надявах се Рамзес да не види колко много ме наранява това.
	— И теб ще обикнат — зарече се той. — Сега ти ще станеш майка на най-голямото дете на фараона.
	Рамзес закрачи към вратата, която водеше към стаята на Мерит, повика я и й нареди да съобщи на целия дворец, че на път е второ дете.
	Днес в Залата за аудиенции нямаше да има никакви молители. От голяма маса пред подиума министрите проследиха с поглед как двамата с Рамзес влизаме заедно и само Пасер изглеждаше доволен да ме види. Сега всички знаеха, че очаквам дете. Видях Изет на трона й и си помислих: „Хенутауи я е инструктирала да дойде днес“. Лицето й изглеждаше бледо и хлътнало. Докато се изкачвахме по стъпалата, очите й нито за миг не се откъснаха от някакво невидимо петно на пода.
	— Изет — каза Рамзес и внимателно взе ръцете й в своите. — Защо си дошла? Почина ли си?
	— Как да си почина — попита тя, — когато някой е откраднал жизнената сила на нашия принц? Акушерките казват, че когато се е родил, бил здрав и плачел силно.
	Рамзес хвърли поглед към мен.
	— Павилионът разполагаше с всички защити. Таурет и Бес…
	— Могат ли Таурет и Бес да отклонят злите очи? — провикна се тя, така че дори старците на другия край на Залата за аудиенции вдигнаха глави от дъските си за сенет. — Могат ли да попречат на едно проклятие да открадне _ка_ на един принц? Има само една жена, която би искала да погуби детето ни!
	Рахотеп скочи от масата на министрите и се втурна към нас.
	— Принцеса Изет не е добре — каза бързо той. — Нека я отведа в стаята й.
	— Съвсем добре съм! — изкрещя Изет. — _Добре съм!_
	Но предната част на роклята й, където Акори сега би трябвало да суче, беше мокра, а очите й се стрелкаха диво из залата.
	Рамзес положи нетрепваща длан върху ръката й.
	— Изет, иди си почини. Пенре ще дойде с проекти за храма. Веднага щом приключим, ще дойда при теб.
	Но гърдите й се надигаха и спускаха тежко и тя не помръдна.
	— Макар че сега е времето ти с Нефертари? — попита тя.
	В гласа на Рамзес долових колебание, но той отговори:
	— Да.
	Изет премести поглед към моя и в очите й видях страх. „Тя наистина вярва, че съм откраднала _ка_ на детето й. Мисли, че съм убийца.“
	Тя се успокои, мина грациозно през стаята и когато стигна до вратите, един придворен измърмори:
	— Това е едва първото й дете. Със сигурност ще дойдат други.
	Когато вратите се затвориха, министрите ме загледаха, а придворните зашепнаха.
	Опитах се гласът ми да не затрепери.
	— Да повикаме ли Пенре?
	Зачакахме да го доведат. Никой не наруши мълчанието, докато глашатаят не оповести:
	— Архитектът Пенре, син на Ирсу и Пазител на великите дела на царя.
	Пенре влезе в стаята. На грейналото му лице бе изписана триумфална усмивка. Само за един месец неговият проект, основан на изображението в гробницата на Мерира, се бе разпространил в двете посоки на течението на Нил. В края на шему щеше да дойде време за първата истинска жътва от четири години и хората щяха да могат да поднесат приношения от жито в завършения храм в Луксор. Сега Пенре щеше да се заеме с издигането на най-големия погребален храм в Египет. След него вървяха двама писари, които носеха на голяма дъска помежду си тежък модел от глина. Ленен плат скриваше от погледа ни подробностите по проекта. Пенре разпери ръце в знак на покорство.
	— Твое величество — оповести той. — Рамезеумът.
	Той отметна лененото покривало и редица министри зашепнаха одобрително.
	— Това ще бъде най-големият погребален храм в Тива — обясни Пенре, — построен до храма на Сети, Повторния завоевател.
	Той започна да разяснява сложните детайли.
	— Две редици пилони, големи и дебели като пилоните в Луксор, ще водят към двор.
	По плочките заскърцаха столове, докато дворът се притискаше напред, за да види по-добре.
	— Зад втория двор в зала с покрив и четирийсет и осем колони ще се намира светилището.
	От масата на министрите отново се разнесе удивен шепот.
	— А вътре…
	Пенре свали покрива и показа на двора синьото небе с разпръснати по него златни звезди, което бе нарисувал.
	— Вътре — три стаи, които ще стоят милион години като светилище на Рамзес Велики и неговото царуване.
	За миг всички в Залата за аудиенции останаха стъписани. Никой не смееше да даде прозвище на фараона — той винаги си го избираше сам. Дворът погледна към Рамзес, за да види реакцията му.
	— Рамзес Велики — повтори той — и неговият милионгодишен Рамезеум.
	Пенре изпъна рамене с абсолютна увереност.
	— А на север от залата с четирийсет и осемте колони — храм за най-красивите принцеси в Египет.
	Видях статуи на самата себе си и Изет, еднакви по височина и ширина. Трябваше да се почувствам поласкана, но бях разтревожена. Погребалният храм бе начинание, което щеше да отнеме години и да погълне голяма част от златото в съкровищницата.
	Вечерта, преди да отиде в стаята на Изет, Рамзес дойде в моята и аз го попитах:
	— Откъде ще вземем дебените, за да построим всичко това?
	— Баща ми получава данъци от повече от дузина народи. Виждал съм отчетите от съкровищницата. Има достатъчно за три Рамезеума — отговори той. — С това ще ни запомнят нашите потомци.
	Погледна към корема ми и ме привлече към себе си.
	— Нашите малки царе — добави с обич той.


>	Глава 15
>	Яхмос от Халдея

	В продължение на два месеца пътят пред портите на „Малката“ остана отрупан с цветя, така че когато излизахме, за да видим как напредва строежът на Рамезеума, стражите трябваше да разчистват пътеки за конете. Изет слизаше от колесницата си и никой не казваше нито дума, докато тя избираше най-хубавото цвете и го закичваше в косата си, напомняйки на всички, че е родила и загубила първия принц на Египет.
	В стаята на Пасер Уосерит крачеше напред-назад и питаше:
	— Кога ще свърши всичко това? Всеки ден портите потъват в цветя, а жените ридаят в храма на Хатор. Тя загуби новородено, не осемнайсетгодишни принцове близнаци!
	— А сега се говори, че очаква второ дете — разкрих й. — Мерит го е чула в баните.
	Уосерит се обърна към Пасер.
	— Преди да се роди второто дете на Изет — каза раздразнено тя, — трябва да накараме хората да разберат, че Нефертари е царицата, която е избрал Рамзес. Какво им става? Тя говори осем езика и впечатли всички пратеници от Асирия до Родос!
	— Те още помнят царя еретик — отговори Пасер. — Слушат разказите на бабите и дядовците си за дните, в които боговете били прогонени и Амон обърнал гръб на Египет, като ни донесъл чума. Но аз засякох съобщения от Нубия, в които се говори за втори бунт. И ако фараон Рамзес потегли заедно с войската си, Нефертари ще остане да управлява на негово място.
	— Това ще ти даде възможност да покажеш на хората как ще управляваш! — възкликна нетърпеливо Уосерит.
	— _Не!_
	И Пасер, и Уосерит ме изгледаха смаяно.
	— Рамзес обеща да ме вземе на следващия си поход. Кой може да му бъде по-полезен? — попитах аз. — Преводач от нубийски или аз?
	— Ти очакваш детето на Рамзес — напомни ми Уосерит. — Готова ли си да изложиш на риск вероятния му наследник? Няма да има носилки. Ще пътуваш през пустинята само с колесница и почти няма да има вода. Този бунт може да се окаже единствената ти възможност да докажеш на двора, че няма да си втора царица еретичка.
	Сведох поглед към леко издутия си корем. Ако Рамзес ме оставеше в Тива, щях ли да успея да променя мнението на хората, или щяха да нарекат и детето ми еретик?
	Пасер се наведе напред в гравирания си дървен стол.
	— Недей предлага да отидеш с него. Няма нищо по-важно от здравето на това дете.
	— А Изет? — попитах тихо. — Ако Рамзес не избере велика съпруга, двете ще управляваме съвместно в Залата за аудиенции, така ли?
	Уосерит вдигна остро извитите си вежди.
	— Да. Ще бъде много интересно.

	* * *

	Вечерта Рамзес се измъкна от Изет и ми донесе свитъците, които Пасер бе иззел от един пленен нубийски търговец. Седнахме заедно на балкона и аз започнах да превеждам едно след друго невнимателните писма, описващи в подробности бунта, планиран за първия ден на месоре, когато жегите бяха толкова силни, че египетските воини едва ли биха се отправили далеч на юг.
	— Разполагат с повече от хиляда души — потвърдих аз, — които са готови да превземат двореца и да убият египетския управител.
	— Значи Пасер е прав — промълви Рамзес, стана от стола си и се загледа навън през балкона. Лекият полъх на ранното лято донесе аромата на лавандула и цвърченето на насекоми от тъмните градини отдолу. Ако Рамзес заминеше, никой не можеше да каже кога ще се върне или какво може да се случи в негово отсъствие.
	— Трябва да пиша на баща си и да говоря с пълководците си — каза той. — След един месец ще поведа египетските колесничари към Напата и ще напомня на Нубия на кого дължи вярност.
	Когато забеляза изражението ми, гласът му потрепери.
	— И ти би могла да дойдеш…
	Поколеба се и двамата погледнахме към корема ми. Бях в третия месец.
	— Не. Прекалено е опасно — отговорих, станах и се приближих към него. Но и двамата знаехме какво искам. Рамзес пое ръката ми и заедно се вгледахме в нощта, заслушахме се във вятъра, който се промъкваше между клоните на смокините.
	— Ще се върна при теб жив и здрав — обеща той. — И ако някога отново замина, и ти ще дойдеш. Дори да е до най-далечните краища на Асирия.
	Помъчих се да се засмея.
	— И как ще оцелея?
	— Ще накарам воините да те носят в носилка. Ще те пренесат през пустинята като олтара на Амон.
	Този път смехът ми беше истински и Рамзес се усмихна.
	— Докато ме няма, искам ти да надзираваш строежите. Луксор е завършен, но очакваме нубийско злато и цели кораби с абаносово дърво за Рамезеума. Няма никой друг, на когото да вярвам.
	— А Изет?
	— Тя не може да надзирава Рамезеума — отвърна незабавно Рамзес. — Може би Празника на Уаг. Но в Залата за аудиенции, ако има нещо, което не разбира, Нефер, ти нали ще й помогнеш? Не искам чуждестранните пратеници да я помислят за глупачка.
	„Закъснял си“ — помислих си язвително, но усмивката ми не трепна.
	— Разбира се.

	* * *

	В часовете преди зазоряване заливът се изпълни с цяла флотилия кораби. Аша качи колесничарите на борда. Бе изминал цял месец, откакто Рамзес научи за плановете за бунт в Либия, и сега две хиляди мъже с оръжия и коне се сбогуваха с викове от корабите с жените и децата си. На кея Рамзес обхвана брадичката ми с длан.
	— Понякога забравям колко си дребничка — каза нежно той. — Обещай ми, че ще позволиш на Мерит да се грижи за теб. Докато ме няма, слушай какво ти казва, дори и да не ти харесва. Сега трябва да пазиш двама души.
	Погледнах към малкия си корем и се запитах дали Таурет ще ме изостави в часа на раждането, както бе изоставила майка ми. Може би ако всеки ден палех тамян и й напомнях, че съм _племенница_, а не дъщеря на Еретичката, тя щеше да прости престъпленията на моите _akhu._ Или молитвите ми само щяха да привлекат вниманието им и да доведат Анубис обратно в двореца?
	— Ще я слушам — уверих Рамзес.
	Утринният въздух се разцепи от рев на тръби. Жриците на Хатор се присъединиха към тези на Изида и започнаха да разтърсват систрумите си и да пеят химн към Сехмет, богинята лъвица на войната.
	Рамзес се запъти към Изет и я целуна кратко, преди да се върне при мен.
	— Ще се върна, преди да е изтекъл месецът — зарече се гой.
	Проследихме с поглед как флотата си проправя път към канала и бавно поема нагоре по течението. Когато и последното знаме изчезна, Уосерит ме улови за ръката и ме преведе през портите на двореца. В Залата за аудиенции дворът зае местата си, докато музикантите свиреха „Песента на Сехмет“. Бях си мислила, че съм подготвена за заминаването на Рамзес, но когато зърнах празния му трон на подиума, рязко си поех въздух.
	— Това е една възможност — насърчи ме Уосерит, докато прекосявахме стаята.
	— Ами ако хората се върнат? — попитах притеснено. — Ако започнат да крещят „Еретичка“ пред портите?
	— Тогава тук ще има четиристотин стражи, които ще те защитят. По-голямата заплаха е храмът на Изида. Помисли си какво ще направи сестра ми, ако нейният храм стане най-големият в Тива! Поклонници от цял Египет ще оставят златото си пред нейните олтари. Ако Хенутауи и Рахотеп решат да използват съвместно ресурсите си, ще бъдат достатъчно богати, за да казват на Рамзес кои войни да води и какви монументи да издигне. Как мислиш, защо Еретикът е забранил култа към Амон? Бил е готов да рискува да си навлече гнева на боговете, за да унищожи толкова силни съперници за властта.
	— Защо Рамзес не вижда към какво се стреми Хенутауи?
	— Защо да вижда? Моята сестра е обичната му леля. Тази, която като дете го научи да крепи на главата си короната _khepresh_ и да изписва името си с йероглифи. Дали ще ми повярва, ако му кажа какво наистина иска тя?
	С тези думи Уосерит напусна Залата за аудиенции и дългата й синя роба прошумоля по плочките. На ръцете й блестяха тюркоазените бижута на богиня Хатор и на мен ми се прииска и аз да изглеждам толкова висока и впечатляваща. Също като Хенутауи и Изет, Уосерит умееше да приковава вниманието на всички в залата и да ги подчинява на волята си, но когато тежките врати се затвориха след нея, забелязах, че залата е почти празна.
	— Къде са всички? — възкликнах аз. Рахотеп се извъртя на стола си.
	— Кои са „всички“?
	Вратът ми под перуката пламна.
	— Къде е Изет? Къде са придворните?
	— Приготвят се за Празника на Уаг — отвърна презрително той.
	— Не смята ли да изслуша молителите? — попитах остро аз.
	Рахотеп вдигна вежди.
	— Предполагам, че ще дойде, когато е готова. Музикантите продължаваха да свирят. Щяха да спрат едва когато глашатаят обяви изслушването на молителите. Седнах на трона си и почувствах как от врата към бузите ми пропълзява горещина. Целият двор се въртеше около Изет. Единствените придворни, останали с мен, бяха старците, които играеха сенет най-отзад. Нямаше го красивият смях на дъщерите на благородниците. Дори момичетата от едубата, които никога не бяха харесвали Изет, не бяха дошли. „Всички вярват, че тя е бъдещето на Египет.“
	Ударих със златния жезъл на Рамзес по подиума.
	— Доведете молителите! — заповядах.
	Към масата на министрите се приближиха трима мъже, но само двама им връчиха молби. Третият стискаше в ръцете си дървена гега. Дългата му брада бе с млечнобял оттенък, като цветове на моринга. Опитах се да предположа кой може да е езикът му, тъй като само чужденците имат косми по лицето си.
	— Къде е молбата ти? — попита Пасер.
	Брадатият мъж поклати глава.
	— Тя е само за принцеса Нефертари.
	— Макар че принцесата накрая може да прочете молбата ти, тя ще мине първо през мен.
	Пасер протегна ръка, но старецът не отстъпи.
	— Тя е само за принцеса Нефертари — повтори той.
	Пасер въздъхна нетърпеливо.
	— Отпратете този човек!
	Но когато неколцина стражи пристъпиха напред, старецът изкрещя:
	— Чакай! Чакай! Казвам се Яхмос!
	— Това не означава нищо за мен — отвърна остро Пасер.
	— Яхмос от царство _Халдея._
	Пасер вдигна ръка и стражите се отдръпнаха.
	— Няма такова царство — заяви той. — Било е завладяно първо от вавилонския цар Хамурапи, а после и от хетите.
	Брадатият мъж кимна.
	— Когато са дошли хетите, моят народ е избягал в Ханаан. А когато Египет е завладял Ханаан, майка ми била отведена като пленница в Тива.
	Дори през цялото разстояние, което ни разделяше, чух как дъхът на Пасер секна.
	— Значи си _хабиру?_
	Рахотеп прикова червеното си око върху стареца, а придворните пред масите за сенет спряха играта си. Хабиру бяха еретици — опасни хора, които живееха в палатки в пустинята вместо в градове. Но Яхмос от Халдея кимна.
	— Да, хабиру съм — отговори той — и моята молба е за принцеса Нефертари.
	„Дъщеря му е избягала — помислих си аз, — трябва му помощ, но се срамува да каже истината.“
	— Доведете го при мен! — провикнах се към другия край на залата.
	— Господарке, този човек е _хабиру!_ — предупреди ме Пасер.
	— Но щом има молба, ще го приема — оповестих аз. Знаех, че готовността ми да изслушам молбата на един еретик ще скандализира малкото присъстващи членове на двора. Но _аз_ бях тази, която сега носеше най-голямото дете на Рамзес. _Аз_ бях тази, която той искаше да заведе в Нубия. Ами ако навремето някой бе отблъснал майка ми във време на нужда, защото бе решил, че _тя_ е еретичка?
	Яхмос бръкна с изпъстрената си с петна ръка в робата си и извади свитък. Стражите се върнаха по местата си край вратите, но наблюдаваха стареца с дълбоко подозрение. Хабиру бавно прекоси стаята и аз видях, че резбованата гега в ръката му не е само средство за защита, а и му помага да върви. Рахотеп се извъртя докрай в стола си, впери поглед в мен и аз се запитах дали не съм допуснала сериозна грешка.
	Старецът се спря пред подиума, но за разлика от всички други молители не разпери ръце в знак на покорство. Гърбът ми се изпъна на облегалката на трона ми.
	— Кажи ми — попитах аз, — защо аз съм единствената, която може да прочете молбата ти?
	— Защото твоят дядо доведе моя народ в Египет — отговори той на ханаански — и принуди мъжете да станат воини в армията му.
	Погледнах към министрите, за да видя дали някой от тях е разбрал.
	— Откъде знаеш, че говоря езика на Ханаан?
	— Цяла Тива знае колко много езици говориш, господарке.
	За миг се загледахме мълчаливо един в друг. После той протегна към мен молбата си.
	— За принцеса Нефертари, дъщеря на царица Мутноджмет и генерал Нахтмин.
	Арфистите продължаваха да свирят тихо, а старците в дъното на залата се върнаха към играта си, като се засмиваха всеки път когато някой хвърлеше ашиците и те спечелеха. Развих свитъка на хабиру и почувствах как кръвта бавно се оттича от лицето ми. Погледнах дали Рахотеп ме наблюдава и видях, че червеното му око все още е приковано в мен.
	— _Какво_ искаш? — попитах шепнешком под прикритието на думите на другите молители.
	— Искам фараонът да освободи хабиру от службата им при него — отговори той, — за да може моят народ да се върне в Ханаан.
	— И кое ги прави твой народ, а не поданици на фараона? — попитах аз.
	— Защото аз съм техният водач. Сред хабиру от Тива аз съм този, който ги отвежда по-близо до техния бог.
	— Значи _наистина_ сте еретици.
	— Ако това означава, че ние не почитаме бога по същия начин като египтяните, тогава да.
	— Това означава, че не почитате Амон — отговорих рязко и погледнах над свитъка към двора. Но вниманието на Рахотеп и Пасер бе отвлечено от нови молители.
	— Ние почитаме един-единствен бог — обясни той — и желаем да се върнем в земята Ханаан.
	— Ханаан е _египетска_ земя — отсякох аз и повиших глас, колкото да покажа на стареца, че ме е раздразнил. — Защо хабиру искат да заменят Тива с неспокойна земя, която Египет вече е завладял?
	Яхмос ме изгледа с пронизващите си очи. Запитах се дали тези очи са се сторили толкова смущаващи на Пасер, колкото на мен.
	— Защото ти знаеш какво е да се държат с теб като с еретичка и да те заплашват по улиците. Точно затова само ти можеш да удовлетвориш тази молба. В Ханаан няма египетски храмове и можем да почитаме Бог така, както желаем.
	В този миг осъзнах, че никога няма да мога да се спася от своите _akhu._ Сведох поглед към свитъка и изпитах неочакван гняв към стареца насреща си.
	— Хенутауи ли те изпрати? За да ми напомниш, че моите _akhu_ са били еретици? — попитах аз.
	— Твоите _akhu_ не бяха еретици — отговори Яхмос. — Беше им разкрито видение на истината, но те го поквариха с алчността си.
	— _Какво_ видение на истината? — попитах гневно.
	— Истината, че има само един бог. Фараон Ехнатон го нарече Атон…
	— И ти вярваш ли в Атон?
	— Хабиру го почитат под различно име. Фараонът беше единственият, който го нарече Атон, и алчността го съсипа.
	— _Ереста_ го е съсипала — отвърнах остро.
	Но Яхмос не се трогна от гнева ми. Очите му приличаха на спокойните води на езеро в следобед, в който не духа вятър. Нито една от думите ми не го смути.
	— Каза, че му е било разкрито видение на истината — продължих аз. Нямаше причина да отделя на молбата му допълнително внимание, но увереността му ме смущаваше. — И така, кой му е разкрил това видение?
	Яхмос наведе глава.
	— Аз — отговори тихо той. — Аз бях учител на фараон Ехнатон, когато той беше момче в Мемфис.
	Ако беше казал, че в предишния си живот е бил акробат, нямаше да се стъписам толкова. Пред мен стоеше човекът, посял семената, довели до падението на семейството ми, и ме молеше да му направя услуга! Ако не е бил той, на царя еретик никога е нямало да му хрумне идеята за един-единствен бог или да убеди Нефертити да се присъедини към него в задачата да освободи Египет от Амон. Тя е нямало да бъде убита от жреците на Атон, които се разгневили, когато пожелала да се върне към старите богове… А ако баща ми не бе загубил живота си в тези пламъци, кой можеше да каже какво е щяло да се случи при раждането ми? Може би волята на майка ми за живот е щяла да бъде по-силна. Погледнах надолу към него.
	— Ти си _унищожил_ семейството ми! — прошепнах остро.
	Старецът очевидно осъзнаваше въздействието на думите си.
	— Истината, че има само един бог, може да бъде използвана за изцеление или за разрушение. Твоите _akhu_ бяха тези, които избраха разрушението, изцедиха земята на Египет, за да подхранят собствената си слава.
	— Ехнатон е този, който е предал Египет, не майка ми! Нито пък баща ми!
	За мен Залата за аудиенции бе престанала да съществува. Всекидневните дела продължаваха да си вървят, но аз изпитвах чувството, че в тази стая съществуваме единствено аз и Яхмос.
	— Защо ми казваш тези неща? — изсъсках аз. Беше ми трудно да контролирам гласа си. — Можеше да дойдеш с молбата си, без да ми казваш нищо.
	— Но аз искам да ти кажа кой съм. И което е още по-важно, искам да ти кажа кой не съм. Аз не боготворя златото като фараон Ехнатон.
	Потръпнах, когато чух името на чичо си, изречено на глас. Яхмос вдигна вежди.
	— Изпратиха го при мен в Мемфис, когато всички в Египет вярваха, че брат му ще наследи короната. Той беше втори син, по-млад принц, отпратен, за да стане жрец. Озлобено дете. Разгневено и изпълнено с негодувание от щастието на по-големия си брат. Мислех, че богът на хабиру може да го спаси — призна той.
	— А сега искаш да освободя всички хабиру от службата им при фараона?
	Яхмос ме погледна в очите. Изглеждаше непоколебим.
	— От гробниците, от храмовете, от двореца, където жените работят като лични прислужнички…
	— Те и сега са свободни да си тръгнат, ако пожелаят!
	— А хабиру във войската на фараона? — настоя Яхмос. — Всички здрави мъже, пленени в Ханаан, са били принудени да се сражават за Египет, а при фараон Ехнатон, когато караха войската да строи градове в пустинята, хабиру работеха като животни. Той обеща на хората ни свобода, след като град Амарна бъде завършен, но оттогава на трона на Египет се изредиха трима царе. Воините хабиру все още не са получили разрешение да напуснат армията на фараона.
	— На тях им се плаща както на всички други воини.
	— Но за разлика от всички други воини хабиру не могат да напуснат редиците й, преди да станат прекалено стари да носят оръжие. Ако това не е робство, тогава какви сме ние?
	— Вие сте египтяни! — отвърнах разпалено.
	Яхмос решително поклати глава.
	— Не. Ние сме хабиру и искаме свободата си.
	Облегнах се назад и го погледнах стъписана.
	— Застрашавам репутацията си само заради това, че говоря с теб. _Ти_, който си навлякъл проклятие на всичките ми _akhu._ Хората вече вярват, че и аз съм еретичка като леля си!
	— Защото в тази зала има хора, които искат да ги накарат да повярват. — Погледът на Яхмос се стрелна към великия жрец Рахотеп.
	— Не.
	Но още докато изричах думата, осъзнах, че казва истината. През цялото време си мислех, че Хенутауи е тази, която е подкупила търговците да крещят срещу мен в деня на сватбата ми. Но гневът на улиците беше прекалено истински. Тези жени с очи, корави като оникс, не бяха подкупени. Към тях се бе обърнал някой, чийто думи бяха по-убедителни от дебени, някой, чиято власт над душите им бе по-силна дори от тази на Хенутауи. Каква глупачка бях, че не го разбрах!
	Яхмос се облегна с гегата си на подиума.
	— Виждал съм го по улиците — каза тихо той и хвърли поглед през рамо. Но Рахотеп все още се караше на своя молител. — Подтикваше хората към бунт още преди женитбата ти. Хората го почитат като гласа на Амон. Но ти можеш да ги убедиш, че лъже, като освободиш хабиру. Като обявиш пред хората, че ще прогониш всички еретици, останали в Египет. Ти искаш да изглеждаш като следовница на Амон, а аз искам да върна народа си в Ханаан. Затова прогони еретиците от Тива, и тогава и ти, и аз ще спечелим.
	За миг почувствах, че мога да мисля единствено за самата себе си. Представих си как ще реагират хората, когато и последните еретици бъдат прогонени от Тива. Щяха да ме поздравяват с дрънчене на систруми, когато минавам по улиците. Лицето на Рамзес щеше да грейне от гордост, докато ме обявява за царица. А после си помислих за армията на съпруга си. Една шеста от хората в нея бяха хабиру.
	— Ти и аз може и да спечелим — казах, — но какво ще спечели фараонът? На север хетите стоят в очакване, на изток асирийците заплашват да нахлуят. Наистина ли мислиш, че съм готова да спечеля доброто си име за сметка на съпруга си? — Приведох се напред на трона си. — Значи си избрал да отправиш молбата си към неправилната съпруга.
	Едва сега очите на Яхмос пламнаха от гняв.
	— Ти знаеш какво е да си подложен на гонения! Знаеш какво е да те наричат еретик. Представи си как се чувстват хабиру, които са почитали своя бог тайно цели сто години, като са се чудели дали няма да бъдат избити като следовниците на Атон заради това, в което вярват! Единственото, за което молим, е свободата да се преместим от Тива в северните земи на Египет…
	— А аз не мога да удовлетворя тази молба без съгласието на фараона! — отвърнах също толкова разпалено.
	— Тогава, когато той се завърне победоносно от Нубия, ще се върна с молбата си.
	Погледът му се стрелна към разширената ми талия.
	— Желанията на хабиру са същите като твоите. Искаме единствено бъдеще за децата си.
	Той се обърна и си тръгна, но думите му останаха в паметта ми като тревожен сън.

	* * *

	Заварих Мерит в стаята си — сгъваше чаршафите ми и ги слагаше в ракли. Когато влязох, тя ме погледна изненадано.
	— Мерит — казах строго и тонът ми й подсказа, че нещо не е наред. Затворих вратата зад гърба си, уверих се, че е заключена, и прекосих стаята. — Мерит — повторих аз, — какво знаеш за великия жрец Рахотеп?
	Тя се изправи и ме огледа изпитателно, за да провери доколко съм настойчива.
	— Ти си го познавала по времето, когато Нефертити е била фараон. Каза, че бил против това да ме отгледат в този дворец, но ти си го убедила да ме задържи тук. Днес обаче говорих с един човек в Залата за аудиенции. Хабиру, който казва, че бил учител на Ехнатон.
	Част от кръвта се оттече от лицето на Мерит.
	— Той каза, че великият жрец настройва хората срещу мен. Не Изет. Не Хенутауи. _Рахотеп!_ Как тогава си успяла да го убедиш да ме задържи тук? Той мрази моите _akhu_. Мрази _мен_. — Гласът ми се повиши. — Какво знаеш за него, Мерит? Той не би позволил Хоремхеб да ме задържи в двора, освен ако ти не си знаела нещо. Какво е то? — настоях аз.
	Мерит отиде до един стол до мангала. Седна, взе от най-близката маса едно ветрило и започна енергично да си вее.
	— Господарке…
	— Искам да знам! — изкрещях аз и може би гневът в гласа ми бе това, което разби мълчанието, пазено толкова години.
	— Той беше великият жрец на Атон — прошепна тя. — Когато леля ти разбра, че трябва или да върне боговете в Египет, или да се изправи срещу бунт, започна да възстановява храмовете на Амон. Жреците на Атон загубиха властта си.
	— И Рахотеп?
	— Най-вече той. Рахотеп загуби всичко заради нея.
	— Жреците на Атон са получили възможност да станат жреци на Амон — възразих аз. — Можел е да запази положението си.
	— Може би не е вярвал, че с такава готовност ще се върнем към своите истински богове. Но той живя озлобен и в бедност много години. Твоите _akhu_ нямаха желание да му помогнат. Той напомняше на дядо ти за ерес и разруха.
	— Мислиш ли, че той е подпалил пожара? — попитах аз. — _Това_ ли знаеш?
	Мерит сведе поглед към ветрилото в скута си и силата да запази в тайна това, което бе крила толкова години, се оттече от нея като вода от спукана купа.
	— Може да е бил той. Не бих се учудила. Той беше онзи жрец на Атон, който помогна за убийството на фараон Нефертити и дъщеря й. — Тя вдигна глава. — Преди убийството им го видях да влиза в коридора, който водеше към Парадния прозорец.
	— Където е била убита? — попитах шепнешком.
	— Да. Беше с един друг жрец. Реших, че тя го е повикала. Тя много съжаляваше жреците…
	— _Нефертити?_
	Мерит кимна.
	— Тя невинаги беше жестока. Знам, че в едубата са те учили друго, но Нефертити много пъти проявяваше доброта.
	— Ти беше ли там, когато я убиха?
	— Бях недалеч от там — призна Мерит. — Чух я как крещи и видях как жреците спокойно минават през коридора. Рахотеп погледна към мен. Покриваше едното си око с ръката си.
	— Защото тя се е съпротивлявала!
	— Да, но тогава не го знаех.
	— Затова не каза нищо?
	— Разбира се, че казах! Казах на баща ти! Той започна да търси и двамата, но те бяха изчезнали. В Египет има много места, където човек може да се скрие. След смъртта на майка ти Рахотеп се върна в двора и се опита да си намери нов пост.
	— И се е отказал от вярата си в Атон? — стъписах се аз.
	— Той вярва в златото — изсумтя Мерит. — И аз, разбира се, го познах. Щях да го предам на войската за убийство, но когато министрите пожелаха да те отпратят от този двор, предупредих Рахотеп, че ако и той застане срещу теб, цял Египет ще разбере как се е сдобил с такова око. Затова, когато фараон Хоремхеб поиска съвета му, той се зарече, че ти не пречиш на никого. Точно заради тази сделка ти остана тук.
	Огледах изпитателно лицето на Мерит, удивена, че е успяла да опази една толкова сериозна тайна толкова време. Повече от двайсет години тя бе запазила този спомен само за себе си.
	— Защо никога не ми го каза? — попитах тихо.
	— Какъв смисъл щеше да има?
	— Щях да знам кои са враговете ми!
	— _Аз_ знам кои са враговете ти, господарке, и това е достатъчно. Няма нужда покварата на двора да те накара да остарееш като мен.
	Осъзнах, че не говори за бръчките по лицето си. Говореше за различно остаряване — онова остаряване, което бе озлобило Изет, защото бе загубила Ашай и бе разбрала, че любовта не е лесно нещо. Говореше за остаряване на душата, когато _ка_ на човека е хиляди години по-стара от тялото му.
	— Уосерит знае ли всичко това? — попитах аз.
	— Да. В противен случай, ако ми се случеше нещо — обясни Мерит, — тези тайни щяха да останат заровени в гробниците. А от гробницата не можех да направя нищо, за да те защитя, господарке.
	— Тогава, щом Уосерит знае, значи и Пасер знае.
	— Рахотеп няма да ти навреди — увери ме тя. — Той няма да говори открито срещу теб в храма, а аз няма да кажа на Египет, че той е убиец на фараон.
	— А може би и на двама! — провикнах се аз, но Мерит се дръпна назад на стола си.
	— Не можем да сме сигурни.
	— Щом е могъл да убие Нефертити — възразих разпалено, — значи е можел да подпали огъня, който е убил семейството ми. Защо да не кажа на Рамзес какво е сторил? С каква власт разполага той?
	Смехът на Мерит беше рязък и изпълнен с предупреждение.
	— С такава, каквато ти още не си виждала, защото той никога не я е използвал срещу теб. Благодарение на своя приятел Хоремхеб той е гласът на Амон. Хората му вярват така, както вярват на фараона.
	— Не и ако разберат, че е _убиец._
	— А дали ще повярват? Или ще повярват на него, когато заяви, че племенницата на еретиците разпространява лъжи?
	— Не знам.
	— И той не знае. Затова ние си мълчим, той също си мълчи и споразумението ни остава в сила.
	— Не остава! Той настройва гражданите на Тива срещу мен!
	— А ти ги печелиш на своя страна с всеки молител и всеки чуждестранен пратеник.
	Останах права, загледана надолу към Мерит. Хрумна ми нещо.
	— Когато нощем го пуска в леглото си, Хенутауи смята, че го убеждава да застане срещу мен. Но той вече е срещу мен!
	— Змиите могат да заблуждават змии. Но освен това могат да се промъкнат и на места, на които никой не ги очаква — предупреди ме Мерит.

	* * *

	Вечерта в Голямата зала Изет бе уредила нубийски танцьорки за развлечение на двора. Под папирусови пъпки колоните бяха украсени с цветчета, между масите пърхаха парфюмирани жени и се смееха зад тежките си златни чаши, а пълководците разказваха истории от приключенията си в чужбина. От големи бъчви се лееше пиво сермет, а готвачите пълнеха купи с печена гъска в богат сос от нар и вино.
	— Докато Рамзес се е отправил да потушава бунт — изрекох шепнешком към Уосерит, кипнала от ярост, — те пият и танцуват.
	На подиума Хенутауи вдигна чашата си с вино.
	— За Изет! — оповести ведро тя. — И за второто й дете, което един ден ще управлява Тива!
	Всички на масата вдигнаха тост за Изет, а малкото жени, които още не бяха чули слуховете за бременността й, се разпискаха радостно. Когато аз отказах да вдигна чашата си, Хенутауи попита:
	— Какво има, Нефертари? Пиршеството не ти ли харесва?
	Министрите погледнаха към мен, към грижливо украсените ми с къна гърди и широкия сребърен колан на кръста ми. Мерит се бе постарала извънредно с кохла ми, удължавайки линията до слепоочията ми и оцветявайки очите ми с малахит. Но всичкият грим в Египет нямаше да стигне, за да скрие отвращението ми.
	— Прилича ли ти на човек, който се забавлява? — попита Рахотеп. — Днес целият двор я изостави, за да отиде при Изет.
	Хенутауи ахна драматична.
	— _Всички ли?_ — повтори тя. — Сигурна съм, че не са били всички.
	— Права си — поправи се Рахотеп. — Имаше неколцина придворни, които играеха сенет.
	Чуждестранните пратеници на масата се разсмяха.
	— Но принцесата не остана без работа — продължи той. — Докато Изет се подготвяше за Празника на Уаг, Нефертари изслушваше молба от най-големия еретик в Тива. Той попита за нея по име.
	Около масата се понесе стъписан шепот, а Уосерит ме стрелна с въпросителен поглед. Но Хенутауи плесна с ръце с очевидно удоволствие.
	— Е, нали знаете какво казват. Гарван гарвану око не вади.
	— А скорпионите търсят други скорпиони — отговорих аз и преместих поглед от нея към великия жрец на Амон. Станах от трона си и Уосерит ме последва.
	— Толкова рано ли ще си тръгнете? — провикна се Хенутауи, но ние не обърнахме внимание на присмеха й.
	Когато излязохме, Уосерит се обърна към мен.
	— Какво се е случило в Залата за аудиенции? — попита тя. Но вратите на Голямата зала се отвориха и Пасер се присъедини към нас в двора. Уосерит му изсъска: — Позволил си _еретик_ да се доближи до Нефертари?
	Сложих ръка на издутия си корем и се помъчих да прогоня ненадейното си гадене.
	— Той не искаше да даде молбата си на никого другиго — обясних. — Казва се Яхмос, хабиру е.
	— Но кажи й какво искаше. — В очите на Пасер се четеше гняв.
	Осъзнах, че е чул много повече в Залата за аудиенции, отколкото си мислех.
	— Да освободя хабиру от редиците на армията.
	— _Всички_ хабиру? — възкликна Уосерит.
	— Да. Той се нарича водач на хората си. Иска да отведе хабиру обратно в Ханаан, където могат да почитат своя бог както желаят.
	— Ханаан все още е египетска земя! — възрази Уосерит с ядосан глас.
	Пасер поклати глава.
	— Само по име. Няма храмове на Амон, нито светилища на Изида. Той очевидно мисли, че хабиру ще могат да почитат когото пожелаят в земята на Саргон.
	Спомних си древния мит, който Пасер ни бе преподавал в едубата — за онази върховна жрица на изток, която тайно родила син въпреки обета си за непорочност. Сложила новороденото си дете в кошница, изплетена от тръстика, и я пуснала в река Ефрат, където детето било намерено от водоносеца Аки. Момчето било наречено Саргон и когато пораснало, станало могъщ цар и завладяло земите на Гутиум и Ханаан. А сега Яхмос искаше да се завърне в земята, която Саргон бе направил плодородна.
	Уосерит размени поглед с Пасер.
	— Защо е поискал да говори с Нефертари, а не с Изет? — попита тя подозрително.
	— Защото принцеса Нефертари има причина да изпълни искането му — предположи Пасер. — Той знае, че тя може да си спечели благосклонността на хората, като им съобщи, че ще прогони еретиците от Тива.
	Уосерит погледна към мен.
	— Това _би могло_ да настрои хората благосклонно към теб. Никой никога повече няма да се усъмни във вярата ти в Амон.
	— Не е възможно да го обмисляш сериозно! — възкликнах аз.
	— Една _шеста_ от армията на Египет се състои от хабиру — напомни предупредително Пасер. — Един ден хетите…
	Но семенцето вече бе покълнало в ума на Уосерит.
	— Тя би могла най-накрая да спечели хората, Пасер…
	— Ще ги спечеля по някакъв друг начин — заявих аз. — Рамзес не може да изложи на риск сигурността на Египет заради мен.
	— Би могъл да увеличи заплащането на воините — възрази тя. — Тогава повече мъже ще искат да постъпят във войската.
	— С кое злато? — попита сухо Пасер.
	— Може да увеличи данъците върху земята.
	— И хората да намразят _него_? Помисли какво говориш! — настоя Пасер и нежно сложи ръка на рамото й. — Има и други начини Нефертари да спечели любовта на хората.
	— А Рахотеп? — попита тя. — Той чу ли всичко това?
	— Не. Изслушваше молители. Но Мерит ми каза какво е направил — отговорих мрачно аз.
	От гърдите на Уосерит се изтръгна тежка въздишка.
	— Знам, че е било ужасно да научиш подобно нещо. Особено пък за пожара…
	— Значи си знаела, че той го е подпалил? — извиках аз.
	— Никой не знае със сигурност — отговори тихо Пасер.
	— Но всички го вярват?
	Нито Пасер, нито Уосерит отрекоха.
	— Никога не бива да споменаваш за това, пред никого — предупреди ме тя. — Колкото и да кърви сърцето ти, нека боговете единствени чуят вика му. Недей да плачеш на ничие рамо. Дори на рамото на Рамзес.
	Стиснах устни, а Пасер добави натъртено:
	— _Особено_ на Рамзес.
	— Истината никога не остава погребана завинаги — увери ме Уосерит. — Накрая ветровете отвяват пясъка и разкриват онова, което се таи отдолу. Но сега не мисли за това — посъветва ме тя. — Най-важното е детето. Нали не искаш да му предадеш горчивина и гняв? Кажи на Мерит да изпрати да ти донесат храна и да ти приготви ваната.
	Кимнах в знак на съгласие, но как можех да възпра гнева си? Проследих с поглед как Уосерит и Пасер си тръгват, заслушах се как шепнат в тъмните коридори на двореца. Силуетите им бяха приведени един към друг като смокинови дървета и аз изпитах дълбок копнеж да поговоря с Рамзес. Ако беше в Тива, двамата щяхме да лежим в леглото ми и да говорим за Яхмос от народа на хабиру и аз щях да му разкажа мъчителната история как чичо ми се е сблъскал с идеята за един-единствен бог. Но там някъде, в тъмнината, Рамзес се бе запътил на юг към Нубия.
	Вместо да се върна при Мерит, продължих да вървя по коридорите. В двореца цареше тишина. Всички прислужници, които не бяха в Голямата зала при Изет, си бяха легнали и аз се запътих към една врата, която никой никога не отваряше. Някога тази врата е била охранявана от четирима мъже с излъскани нагръдници и семейството ми бе влизало през нея в царския двор. Но този двор и всички стаи около него бяха изгорели. Не бях виждала овъглените останки, откакто като малко момиче Мерит ме заведе там. Тогава нямаше какво да видя — нищо друго освен плевели и пепел, сега обаче исках да видя с очите на жена разрушението, което Рахотеп бе навлякъл на семейството ми.
	Пристъпих през вратата. На лунната светлина гледката наподобяваше отломки от кораб, изхвърлени на някакъв черен, самотен бряг. Овъглени парчета дърво лежаха там, където бяха паднали, заобиколени от камъни и нагъсто растящи лози. Минах през двора и пернах с ръка едно насекомо, което бе превърнало това опустошение в свой дом. Можех да видя къде някога е имало легло, макар че бе останала единствено част от рамката му. Може би това е било леглото, което майка ми някога е споделяла с баща ми, но, разбира се, нямаше как да разбера. Почернелите му крака се издигаха над изцапани с пушек плочки и аз използвах ръба на сандала си, за да остържа няколко пласта прах, изпод които се разкриха още изгорели плочки. Никой не бе помислил да ги махне. Щетите бяха толкова големи, че Хоремхеб бе оставил природата да наложи властта си над стаите.
	Взех една от счупените плочки и избърсах пепелта с длан. Макар че Мерит щеше да побеснее, използвах ръкава на робата си, за да разкрия изображението, преди да вдигна плочката към сребристата светлина. Изобщо не приличаше на онова, което Аша бе донесъл от Амарна. Просто синя глазура там, където огънят не бе разтопил боята. Но кракът на майка ми навярно я бе докоснал някога. Притиснах длан към хладната повърхност и си помислих колко много ми бе отнел Рахотеп. И все пак той държеше в ръцете си властта да предизвика бунт. Сърцето ме заболя, като си помислих, че ще трябва да опазя тайната му от Рамзес. Исках да разкажа на всички в Египет какво бе сторил великият жрец на моите _akhu._ Исках Рахотеп да страда така, както бях страдала аз. Исках да познае самотата, страха и отчаянието. Освен Рамзес и Мерит, кого имах в двореца „Малката“? Сведох поглед към издутия си корем и си помислих, че поне винаги ще имам децата си. Осъзнах цялата ирония на ситуацията — че стоя насред място на разрушение и смърт, докато в мен расте нов живот. Увих плочката в една гънка на робата си и хвърлих последен поглед към останките от корабокрушението, което бе погълнало семейството ми и ме бе оставило сама сред вълните на живота в двора. Мерит щеше да каже, че те все още ме наблюдават, че _akhu_ на човека никога не го напускат — само телата им. Надявах се, че е истина. Исках да си представя как майка ми свежда поглед към мен от владението Аару — звездното небе, разделящо земята на живите от земята на мъртвите. И се надявах, че в Аару тя седи на масата на Ма’ат и нашепва в ухото на богинята за всички ужасни неща на земята, които трябва да се поправят.


>	Глава 16
>	Амон бдеше над нас

	В най-ужасната жега на месоре пред армията избърза пратеник, който ни съобщи, че Рамзес е победил.
	— Предотвратихме бунта в Нубия и смазахме бунтовниците! — възкликна той. — Армията вече наближава Тива!
	В Залата за аудиенции се възцари въодушевление, а аз надвиках шума от трона си:
	— Мъртвите! Къде е списъкът на мъртвите?
	— Няма списък! — отвърна ликуващо пратеникът. Знаеше, че тази новина ще му донесе цяла дузина дебени. — Фараон Рамзес пожъна пълен триумф!
	Пробих си път през тълпата от блъскащи се тела, тъй като всички бързаха да напуснат Залата за аудиенции, и Мерит ме намери в коридора.
	— Побързай, господарке, ще закъснеем! Вече има кораб, чака ни.
	— Но чу ли? Нито един офицер не е убит!
	— И всичко това само за един месец! Боговете са го пазили.
	Тя докосна анкх на крака си и изрече бърза благодарствена молитва. После ме хвана за ръката и започна да си пробива път напред.
	— Дръпнете се от пътя на принцеса Нефертари! — изкрещя тя. — Дръпнете се!
	Дузини придворни отстъпиха назад, докато излизахме на кея, където Изет вече чакаше на борда на „Благословът на Амон“, заслонена от слънцето от балдахин от боядисан плат.
	Седнах на един стол на сянка до Мерит и когато въодушевено допрях пръсти до устните си, Мерит ги бутна надолу.
	— Да не си дете!
	— Но се чувствам като дете — изкикотих се аз. — Чувствам се така, както първия път когато видях Рамзес, след като останах цяла година скрита в храма на Хатор.
	Когато корабът стигна до източния бряг, въоръжени стражи ни поведоха по Пътя на сфинксовете, за да можем да поздравим Рамзес под наскоро издигнатите колони на Луксор. На улиците се бяха стекли хиляди тиванци, изпълнени с такава радост, че жените дори крещяха благословии към мен. А после започнаха да повтарят името на Рамзес и да късат палмови клончета, за да го предпазят от слънцето, докато армията му минаваше покрай тях. Жегата се надигаше в трептяща мъгла над пясъчните улици и докато минавахме през пазара, усетих във въздуха аромата на кумин. Когато стигнахме до портите на Луксор, отново останах удивена от огромните статуи на Рамзес. Уосерит ме улови за ръката и ме поведе към стъпалата на храма, където застанах до Изет, облечена в най-хубавата си рокля и с най-красивата си корона. Изглеждаше зашеметяващо красива и носеше тежестта на детето в издутите си гърди и закръглените бедра. „Ами ако Рамзес даде на нея меча си?“ — уплаших се аз.
	Отекна рев на тръби и войската се появи на Пътя на сфинксовете с Рамзес начело. Носеше военната корона _khepresh_, косата му се развяваше зад него като огнени нишки. Беше най-високият от всички мъже, а слънцето бе направило кожата му бронзова. В полата си, със златния нагръдник на Сехмет, той беше най-красивият мъж в Египет. Погледна ме в очите и бавно извади меча си. Усетих бученето на кръвта в ушите си. А после Изет пристъпи напред и Рамзес върна острието обратно в ножницата.
	— Рамзес!
	Тя се втурна надолу по стъпалата и грациозно се хвърли в обятията му. Храмът се огласи от оглушително ликуване, а Изет сложи ръката на Рамзес върху леко издутия си корем, та всички да видят как благославя детето й.
	Мерит ме сръга болезнено в ребрата.
	— _Тръгвай!_ Не я оставяй да открадне тази възможност! — изсъска тя.
	Слязох внимателно по стъпалата и Рамзес пусна Изет. Ликуването на тълпата веднага намаля.
	— Нефертари — прошепна той. Грабна ме в прегръдките си и вдъхна аромата на парфюма ми, на косата ми, на топлото слънце по кожата ми. — Нефертари, виж се само! — възкликна той.
	Профилът ми наподобяваше тънка пръчка, към която бе прикрепена тежка топка.
	— Пет месеца — казах му. Не добавих, че през последния месец всяка вечер ми беше лошо.
	— Богове, колко ми липсваше в Нубия! — призна той. После посегна към меча си и Изет незабавно се приближи към нас.
	— Целият двор те чакаше — каза бързо тя. — За довечера е подготвено великолепно пиршество в Голямата зала.
	Рамзес се усмихна.
	— Нямам търпение.
	— Очакваш ли с нетърпение и да посетиш спалнята ми?
	Той погледна към мен и когато тя осъзна къде възнамерява да прекара нощта, гласът й стана настойчив:
	— Но аз имам нещо за теб. Подарък в чест на триумфа ти.
	Най-накрая Рамзес пусна меча си и аз разбрах, че няма да го даде на нито една от двете ни. Усетих как бузите ми пламват от гняв, докато Рамзес обещаваше:
	— Ще дойда да те видя преди пиршеството.
	Великият жрец на Амон слезе по стъпалата. Усетих, че стомахът ми се преобръща. От най-долното стъпало той се усмихна на Изет, преди да оповести:
	— Нощ след нощ прекарвахме времето си в нозете на Амон, като се молехме фараонът да се завърне жив и триумфиращ.
	Тази лъжа ме накара рязко да си поема въздух. Нощ след нощ той бе прекарвал времето си в Залата за аудиенции в ядене, пиене и заговорничене с Хенутауи.
	— Сега е месоре — продължи Рахотеп и вдигна ръце като две кухи тръстики. — И в последния месец на сезона на жътвата Амон дари фараона с негова собствена жътва. Победа над бунтовната Нубия!
	Придворните нададоха одобрителни викове, а жриците разтърсиха дългите си бронзови систруми. После войската отплава за двореца сред великолепие от сини и златни знамена. Рамзес се качи при хората си, а аз седнах до Мерит на палубата на „Благословът на Амон“, прекалено сърдита, за да проговоря.
	— Той щеше да поднесе меча на теб — зарече се Мерит. — Видях как посегна към него.
	— И както винаги, Изет беше там, за да го спре! А сега той ще отиде в спалнята й преди пиршеството, за да може тя да му даде подарък.
	Мерит се облегна назад на подплатения с възглавници стол и ядосано възкликна:
	— И ще му каже, че всяка нощ се е молила да е жив и здрав, когато _ти_ беше тази, която палеше тамян в нозете на Амон. Ще съобщя на фараона каква е истината!
	Приведох се напред.
	— Не! Ще си помисли, че аз съм те изпратила, от ревност. Няма да ти повярва.
	— Тогава може да попита и някого другиго за потвърждение.
	— _Кого?_ Кой ще събере смелост да му каже истината?
	Пиршеството в Голямата зала продължи цяла нощ, но когато поднесоха храната и музикантите подхванаха победна песен, Рамзес ме намери на балкона.
	— Нефертари.
	Беше почернял след дългия поход на слънце. Бялата му дреха светеше на фона на бронзовата кожа, а синевата на очите му напомняше на тюркоаз.
	— Чаках да останеш сама.
	Той ме взе в прегръдките си и когато видях новата златна гривна на китката му, пожелах да му се ядосам. Колко глупав трябваше да бъде, за да не разбере каква игра играе Изет? Но целувките му бяха настоятелни и аз усетих нуждата, която напираше под полата му. Той притисна ръка към корема ми.
	— Всеки ден мислех за теб — прошепна той. — Хиляди пъти ми се искаше да ти изпратя съобщение, но се боях да не го прихванат — призна той. — Искам да знам всичко. Разкажи ми _всичко._
	Обърнахме гръб на пира и на музикантите и отидохме в спалнята ми, но мина дълго време, преди да проговорим. Паднахме в леглото, Рамзес ме взе в прегръдките си и смъкна роклята от раменете ми. Обикновено бяхме внимателни, за да не нараним детето, но тази нощ ласките ни станаха по-страстни, докато накрая Рамзес се зарече:
	— Не искам никога да напусна това легло, Нефер. Не искам никога повече да тръгвам на поход без теб.
	Докато музиката отекваше в двора, двамата споделихме тайните си. Всяка нощ бях палила тамян в нозете на Амон и се бях молила за безопасността на Рамзес, но сега се запитах как е възможно да съм се бояла, че няма да се върне. Беше толкова висок и силен, с ръце, които бяха способни на всичко.
	— Толкова се тревожех, докато те нямаше! — признах.
	Рамзес се засмя, но после видя, че долната ми устна трепери, и се поколеба.
	— О, Нефер! — притисна ме той към гърдите си. — Ти и аз сме бронз и злато. Ще живеем цяла вечност.
	— Само имената ни — прошепнах. — Не и телата. Не и така, както сега.
	— Винаги ще бъде така — зарече се Рамзес. Запитах се дали победата не го е направила по-припрян. Как можеше да бъде толкова сигурен? — Ще живеем заедно в отвъдния живот — добави той — и ще се храним с боговете. Досега чуха всичките ни молитви. Амон беше с мен в Нубия. Трябваше да видиш колко лесно обкръжихме двореца и намерихме онези, които крояха бунт. Изклахме ги като добитък.
	Потръпнах.
	— Те измениха на Египет! — настоя свирепо Рамзес. — Предадоха ни, след като им построихме _всичко!_ Чист град, защитна крепост, по-висока от всяка друга в Нубия, защита от асирийците.
	В очите му се четеше убеденост, каквато не бях виждала преди, и аз се запитах какво ли щеше да направи, ако знаеше как наистина се е държала Изет в негово отсъствие.
	— Но Амон бдеше над нас — добави сериозно той. — Как иначе би могло всичко да мине толкова добре? Следващия път ще дойдеш с мен, Нефер. Когато се роди синът ни…
	— Ами ако е дъщеря?
	— Ще бъде син — отвърна уверено той. — Амон чу молитвите ми и ще ни даде наследник.
	Сърцето ми заби по-силно, а страхът от раждането отново набъбна у мен. Ами ако не му родях син, или още по-лошо, ако не оцелеех, за да видя как расте детето ми?
	— Но разкажи ми за Тива — подкани ме нежно той. — Кажи ми какво се случи, докато ме нямаше. Пасер казва, че един хабиру дошъл при теб.
	— Да, Яхмос от Халдея — потвърдих и Рамзес долови колебанието в гласа ми, когато добавих: — Дойде в Залата за аудиенции с молба към мен.
	Рамзес се намръщи.
	— Специално към теб? И какво искаше?
	— Да освободя хабиру от войската ти.
	Той седна в леглото.
	— Всички хабиру ли? — възкликна Рамзес. — И ти какво му каза?
	— Че трябва да отправи тази молба към теб, разбира се!
	— Не мога да освободя хабиру! Всяка година се говори за хетско нашествие от север и един ден това ще се случи. Защо си е помислил, че ще изпълниш подобно искане?
	— Защото моят дядо е бил този, който е довел народа му в Египет. А при царя еретик — обясних аз — хабиру са били използвани като роби.
	— _Цялата_ армия е била използвана като роби.
	— Но именно на хабиру царят еретик е обещал да ги освободи. Излъгал ги е.
	— Значи този Яхмос от Халдея е дошъл при теб с надеждата, че ти ще уважиш обещанието на своите _akhu?_
	Погледнах към обгорената плочка, която бях поставила до рисунката от гробницата на Мерира. Ръбовете бяха почернели, но центърът все още беше яркосин. Помислих си за пламъците, унищожили семейството ми, и се удивих как съдбата е върнала при мен човека, който пръв ги бе разпалил. Защо разказвах на Рамзес историята му? Защо ме интересуваше какво иска Яхмос, когато той бе изложил репутацията ми на опасност, като се приближи до мен? Но все пак погледнах над леглото в очите на Рамзес и отговорих:
	— Да, на това се надяваше.
	Рамзес се засмя.
	— И къде си мисли, че ще отидат толкова много хора?
	— На север. За да направят земята Ханаан своя.
	— Ханаан е египетска земя! — възкликна той и любопитството му се превърна в гняв. — Кой _е_ този човек?
	Стиснах чаршафите и започнах да ги въртя в ръцете си.
	— Същият, който е научил царя еретик, че има само един бог. Водачът на хабиру.
	Рамзес се облегна на възглавниците. Изглеждаше стъписан.
	— _Учителят му?_
	— Освен това не дойде само защото си помисли, че ще зачета обета на своите _akhu_ — признах бавно аз. — Дойде с идеята, че подобно нещо ще бъде от полза и за двама ни. Че ако освободя хабиру от армията, ще мога да кажа на хората, че съм прогонила еретиците от Тива, и ще си спечеля одобрението им.
	— Значи е умен.
	— Никога не бих се съгласила. Не и за сметка на Египет.
	Рамзес взе ръката ми в своята, привлече ме към себе си.
	— Стига с този хабиру от Халдея. Пасер да се оправи с него.
	— Значи нищо не можем да направим?
	— За хабиру ли? — Рамзес изглеждаше искрено учуден. — Не и когато те са една шеста от армията на баща ми. Защо? Мислиш ли, че трябва да рискуваме…
	— Не — прекъснах го бързо. — Когато дойде пак, и ти трябва да му откажеш.


>	Глава 17
>	От кого чакаш?
@@	Тива, 1281 г. пр. Хр.

	С настъпването на новата година дворът на Сети се върна от Аварис и макар че денят трябваше да е тържественият Празник на Уаг, Изет бе подготвила весело празненство, с което да приветства завръщането му. Цяла Тива дойде да види как царската флотилия влиза в езерото на „Малката“. На мачтите висяха сини и златни знамена. Когато Сети и Туя стъпиха на кея, изреваха тръби. Дворът пред двореца бе изпълнен с пиещи придворни, а вратите бяха украсени със златен плат и пищен син лен.
	— Принцесата сигурно си мисли, че подготвя женитба, не Празника на Уаг — изръмжа Мерит от мястото си на кея. — Ами ако отново избухне война? — продължи гневно тя. — Откъде ще вземем дебени, за да платим на армията, ако сме похарчили всичко за акробати, вино и музиканти?
	Тя се извърна към мен.
	— Какво казва фараонът за това?
	Погледнах към Рамзес, който приветстваше баща си на кея. И двамата носеха короната _nemes_ в синьо и златно, но на този свят не можеше да има двама мъже, по-различни един от друг. Единият беше млад и загорял от времето, прекарано на юг, а другият — стар, слаб и уморен. Но нито единият, нито другият сякаш имаше нещо против, че сериозният Празник на Уаг се е превърнал във весело тържество.
	— Рамзес я глези — отговорих. — Иска да е щастлива.
	— Малката Нефертари! — провикна се фараон Сети, прекоси кея и придворните се разделиха, за да му направят път. Царицата демонстративно остана с Изет. Но когато Аджо ме зърна, челюстите му се отдръпнаха в застрашително ръмжене. — О, млъквай! — нареди фараон Сети и когато стигна до мен, гордо ме прегърна. — Дори с дете на път, пак си тънка като тръстика! И така, кажи ми, кога очакваме малкия принц?
	— Остават само два месеца.
	Той хвърли поглед зад нас, към Изет и Хенутауи, които ни наблюдаваха.
	— А другият? — попита шепнешком той.
	— Скоро след това.
	— Значи трябва да родиш син.
	— Да. Всяка нощ се моля на Бес, а дойката ми Мерит приготви специално приношение за моите _akhu._
	— А народът?
	— Опитвам се.
	— Защото от север винаги дебне опасност. Ако Рамзес поведе армията срещу цар Муватали, не може да остави на трона му да седи глупава царица. В Залата за аудиенции му трябва партньор, на когото да може да вярва. И това, че хората ще приемат…
	— Тогава Пасер ще трябва да държи под око Залата за аудиенции. Ако Рамзес тръгне на война, искам да отида с него. Искам да му бъда партньор където и да се намира, дори това да е в битка.
	Фараон Сети се загледа в мен и в ъгълчетата на устните му заигра усмивка.
	— Довечера, когато посетиш своите _akhu_ — каза тихо той, — благодари им, задето са те довели при моя син.
	Вечерта влязох в погребалния храм на Хоремхеб в Джамет и коленичих пред изображението на майка си. Запалих шишарка от _kyphi_, която Мерит бе купила на пазара на висока цена, и пушекът образува покров пред лицето на майка ми. Прокарах пръст по белега, който Хенутауи бе оставила на бузата й.
	— _Mawat_ — казах сериозно. Вече чувствах, че очите ми парят. — Не знаеш колко болна бях последния месец. Мерит ми дава джоджен, но той никога не помага. Според нея това е признак, че нося син, но ако се окаже, че не е? Ако никога не спре да ми е лошо?
	Ръката ми се задържа върху бузата й и аз се запитах каква ли е била наистина кожата й. Била ли е толкова мека, колкото си я представях?
	— Ако беше тук, щеше да знаеш какво да направиш — прошепнах аз.
	Изображението й потрепна на светлината на лампата. Чух шумолене на сандали и се стегнах.
	— Тя ти липсва — обади се тихо един глас.
	Кимнах и Уосерит застана до рамото ми.
	— Когато боговете се завърнат, тя ще възкръсне и двете ще вървите ръка за ръка из Египет.
	Погледнах към Уосерит и си напомних за истината, която тя не бе изрекла. Ако не станех велика съпруга, майка ми никога нямаше да се завърне в Египет. Като велика съпруга потеклото ми щеше да бъде изписано във всеки храм от Мемфис до Тива и боговете щяха да помнят моите _akhu_ до края на вечността. Но без тази титла предците ми щяха да си останат заличени от историята. Трябваше да стана царица не само заради себе си. Трябваше да стана заради майка си. И заради нейната майка. А сега и заради детето си. Погледнах надолу към корема си.
	— Ами ако не е момче?
	— Всяка вечер правя приношение на Хатор от твое име.
	„Ами ако и на Изет й се роди син?“ Без короната моето дете щеше да стане втори принц, отпратен в Мемфис да стане жрец, така, както бяха прогонили Ехнатон като дете.
	Изправих се, погледнах към обезобразеното лице на майка си и усетих как в душата ми се надига огромна ярост.
	— Цял Египет знае, че тя никога не е почитала Атон. _Ехнатон_ е бил царят еретик. _Ехнатон_ е искал да заличи боговете на Египет, а не майка ми. Защо тогава не са се задоволили да унищожат само него?
	— Защото хората са податливи на убеждение — въздъхна Уосерит. — И Хоремхеб ги убеди, че цялото ти семейство е покварено.
	— Но се е оженил за майка ми!
	— Защото знаеше, че тя никога не е почитала Атон. Царска кръв или не, никога нямаше да се ожени за нея, ако мислеше, че е. И макар че тя не искаше този брак, той я спаси от участта на леля ти. Участта да бъде напълно заличена от Египет, да изличат името й от всички монументи в Тива, сякаш никога не е живяла. Поне можеш да идваш да я виждаш тук.
	— На това единствено изображение? — попитах. — _Единственото?_
	Загледах се в шишарката с тамян, която догоря и се превърна в пепел.
	— Тя ми липсва.
	Очите ми се наляха със сълзи, а въглените се превърнаха в червено петно пред очите ми.
	— Знам — каза тихо Уосерит. — Всички чакаме някой да се върне.
	Сериозният й тон ме накара да вдигна глава. На светлината на лампата очите й изглеждаха почти прозрачни, а дългата й синя роба — почти черна.
	— Ти кого чакаш?
	— И аз загубих майка си. И баща си, който беше много добър с мен. Бях благословена те ме видяха как пораснах. И двамата знаеха, че ще стана велика жрица на Хатор.
	Примигнах, за да прогоня сълзите си, и почувствах как решимостта ми се засилва.
	— Ще накарам майка си да се гордее с мен. Ще следвам Рамзес във всяка битка. Никой никога няма да каже, че приличам на царицата еретичка и се интересувам само от двореца и златото си. И ще стана велика съпруга, Уосерит. Независимо дали това дете е дъщеря или син, ще стана велика съпруга.

	* * *

	Един месец след Празника на Уаг фараон Сети и царица Туя се върнаха в Аварис. Макар че им устроиха пищно изпращане в Голямата зала, аз бях прекалено болна, за да присъствам. Струваше ми се, че коремът е прекалено голям за тялото ми и ми се струваше опасно да измина дори пътя от леглото си до стаята за преобличане.
	На единайсетия ден от хояк се събудих, обляна в пот. Макар че беше още сутрин, косата ми беше мокра и полепнала по врата. Веднага щом зърна лицето ми, Рамзес скочи от леглото и се втурна да търси Мерит.
	Тя дотича в стаята и отметна завивките. Леглото под мен беше мокро.
	— Започва, господарке! Вече раждаш!
	Погледнах към Рамзес. Мерит забързано излезе в коридора и високите й инструкции разбудиха целия дворец. Изпратиха хора до Аварис, за да съобщят на фараон Сети, че внучето му е на път, и половин дузина прислужници се втурнаха да ме отведат до родилния павилион.
	— Трябва ли ти нещо? — попита настоятелно Рамзес. — Как се чувстваш?
	— Добре — отговорих от носилката си, но това беше лъжа. Страхът в устата ми имаше вкус на желязо. До утре сутринта можех да съм умряла при раждането, също като майка си. Можеше никога да не чуя плача на бебето си, нито пък да видя лицето на Рамзес, когато вземе на ръце първото ни дете. И се боях какво може да се случи, ако оцелея, а детето не е син.
	Носачите се втурнаха по коридорите, а Мерит отвори вратата на родилния павилион. Зърнах сините плочки на пода, преди дузина ръце да ме положат на леглото. Богът джудже Бес ме погледна с гримаса от стената. На дървения стълб на леглото висяха сребърни амулети, които щяха да улеснят раждането. От перваза на един прозорец милостиво ме гледаше статуя на Хатор, но когато акушерките внесоха родилния стол, ме обзе нарастващ ужас. Погледнах към високата кожена облегалка, а после и към дупката по средата на седалката, през която детето щеше да падне в ръцете на очакваща дойка. Резбованите дървени стени бяха изрисувани със сцени с всички богини — закрилници, но аз така и не се бях сетила да попитам дали ще използвам същия стол, който не бе успял да предпази майка ми. Погледнах към другия край на стаята и видях, че Рамзес го няма.
	— Къде е Рамзес? — попитах уплашено. — Къде отиде?
	— Шшшт — избърса потта от лицето ми Мерит. — Той чака вън — не му е позволено да влиза в павилиона, преди да родиш. Тези жени ще бдят над теб, господарке.
	Погледнах към акушерките. Гърдите им бяха украсени с къна, а ръцете — измити в свещено масло. Но колко много всъщност знаеха за раждането? Майка ми също бе помагала при дузини раждания, а бе умряла при моето.
	— Успокой се — каза утешително Мерит. — Бебето ще се роди по-лесно, ако си спокойна.
	Болките ми продължиха цял ден. Следобед въоръжени стражи пуснаха Уосерит в родилния павилион. Тя веднага нареди да свалят тръстиковите рогозки и да доведат ветрилоносци.
	— Това е египетска принцеса! — изръмжа тя. — Някой да донесе мокър плат за челото й и да й намери _shedeh._
	Чирачката на акушерката се втурна навън и когато вратата се отвори, зърнах лицето на Рамзес в коридора. Той сякаш се бе поболял от тревога. Усетих стягане в корема и извиках. Видях го как се втурна към вратата, преди Мерит да му препречи пътя.
	— Твое величество, това е _родилен павилион!_ — възкликна тя.
	Рамзес се втурна покрай нея и акушерките ахнаха пред такова нарушение на традицията. Но Уосерит кимна тържествено и Рамзес дръпна едно столче и седна до мен. Взе ръката ми и не трепна при цвета на лицето ми.
	— Нефер, днес ще се справиш добре. Боговете бдят над нас.
	Усетих напрежение в гърба и дъхът ми излезе на тласъци.
	— Боли — казах му.
	Той стисна ръката му.
	— Какво ти дадоха?
	— _Kheper-wer_, вода от рожков и мед.
	— За ускоряване на раждането — обясни Уосерит.
	— А за болката?
	Усмихнах се мрачно.
	— Сложиха шафран и пиво на корема ми.
	Сместа блестеше на слабата светлина в помещението. Носех само проста пола, нямах грим, нито дори огърлица, но Рамзес не отклони погледа си. Вместо това стисна ръката ми по-силно.
	— Ако болката стане прекалено силна, просто ме погледни — накара ме да обещая той. — Стисни ръката ми.
	Силна болка разтърси тялото ми и аз извих гръб. Акушерките се втурнаха към леглото и едната извика:
	— Излиза!
	Наместиха ме на родилния стол и ужасът ми стана толкова силен, че едва успях да го сдържа. Детето щеше да падне през дупката в чакащите ръце на Мерит. Ако беше син, жриците щяха да направят за мен същото, което бяха направили за Изет — щяха да ударят камбаните си три пъти из цяла Тива, за да съобщят на народа, че съм дала наследник на Рамзес. Ако беше момиче, щяха да ги ударят само два пъти.
	Сложиха под стола купа с вода, от която се вдигаше пара, за да улеснят раждането. Мерит клекна, а Уосерит и Рамзес застанаха до мен. Стиснах ръката на Рамзес. Никога преди не бях обичала толкова силно неговата необмисленост. Това, че никой фараон преди не бе присъствал на раждането на децата си, нямаше значение. Ако с мен се случеше нещо, той искаше неговото лице да е последното, което ще видя, и знаеше, че и аз бих желала това. Погледнахме се в очите, докато акушерките повтаряха:
	— Напъвай, господарке! Напъвай!
	Започнах да се напъвам върху стола. Усетих как твърдото дърво се забива в гърба ми. А после тялото ми потръпна и една от жените извика:
	— Излиза!
	Мерит разтвори ръце и аз почувствах как тялото ми се освобождава от бремето си. Детето се появи в поток от кръв. Мерит го вдигна във въздуха, за да огледа ръцете и краката му, а Рамзес извика:
	— Син! Принц на Египет!
	Но аз изпитвах такава болка, че не можех да се насладя на триумфа си. Стиснах страничните облегалки и изпитах непоносимо напрежение между краката. Уосерит посочи под мен и нададе остър вик. Взе сина ми от ръцете на Мерит, а дойката ми протегна ръце. Появи се още една глава, а после и тяло. Някой в родилната стая си пое въздух, а после тишината се разцепи от острия пронизителен вик на второ живо дете.
	— Синове близнаци! — провикна се Мерит и цялата стая възликува. Сигурна съм, че придворните пред вратите чуха виковете на акушерките, докато те благодаряха на Хатор и Бес за принцовете близнаци.
	— Синове! — повтаряха те. — _Двама_ синове!
	Съобщението бе предадено през прозорците на павилиона. Чух как някаква жена извика:
	— Принцеса Нефертари е обичана от боговете!
	Погледнах към синовете си в ръцете на дойките им. Макар че главичките им все още бяха покрити с кръв, бяха красиви. Усещах коленете си омекнали, между бедрата ми пулсираше болка, но бях жива. Бях оцеляла след раждането не на един, а на двама синове и сега бях майка. Исках да взема своите принцове в ръцете си, да ги погаля по главичките, да видя какъв цвят са очите им, да опозная меките контури на телцата им. Исках да ги притисна до гърдите си и никога да не ги пусна да отидат там, където може да ги сполети беда. В жилите на тези деца течеше кръвта на всичките ми_ akhu, _както и на тези на Рамзес.
	Помогнаха ми да мина през задната врата и да вляза в баните. Мерит ме изми и парфюмира с жасмин, като си тананикаше въодушевен химн към Хатор. После ме поведе към дълга каменна пейка, на която превърза утробата ми с лен. Стиснах здраво очи от болка и Мерит каза тихо:
	— Тези няколко дни са много важни, господарке. Трябва да си съвсем суха и да си почиваш.
	Много жени преживяваха раждането, но след няколко дни умираха от болест. А синовете ми трябваше да бъдат здраво увити. Дори ръчичките им не биваше да се движат, да не би случайно да посегнат и да призоват сянката на Анубис.
	Седнах. Мерит среса косата ми, а една прислужничка ми донесе чай. После се върнах в родилния павилион. Чувах как жриците в двора бият камбаните си по шест пъти и си представих объркването на хората. Три пъти за син, два за дъщеря. Когато научеха какво означава шест…
	Рамзес седна на едно кожено столче до мен и отново взе ръката ми.
	— Как се чувстваш?
	Усмихнах се и за първи път погледнах с очите на майка образите на деца, изрисувани по широките стени на павилиона. Стаята беше голяма, с дълги прозорци, обърнати към изгряващото слънце, и меки ленени завеси, които се полюшваха леко с всеки полъх на вятъра. Беше построено така, че всяка току-що родила майка да се чувства уютно, защото във всички сцени имаше усмихнати жени, чиито деца играеха, работеха или спяха. Взех ръката на Рамзес в своята и я стиснах нежно.
	— Добре съм.
	Очите му се наляха със сълзи, той стана от столчето и се приближи до леглото ми.
	— Уплаших се за теб, Нефер. Когато видях всичката тази кръв, се уплаших какво съм ти причинил.
	— Рамзес — казах тихо, — ти ме дари със син. С _двама_ синове.
	Погледнах към децата си, които сучеха на гръдта на кърмачките си. Бяха ги окъпали в лавандулова вода и намазали главичките им с масло. Бях сигурна, че без маслото косата им ще е червеникавозлатиста като на баща им, и изпитах непреодолима нужда да ги взема на ръце и да надникна в очите им.
	— Точно както предсказа Яхмос — прошепна Рамзес.
	Погледнах го удивена.
	— Какво имаш предвид?
	— Днес сутринта дойде в Залата за аудиенции. След като Пасер му рече, че хабиру ще останат в армията, той ти пожела късмет при раждането на двамата ни синове.
	Седнах по-изправена в леглото си.
	— _Каза двама синове?_
	— Каза „близнаци“.
	— Но откъде може да е знаел?
	— Може би е предположил. Или си е помислил…
	— За Нефертити?
	В радостта си не бях помислила за това, но сега можех да видя как хората биха могли да възприемат синовете ми като връзка с царицата еретичка, която също бе родила близнаци. Всеки благослов ли бе орисан да бъде видян като проклятие? Стиснах корема си и болката между краката ми ненадейно се усили.
	— Какво има? — притесни се Рамзес. — Трябва ли ти нещо?
	Потръпнах и Мерит се втурна към мен.
	— Ще донеса на господарката си малко джинджифил и чай. Това ще облекчи болката в утробата й, Твое величество.
	Облегнах се на възглавниците си. Очите на Рамзес бяха потъмнели и изпълнени с тревога.
	— Ще се оправя — уверих го. — Но не мога да понеса мисълта…
	— Тогава не мисли за това. Ти си майката на първите принцове на Египет, Нефер. — Той нежно целуна ръката ми. — И така, как ще ги наречем?
	Погледнах към децата ни, увити в най-фин лен. Гърдичките им се надигаха и спускаха леко, удовлетворено.
	— Искам първо да ги подържа.
	Мерит прекъсна храненето им, за да ми ги донесе, и Уосерит и Рамзес се отдръпнаха, докато тя полагаше моите синове в ръцете ми. Телцата им се наместиха удобно до моето и аз подуших меките им бузки и пухкавите главици. Вярно беше. И двете ми деца имаха тънки кичурчета червеникавокестенява коса и очи с цвят на тюркоаз. След четиринайсет дни щяха да ги занесат в храма на Амон и да ги представят на боговете. Но преди това трябваше да оповестя имената им.
	Огледах личицата им. И двамата имаха деликатни черти и толкова малки ръчички, че едва можеха да се обвият около някоя речна тръстика. Малки дарове от Амон, неоспорим дар от боговете.
	— Първородният ни син ще се казва Амонхер — съобщих аз и акушерките, които почистваха стаята, зашепнаха щастливо помежду си, защото „Амонхер“ означаваше „Амон е с него“. — А вторият…
	Погледнах към братчето на Амонхер. Погледът му беше жив и любопитен като Ре.
	— А вторият ни син ще бъде Прехир.
	— Ре бди над него — повтори Рамзес, а жените в стаята въздъхнаха. — Уосерит, кажи на жриците да направят специално приношение. После съобщи на хората, че Нефертари е здрава и силна както винаги. Довечера ще има пиршество в Голямата зала.
	Мерит върна синовете ми на двете млади кърмачки, които седяха в единствената уединена стая на павилиона. Макар че павилионът беше широк, вратата на стаята бе оставена отворена, за да виждам как синовете ми почиват в ръцете на младите жени. Прекарах по-голямата част от следобеда в сън, а когато слънцето надвисна по-ниско над хоризонта, Уосерит се поклони учтиво и си тръгна. При излизането й чух въодушевеното бъбрене в залата, докато придворните надничаха вътре, за да зърнат принцовете. После в павилиона влезе Хенутауи. На челото си носеше диадемата _seshed_ и златната качулка на кобрата блестеше в тъмната й коса, сякаш готова да нападне. Зад нея вървеше Изет с разширени от страх очи. Не беше влизала в родилния павилион от смъртта на собствения си син насам и знаех, че е дошла по настояване на Хенутауи.
	— Всички чухме прекрасните новини — оповести величествено Хенутауи. — Не едно дете, а близнаци, също като Нефертити.
	Погледна към мен. Очите й бяха студени и корави като гранит.
	— Поздравления, Нефертари. Макар да е трудно да си представиш как момиче, дребно като теб, е могло да роди две деца наведнъж.
	Болката между краката ми нарасна, а Хенутауи погледна изпод миглите си към Рамзес.
	— Сигурен ли си, че са нейни? — попита закачливо тя.
	— Разбира се — отвърна остро Рамзес.
	Хенутауи се засмя на упрека му, сякаш не бе имала нищо лошо предвид.
	— И така, как ги е нарекла нашата малка принцеса? — попита тя.
	— Амонхер и Прехир — отговорих. Забелязах, че Рамзес наблюдава леля си със странно изражение.
	— Изет мисли за Рамесу за сина си. Рамесу Велики, също като баща си.
	— А ако е момиче? — попитах от леглото си.
	Изет положи ръка на големия си корем.
	— Защо да е момиче? — прошепна тя. — Досега Рамзес е дарявал съпругите си само със синове.
	— Точно така — съгласи се ведро Хенутауи и прокара ръка през ръката на Рамзес. Преди да успея да възразя, тя го поведе настрана от мен, към стаята на кърмачките. Мерит бързо взе купчина чаршафи и започна да ги сгъва близо до Хенутауи.
	Изет обаче остана до леглото ми и погледна с копнеж към другия край на стаята, където бяха новородените ми синове, сгушени в гръдта на кърмачките си.
	— Хенутауи не трябваше да те води тук — казах й тихо. — Нея изобщо не я е грижа за теб.
	— Тогава кого го е грижа? — изсъска тя. Ръката й бе обвита около корема. Знаех, че го прави, за да го предпази от злите очи. — Да не мислиш, че Рамзес го е грижа? — попита гневно тя.
	Стъписах се.
	— Разбира се.
	Тя се усмихна горчиво.
	— Така, както го е грижа за теб?
	— Не дължиш нищо на Хенутауи. Никаква отплата…
	— _Ти_ какво знаеш за отплатата? Родена принцеса, на която никога не й се е налагало да плаща за нищо!
	Рамзес излезе от стаята, следван от Хенутауи. Изражението му бе напрегнато, като кожа, опъната прекалено силно над тъпана.
	— Да подготвим ли пиршество за довечера? — попита с готовност Изет и подаде ръка на Рамзес, но той обърна напрегнатото си лице към мен и попита:
	— Нефертари, ти какво предпочиташ?
	Усмивката застина на лицето на Изет.
	— Бих желала да повикаме Пенре, за да му съобщя какво да нарисува на Стената на прокламациите — отговорих аз. — Искам Амон да узнае, че са се родили двама принцове на Египет.
	— А пиршеството? — повтори Изет. — Да подготвим ли пиршество за довечера?
	Но Рамзес се отправи обратно към стаята на кърмачките.
	— Защо двете с Хенутауи не го подготвите? — попита той.
	Изет примигна, за да прогони сълзите си, но не му отказа.
	— Разбира се.
	Тя хвана Хенутауи за ръката. Докато излизаха от павилиона, двете се разминаха с Уосерит, която се връщаше.
	— Такъв щастлив ден — каза бодро Уосерит. — Не мислите ли?
	Нито Хенутауи, нито Изет отговориха. Уосерит се приближи към леглото ми и аз погледнах към Рамзес, който тихо тананикаше на синовете си. Беше свалил короната _nemes_, така че червеникавокестенявата му коса се къдреше около врата, и малките принцове бяха същински копия на баща си.
	— Хенутауи говори с него — прошепнах аз. — Сама. Но Мерит може да е дочула нещо.
	Уосерит стана и се запъти към Мерит. Видях как двете разговарят в алкова до прозореца.
	Уосерит се върна при мен с мрачно изражение.
	— Някой е разпространил в Тива слуха, че синовете ти не са твои, че ги е родила някаква прислужничка в двореца.
	— Някой ли? — изсъсках и едва не се задавих от ярост. — Някой? Кой би могъл да е той освен Хенутауи и Рахотеп? Амит ще изяде душите им! — зарекох се. — Никога няма да преминат в отвъдния живот! Когато дойде времето да претеглят сърцата им срещу истината, везните ще се наклонят до земята и Амит ще ги разкъса!
	Уосерит сложи ръка върху моята. Аз отказах да се успокоя, но понижих гласа си.
	— И така, какво означава това? — настоях да разбера. — След четиринайсет дни, когато положим синовете ми пред олтара на Амон, ще ме обявят ли за велика съпруга?
	— Всички министри ще кажат на Рамзес да изчака и да види в какво ще повярват хората.
	— Искаш да кажеш, да изчака да види дали Изет ще роди син.
	Едва сдържах яростта си. В другия край на широкия родилен павилион Рамзес все още тананикаше тихо на принцовете. Затворих очи.
	— А Пасер?
	— Разбира се, че Пасер ще се застъпи за теб! Освен това Рамзес присъства лично на раждането. Когато хората видят двама червенокоси принцове със същите наситени очи и трапчинки като фараона, на кого мислиш, че ще повярват? — попита Уосерит. — Но не трябва да оставяме нищо на случайността — поправи се бързо тя. — Името на Хенутауи е уважавано в Тива. Хората не знаят каква е тя в действителност.
	— _Усойница_ — отсякох аз.
	Рамзес ни се усмихна от ъгъла на павилиона, където наблюдаваше синовете ни, и Уосерит бързо добави:
	— Изет още не знае, че именно Хенутауи е прогонила Ашай. Моментът настъпи — заяви твърдо тя. — Достатъчно дълго пазих тайната на сестра си.
	— Ами Рахотеп? — попитах и си представих противната усмивка, с която великият жрец е разпространявал лъжата на Хенутауи сред народа.
	— Първо убий пепелянката. Змиите може и да са защитени от отровата на други змии, но днес ти се превърна в нещо по-могъщо от змия.
	Проследих погледа й до изображението на царица, изрисувано над вратата. Златните крила на лешоядовата й корона се спускаха над косата й. Като велика съпруга аз щях да нося подобно украшение, защото лешоядът е най-могъщият символ в Египет, по-мощен дори от кобрата, защото полетът му го издига по-близо до боговете.
	— Порадвай се на тези няколко дни, Нефертари. Утре ще има пиршество за раждането — каза Уосерит. — Но когато настъпи моментът…
	„Когато настъпи моментът — помислих си, — пепелянката ще види на какво е способен лешоядът.“


>	Глава 18
>	Истина, превърната в действителност

	Последвах съвета на Уосерит и зачаках, наслаждавайки се на дните, които можех да прекарам със синовете си, преди да се наложи да се върна в Залата за аудиенции и да се разделя с тях. След пиршеството за раждането останах да лежа в павилиона четиринайсет дни — четях на Амонхер и Прехир и им пеех химните към Амон, които щеше да ми пее моята майка, ако беше останала жива. На света нямаше нищо по-прекрасно от това, да ги наблюдавам как спят, да изучавам спокойното надигане и спускане на гърдичките им и да слушам тихите шумове, които издаваха, когато бяха гладни, уморени или искаха да ги прегърне не кърмачката, а майка им. Разбира се, не ми беше позволено да ги кърмя, затова Мерит стегна гърдите ми с лен и аз гледах как синовете ми сучат от кърмачките си — весели жени, които също бяха родили наскоро.
	През тези четиринайсет дни Рамзес идваше при мен всеки следобед, за да ми съобщи новините от Залата за аудиенции, и ми носеше фурми с мед и вино от нар. Вечер, след като кърмачките увиеха синовете ни в одеяла и ги приберяха в единствената уединена стая в павилиона, Рамзес палеше маслените лампи и лягаше в леглото ми. И там, заобиколени от подаръци от чуждоземни царства, заедно разглеждахме молбите от деня.
	За кратко време животът ми стана съвършен. Не ходех в Залата за аудиенции, така че не ми се налагаше да слушам клюките по мой адрес, не бях принудена да гледам страховито ухиленото лице на Рахотеп. Но не можех до безкрай да стоя далеч от света и новините, които дойдоха в нашия щастлив павилион и ме обезпокоиха най-много, не бяха за самата мен, а за сигурността на Египет.
	— Няма да позволя това да продължи! — кипна Рамзес в последната ми нощ в родилния павилион и посочи към нарастващия куп петиции от Мемфис. — Пирати шерден нападат корабите ни по Нил. Пирати шерден нападат корабите ни в Кадеш!
	— Същите пирати, които плениха кораба на микенския цар и откраднаха подаръците за Амонхер и Прехир — напомних му и лицето му почервеня.
	— Няма да позволим това да продължи. Ще изчакаме до тиби — отсече решително той. Не искаше да оставя Изет, преди да е родила, без да разбере дали ще остане жива или не. — И ако тези шерден нападнат още един египетски кораб или дори само кораб, който се е отправил към Египет, не знаят какво ги чака!
	На следващия ден в Залата за аудиенции министрите се струпаха около подножието на подиума и започнаха да ме поздравяват с необичайно ниски поклони, докато заемах мястото си. Но когато Рахотеп ми се усмихна странно, изпитах неочакван порив да прегърна синовете си. Знаех, че са в безопасност, но докато Рамзес удряше с жезъла си по пода, а министрите заемаха местата си, трябваше да си напомня, че в цял Египет няма по-добра дойка от Мерит.
	— Доведете молителите! — заповяда Рамзес.
	Вратите се разтвориха и една фигура пресече помещението. Веднага познах Яхмос и неговата овчарска гега. Той не спря пред масата, зад която чакаха министрите, а се запъти право към мен. Когато стражите пристъпиха напред, за да го дръпнат обратно, аз вдигнах ръка, за да им покажа, че хабиру трябва да продължи към подиума.
	— Принцеса Нефертари.
	За разлика от предишната ни среща, сега Яхмос се поклони кратко пред трона ми. Запитах се дали заради присъствието на Рамзес. Никой в Египет не би посмял да се доближи до фараона без поклон.
	Не го изчаках да се изправи.
	— Откъде знаеше, че ще родя синове близнаци?
	— Защото царица Нефертити роди на фараон Ехнатон близнаци — отговори той и ме погледна в очите. — Не казах нищо за синове.
	Макар че говорехме на езика на Ханаан, все пак погледнах към Рамзес. Той ни наблюдаваше с особено изражение.
	— _Никога_ не бива да споменаваш имената на владетелите еретици в Тива — отсякох сурово.
	— _Владетелите_ еретици ли? — намръщи се Яхмос. — Ехнатон, да. Но леля ти…
	Той поклати глава.
	— Нима искаш да кажеш — попитах властно аз, — че тя не е почитала Атон?
	— Почиташе Атон само докато съпругът й беше жив. След това позволи да се издигат светилища на боговете, които съпругът й изостави.
	Сега Рамзес и Изет бяха спрели да слушат молби. И двамата ме гледаха.
	— Какво говориш? — попитах изнервена.
	— Казвам, че царица Нефертити никога не спря да се моли на Амон. Тя не беше еретичка, както я нарече фараон Хоремхеб.
	— Откъде знаеш?
	— Защото съм виждал нейните светилища и съм виждал как майка ти придружава царицата до скритите храмове на Таурет. В това, което правеше леля ти, имаше голяма опасност. Ако съпругът й беше открил, щеше да я прогони и да направи принцеса Кия велика съпруга.
	Осъзнавах, че макар да говорехме на езика на Ханаан, всички в залата ни слушаха.
	— Вече за трети път идваш в двореца „Малката“! — троснах се сърдито. — Какво целиш?
	— Да ти напомня, че леля ти страда в името на своите богове. Не беше свободна да ги почита така, както желаеше. Вместо това трябваше да се кланя на Атон, а майка ти…
	— Майка ми никога не се е кланяла на Атон!
	— Но понякога се питаше дали не трябва да го стори, когато натискът ставаше толкова голям, че беше готова на всичко, за да го избегне. Семейството ти страда така, както страдат хабиру…
	— Фараонът няма да освободи хабиру! — зарекох се. — Те са част от армията му.
	Яхмос ме огледа изпитателно, за да види дали не е възможно да променя решението си, и когато видя, че няма, поклати глава и се обърна. Проследих с поглед как се отдалечава. Когато стигна до стражите, аз се чух как възкликвам:
	— Чакай!
	Той бавно се обърна към мен и аз станах от трона си.
	— Какво правиш? — попита Рамзес.
	Но аз минах покрай масата на министрите и се приближих до Яхмос пред тежките бронзови врати. Придворните бяха престанали да играят сенет и слушаха, но дори и да разбираха ханаански, понижих гласа си, за да ме чуе само Яхмос.
	— Ела пак през тот — казах му.
	— Хабиру ще бъдат ли освободени с идването на следващата нова година?
	Поколебах се. Рамзес ми вярваше и може би щях да успея да го убедя. Но бях ли готова да изложа на риск сигурността на Египет само защото един хабиру ми бе разкрил истината за предците ми?
	— Аз… не знам. За осем месеца много неща може да се променят.
	— Искаш да кажеш, че дотогава може би ще си станала царица?
	Усещах очите на целия двор, забодени в гърба ми. Прошепнах:
	— Чу ли какво говорят хората за синовете ми?
	Яхмос не потръпна и не отклони погледа си. И не излъга, както може би щеше да излъже някой придворен.
	— Майка ти беше прочута в двора със своята честност и вярвам, че и дъщеря й е същата — отговори той. — Казах на хабиру, че принц Амонхер и принц Прехир са синове на фараона.
	За миг затворих очи.
	— Съпругът ми мисли, че може да спре клюките със заплахи. Заклева се, че всеки, който говори подобни неща, ще бъде пратен в каменните кариери, но ние с теб знаем… Ще кажеш ли на другите? — попитах. Осъзнавах до какво отчаяние съм стигнала, щом моля един еретик за услуга. — Ще разпространиш ли истината в източна Тива? — повторих.
	За миг Яхмос остана неподвижен, вперил поглед в мен, но вместо да назове цена, както очаквах, че може би ще направи, просто кимна в знак на съгласие.

	* * *

	По-късно същата вечер, преди Рамзес да дойде в стаята ми, разказах на Мерит какво се е случило.
	— Той ми каза, че тя никога не е почитала Атон.
	Мерит се изправи — досега беше стояла наведена над мангала, където слагаше цепеници от алое. В по-бедните къщи палеха огън с кравешка тор и речни тръстики, но ароматът на алое имаше успокояващо въздействие. През отворената врата към стаята на Мерит виждах, че синовете ми вече спят. Веждите й се събраха в тъмна линия.
	— Нали си била там! — възкликнах пламенно. — _Вярно_ ли е?
	Мерит седна до мен на ръба на леглото.
	— Виждала съм я да почита Атон, господарке.
	— Защото е била принудена?
	Мерит разпери длани.
	— Може би.
	— Но виждала ли си я да ходи и в други светилища? Почитала ли е тайно Таурет или Амон?
	— Да, когато имаше желание — призна тя.
	— И кога беше това?
	— Когато не почиташе като богиня себе си — отвърна Мерит с брутална честност.
	Сякаш някой повдигна от гърдите ми тежък камък. Може би леля ми е била себична, алчна и суетна. Може би всички тези неща противоречаха на законите на Ма’ат. Но нямаше нищо по-лошо от ереста. А тя не е била еретичка.
	Вратите на стаята ми се отвориха. Влезе Рамзес и Мерит стана, за да му се поклони.
	Веднага след излизането й седнах до Рамзес на дългата кожена пейка край огъня и му разказах какво ми каза Яхмос. За един дълъг миг той не пророни нито дума, а после сложи свитъците, които носеше, на ниска маса до мангала, и възкликна:
	— _Знаех си_, че това, което ни преподават в едубата, не е вярно! Как би могъл някой твой роднина да е еретик, Нефер? Погледни само майка си. Погледни _себе си!_
	Гласът му се извиси развълнувано.
	— А какво казва Мерит?
	— Същото като Яхмос. Виждала е как леля ми почита Таурет в храма й.
	Затаих дъх и се запитах дали това ще е мигът, в който ще реши да ме направи велика съпруга. Ако можех мълчаливо да внуша в сърцето му това решение със силата на волята си, щях да го направя.
	Той взе ръцете ми в своите и се зарече:
	— Народът може и да не знае истината, Нефертари, но ние я знаем. И един ден аз ще възродя имената на твоите _akhu_ в Египет.
	Останах разочарована.
	— А дотогава?
	Бузите на Рамзес се изчервиха. Със сигурност знаеше на какво съм се надявала.
	— Дотогава ще се опитваме да променим мнението на хората.

>	Глава 19
>	Лапите на Сехмет

	В дните след идването на Яхмос мислех много за семейството си и копнеех за неща, които не можеха да се сбъднат. Копнеех да бях имала възможност да отида с Аша в Амарна и да видя рушащите се стени и изоставените останки от града, който бе построила Нефертити. Копнеех да разруша всяка статуя на Хоремхеб, така както той бе разрушил статуите на Ейе и Тутанкамон или да залича името му от свитъците, точно както той се бе опитал да заличи техните. За да не се окажа обсебена от отмъстителност, прекарвах времето си в мисли за синовете си. Опитвах се да не изпитвам към тях такава силна любов — знаех, че половината от всички деца не доживяват до три годинки. Но всеки ден с тях беше приключение и двамата с Рамзес не можехме да не се стърпим да ги вземем на ръце, когато излезехме от Залата за аудиенции. Смеехме се на новите физиономии, които правеха, когато бяха щастливи, уморени, раздразнени или тъжни. До тиби всеки от двамата вече имаше свой собствен малък характер, така че нощем, когато ги чуех да плачат от стаята на Мерит, можех да различа кой плач на кого е. Дори след дълъг ден с молители сядах в леглото, а Рамзес тръгваше след мен към вратата на Мерит.
	— Заспивай — казвах му, но той искаше да остане буден заедно с мен. Затова той вземаше Прехир, а аз вземах Амонхер и двамата ги люлеехме на лунната светлина и се усмихвахме един на друг в тези ясни нощи на късната есен.
	— Можеш ли да си представиш, че един ден ще станат толкова големи, че ще могат да идват на лов с нас? — попита една вечер Рамзес.
	Засмях се.
	— На лов ли? Мерит най-вероятно няма да им позволява дори да плуват!
	Рамзес се ухили.
	— Тя е добра дойка, нали?
	Сведох поглед към доволното лице на Прехир, сгушен в прегръдките ми, и кимнах. Съмнявах се, че денем синовете ни изобщо забелязват, че ни няма. Те ядяха и спяха под надзора на Мерит, която бе съвършената _mawat_ — бдеше над тях със свирепостта на лъвица.
	— След един месец Изет ще отиде в родилния павилион — каза тихо Рамзес. — Ще поведа армията на север, след като роди.
	— За да се изправиш срещу пиратите?
	— Да. И си мислех, Нефер… Ако дойдеш с мен?
	Сърцето ми препусна лудо и когато не казах нищо, Рамзес добави:
	— Какъв по-добър начин да убедим хората, че си възлюбена на Амон, от това да те видят до мен, когато разгромя шерден? Ще останеш в каютата, заобиколена от стражи. Няма да има никаква опасност…
	— Да.
	Рамзес погледна към мен в тъмнината.
	— Да.
	— Ще дойда с теб. На север… на юг… чак до края на пустинята.

	* * *

	На петнайсетия ден от Тиби Рамзес получи и добри, и лоши новини. Бяха отвели Изет в родилния павилион по-рано от очакваното, а в Северно море пиратите шерден бяха нападнали египетски кораб с масло на стойност пет хиляди дебена, който се бе отправил към Микена. Рамзес отпрати молителите, като изкрещя, че Залата за аудиенции веднага трябва да се опразни. Дори Уосерит и Хенутауи не можаха да го успокоят.
	— Днес не можеш да направиш нищо — напомни му Хенутауи, но Рамзес не й обърна внимание.
	— Стражи! — изкрещя той, докато министрите се струпваха нервно около стъпалата на подиума. — Повикайте Аша и баща му, военачалника Анхури. Доведете и военачалника Кофу!
	— Какво ще правиш? — попита Хенутауи. — Армията трябва да замине чак след десет дни.
	— Ще приготвя малка флотилия за тази вечер и ще напуснем веднага щом Изет роди.
	— Но ако е син? — попита Хенутауи. — Как Амон ще разбере, че се е родил наследник, ако няма пиршество за раждането?
	Рахотеп разпери въпросително ръце, а министрите се спогледаха и зачакаха Рамзес да вземе решение.
	— Ще остана за пиршеството — отстъпи Рамзес. — Но само за да може Амон да разбере кое е това дете. Няма да стоя в Тива, докато шайка крадливи шерден прави Египет на _глупаци!_
	Взех списъка, съставен от Пасер, и започнах да отмятам броя на стоките, които пиратите бяха отнели от Египет.
	— Цяла горичка със смирнови дървета за мехлем, три златни колиета от Крит, кожени ризници от Микена, колесници, покрити със злато и сплав от сребро и злато, петдесет бъчви маслиново масло и двайсет бъчви с вино от Троя. Колкото по-скоро потеглим, толкова по-добре — заявих хитро аз.
	Хенутауи и Рахотеп се обърнаха.
	— „Ние“ ли? — попита Хенутауи и очите й се стесниха така, сякаш бяха изрисувани с най-тънкия допир на тръстикова четка. — Къде си мислиш, че отиваш, принцесо?
	— С мен — заяви твърдо Рамзес.
	— Значи ще вземеш майката на синовете си — попита спокойно Хенутауи — на война с шерден?
	— Не бих го нарекъл „война“ — отговори Рамзес и погледна към мен. — По-скоро битка.
	Хенутауи обаче изобщо не се притесняваше за мен — тревожеше се, че докато Изет се възстановява в родилния павилион, аз ще вляза в битка редом с Рамзес, като богинята лъвица Сехмет, която отмъщава на хората за злите им дела чрез война.
	— Много мило, че се безпокоиш за мен, Хенутауи — казах и забелязах колко много прилича на усойницата, която носеше на челото си. — Но когато съм с Рамзес, не изпитвам никакъв страх. Знам, че той ще ме защити.
	Вратите на Залата за аудиенции се отвориха. Влязоха Аша, баща му военачалникът Анхури и още един пълководец. Министрите отстъпиха назад, за да им направят път.
	— Твое величество — поклониха се мъжете.
	— Чухте ли? — попита Рамзес.
	— Шерден — отговори Анхури. Беше висок мъж, като Аша, но с по-мургава кожа и по-суров поглед. Както много пъти, и сега си помислих, че прилича на човек, прекарал много дни в пустинята без вода и без сянка и това ни най-малко не го е притеснило. — Достатъчно чакахме. Време е да се разправим с тези пирати — продължи той. — Всеки ден ще стават все по-дръзки, докато накрая корабите вече няма да могат да стигат до Египет от Северно море.
	— Ще изчакаме жена ми да роди — каза Рамзес. — Но подгответе флота.
	— С колко кораба? — попита военачалникът Кофу. — Шерден нападат с по два кораба, които работят заедно.
	— Тогава пригответе десет. Ще изпратим един, който да ги чака — започна да крои планове Рамзес. — Ще го натоварим така, че да прилича на търговски. Воините ще се предрешат като моряци, а когато шерден нападнат…
	— Самите те ще се превърнат в плячка! — довърши Аша със светнали в очакване очи. Един уж търговски кораб можеше да спре до някой завой, край който щяха да чакат девет от най-добрите кораби на Рамзес. Когато примамеха и двата пиратски кораба, корабите на фараона щяха да ги обкръжат. — Но шерден не са глупаци — предупреди ни той. — Сега ще са предпазливи, ако видят кораб, който се движи бавно.
	— Тогава можем да спрем и да се престорим, че разтоварваме бъчви — предложи Рамзес.
	— Те са свикнали да живеят охолно от кражбите си — напомни ни военачалникът Анхури.
	— Ще искат нещо повече от бъчви с масло. Може би ако повярват, че на кораба има товар от злато…
	— Ако украсим кораба със знамето на фараона? — предложи пълководецът Кофу.
	— Не. Може и да не повярват — отговори Анхури.
	— Ами ако е кораб на принцеса, който пътува за Микена? — попитах аз.
	— Въпреки това може да заподозрат нещо — заяви Анхури.
	— А ако принцесата е на борда и носи злато, което се отразява достатъчно надалеч, за да го видят? Мога да крача но палубите и няма да има съмнение, че това е царски кораб.
	Военачалниците погледнаха към Рамзес.
	— Няма да те използваме като примамка — отсече той. — Рискът е прекалено голям.
	— Но идеята е добра — призна Анхури. — А и спокойно можем да преоблечем някое момче като принцеса. Това може да примами шерден.
	В залата влезе пратеник и се поклони пред подиума. Хенутауи попита рязко:
	— Роди ли вече?
	Коравосърдечието й ме накара да потръпна. Запитах се кой ли седи до Изет, докато ние сме се събрали в Залата за аудиенции.
	— Още не, господарке. Но следващият наследник на Негово величество ще се роди всеки момент.
	Рамзес стана от трона си.
	— Повикаха ли акушерките?
	— Да, Твое величество — поклони се пратеникът. — Готови са.
	Втурнахме се през двореца и аз се запитах на какво се надява Рамзес. Нито веднъж нощем не посмях да го обсъдя с него, но ако се родеше син, волята на боговете щеше да бъде неясна. Ако детето обаче се окажеше момиче…
	Стигнахме до родилния павилион и зад нас придворните се спряха и останаха да чакат пред входа. На вратата аз се поколебах.
	— Аз… аз не бива да влизам. Тя вече си мисли, че съм откраднала _ка_ на първото й дете!
	Рамзес се намръщи.
	— Значи ще трябва да преодолее тези суеверни безсмислици.
	Погледнах към Уосерит, която ни последва през прага. Вътре всички завеси на стената и всички рогозки бяха сменени. Дори цветът на чаршафите беше различен. Чух как Изет рязко си пое въздух, когато видя как Рамзес прекосява стаята, и разбрах, че се бои присъствието му да не предизвика гнева на Таурет. От леглото си тя изкрещя от болка и акушерките я повдигнаха, като всяка я държеше под мишницата, и я сложиха на родилния стол. Скутът й беше покрит с голямо парче плат, а косата — прибрана на сложни плитки. Беше съвършено красива дори докато раждаше. Знаех, че аз не съм изглеждала толкова безупречно, когато беше моят ред в павилиона.
	Отидох до статуята на Таурет и запалих една от шишарките с тамян. Акушерките вече бяха изгорили повечето и в краката на богинята хипопотам тлееше купчинка пепел. Затворих очи и надлежно зашепнах:
	— Благослови Изет със силата на лъвица. Дари я с лесно раждане…
	Изет изпищя. Хенутауи посочи към мен и извика:
	— Нефертари, вземи обратно тази ужасна молитва!
	Пребледнях. Дори акушерките се обърнаха.
	— Аз чух за какво се молеше — каза Уосерит. — Молеше се за здравето на Изет.
	— Махнете я оттук! — извика Изет и стисна облегалката на стола си.
	— Нефертари е моя съпруга! — намеси се остро Рамзес. — Тя се молеше за здравето ти…
	— Тя открадна _ка_ на сина ми, а сега иска да открадне и _ка_ на това дете!
	Обърнах гръб на олтара. Рамзес протегна ръка да ме спре, но аз решително поклатих глава.
	— _Не!_
	Отворих вратата и излязох. Уосерит ме следваше по петите. Очакващата тълпа се раздвижи, за да надникне вътре. Пасер се отдели от групата на министрите и ни погледна с очакване.
	— Роди ли?
	— Не — отвърна намръщено Уосерит. — Но ни изгони от павилиона. Хенутауи обвини Нефертари, че се моли за смъртта на Изет.
	Само след секунди тежките дървени врати се отвориха. Този път беше една от акушерките. Всичко наоколо утихна и аз затаих дъх. Опитах се да разгадая изражението на жената, но тя внимаваше да не издаде нищо, за да поддържа напрежението. Най-накрая някой изкрещя:
	— Какво е? — и сега акушерката си позволи да се усмихне широко.
	— Здрав син! — провикна се ликуващо тя. — Принц Рамесу!
	Сърцето ми натежа като камък. Уосерит ме стисна за ръката и бързо каза:
	— Той е по-малък и тя не му роди двама наведнъж.
	Рамзес излезе от родилния павилион и очите му потърсиха моите сред ликуващата тълпа. Махна на мен и Уосерит и когато отидохме при него на стъпалата на павилиона, той взе ръката ми.
	— Влез да я видиш. Моля те, не се обиждай от думите й. Тя имаше болки…
	— И сестра ми ли имаше болки? — попита рязко Уосерит. — Тя обвини съпругата ти, че се моли за смъртта на детето ти.
	— Тя наказва Нефертари, задето е твоя приятелка, и аз говорих с нея за това.
	— И какво каза тя? — поисках да узная.
	Рамзес изглеждаше уморен, сякаш разговорът го бе изтощил.
	— Сигурен съм, че можеш да си представиш. Но тя е сестра на баща ми.
	Влязохме в павилиона. В стаята на кърмачката куп акушерки се бяха събрали около принц Рамесу. Когато отстъпиха, изпитах себична радост, че косата на новороденото е тъмна като на майка му. Това дете беше по-едро от предишното и сучеше лакомо от гръдта на кърмачката си. Тя го занесе на един стол по-близо до прозорците, за да си почива в здравословната светлина на слънцето, и Рамзес погали пуха по главицата му. Благородни дами превъзнасяха цвета на кожата на Рамесу, очите му, устенцата му, а в другия край на павилиона Изет седеше в леглото си, очаквайки традиционната върволица от доброжелатели. При моето приближаване тя се сви във възглавниците си.
	— Поздравления за здравия син — казах аз.
	— Какво правиш пак тук? — изсъска тя.
	— Стига със селските ти суеверия! — тросна се Уосерит, която се бе приближила до мен. — Дори и племенникът ми се умори от тях.
	— В цялото помещение има амулети — предупреди ни Изет. — Кърмачката преди е била жрица на Изида.
	— Ако си мислиш, че мога да правя магии, значи си глупачка — казах й аз.
	— Тогава кой уби сина ми? — прошепна дрезгаво тя и очите й се наляха със сълзи.
	Уосерит пристъпи напред.
	— Ти си едно младо и глупаво момиче. Нефертари може да прави магии толкова, колкото и ти. Трябва да приемеш, че боговете поискаха Акори да се върне при тях от този свят. Ако искаш да обвиняваш някого, обвинявай Хенутауи.
	— И защо да го правя?
	Уосерит погледна към мен и аз разбрах какво иска да кажа.
	— Защото ако Хенутауи не беше принудила със заплахи Ашай да стои далеч от теб, сега той можеше да е баща на Рамесу — отговорих аз.
	Изет се стресна.
	— Кой ти каза това?
	Отклоних погледа си и шепотът й стана горчив:
	— Не знаеш какво говориш! Ашай ме напусна, защото трябваше да се грижи за баща си в Мемфис.
	— Това ли ти каза Хенутауи? — вдигна вежди Уосерит. — Не, Ашай е художник в Тива. Работи по Рамезеума и се ожени за едно хубаво момиче хабиру. Разбира се, сега, когато имаш син, може би това не те интересува.
	Но още докато изричаше думите, видяхме, че не е истина.
	Лицето на Изет бе помръкнало. Приличаше на тежко платно без вятър.
	— Ще запалим тамян в храма — смени темата Уосерит — и ще благодарим на Амон за благополучното раждане.
	След като излязохме от родилния павилион, се обърнах към Уосерит.
	— Не трябваше да й казваме това веднага след раждането — промълвих притеснено.
	— Това беше най-подходящият момент да узнае истината. Докато Рамзес отсъства, Изет ще поиска обяснение от Хенутауи. Сестра ми знаеше, че Изет не е подходяща съпруга за Рамзес, но я изтика към подиума. Осъди я да прекара живота си в самота. Но не я съжалявай — предупреди ме Уосерит. — Тя сама избра този път. Така, както ти ще избереш своя утре.

	* * *

	Същата вечер седнах пред огледалото и Мерит започна да гримира очите ми. Сложи на врата ми тюркоазено колие, намести на челото ми златна диадема и аз се изправих, за да се възхитя по начина, по който кобрата се бе надигнала. Гранатните й очи приличаха на два еднакви пламъка на фона на черната ми коса.
	— В добро настроение си — отбеляза Мерит, — като се има предвид случилото се.
	— Предстои ми най-голямото приключение в живота ми, Мерит.
	Сърцето ме болеше при мисълта да напусна Амонхер и Прехир, но знаех, че това пътуване ще се запише върху монументите на Тива. Боговете щяха да видят предаността ми към Египет, а хората — да разберат колко съм важна за техния фараон.
	— Ще смажем пиратите шерден и ще напомним на севера, че Египет _никога_ няма да се преклони пред крадците!
	— Битката не е приключение! — сгълча ме Мерит. — Не знаеш какво може да се случи.
	— Каквото и да се случи, аз ще бъда с Рамзес. А Изет няма да стане велика съпруга.
	Мерит остави на масата бурканче с парфюм и ме погледна изпитателно.
	— Фараонът каза ли нещо? — попита нетърпеливо тя. — Каза ли ти това?
	— Не. Довечера ще присъства на пиршеството за раждането и ще окаже на Изет цялото дължимо уважение. Но ние _заминаваме_, Мерит. Той тръгва да се бие само един ден след като тя роди.
	Мерит осъзна какво означава това.
	— Той прекара всяка една от твоите четиринайсет нощи в родилния павилион с теб.
	Тя ме последва в стаята си и двете се загледахме в спящите ми синове. От люлките им висяха амулети, за да държат Анубис надалеч. На малки късчета папирус бяха написани защитни заклинания, които висяха в сребърни висулки на вратлетата им. Когато заминех на север с Рамзес, щях да съм спокойна, че и Мерит, и боговете бдят над синовете ми.
	Двете кърмачки ме наблюдаваха от столовете си, където кърмеха момиченцата си, докато Амонхер и Прехир спяха.
	Бях им казала да сложат люлките на дъщерите си до стаята на Мерит, която изръмжа, че децата на кърмачките не бива да спят до принцовете. Но Рамзес нямаше нищо против, а аз можех да си представя колко сломена щях да се чувствам, яко работата ми беше по цял ден да кърмя други деца, докато някой друг гледа моите. След първата им година кърмачките щяха да спрат да ги хранят от гърдите си и да преминат към глинените бутилки, които грънчарите правеха на пазара. Подозирах, че оплакването на Мерит не е толкова заради ниския произход, колкото с плача на четири деца в съседната стая.

	* * *

	Когато стигнахме в Голямата зала, песните и пиршеството бяха започнали. Танцьорки, които носеха единствено сребърни колани на тънките си кръстчета, поклащаха бедра под високите трели на флейти и призоваваха присъствието на бога джудже Бес, който щеше да бди над „Малката“ и да закриля принц Рамесу. При нормални обстоятелства Рамзес щеше да наблюдава тези момичета с жадно внимание и по-късно през нощта да ме вземе в прегръдките си и да ме люби дори по-страстно от обикновено. Но тази нощ единственото, за което можехме да мислим всички, бяха шерден. Ами ако бяха разширили флота си с още кораби? Или ако не се хванеха на хитрината ни? Пиршеството за раждането щеше да продължи до сутринта и когато двамата с Рамзес станахме, за да си тръгнем, Изет протегна ръка към него от трона си.
	— Трябва да си починем, преди да тръгнем утре — каза той и целуна ръката й, но Изет я отдръпна разярена.
	— Ние ли? — попита тя и ме погледна обвинително. — Нефертари ще дойде с теб?
	— Тя говори езика на шерден.
	— А Пасер не го ли говори?
	— Да, но ако дойде, кой ще бди над царството ми?
	Изет стана несигурно от трона си. Изражението й бе отчаяно.
	— Но кога ще те видя? Откъде ще научаваш как е принц Рамесу? Ами ако нещо се случи с кораба ти?
	Видях как нещастието й го размеква.
	— Нищо няма да се случи с кораба ми — увери я той. — А Рамесу разполага с най-добрите кърмачки в Египет.
	— На път към Северно море ще минеш край Аварис — отбеляза Хенутауи. — Ще спреш ли да се видиш с баща си?
	— Да. На връщане.
	— Тогава защо не се срещнем там? Ще отпразнуваме триумфалното ти завръщане заедно, с брат ми.
	Запитах се каква игра играе Хенутауи, но идеята незабавно допадна на Рамзес.
	— Да — отвърна с готовност той, — елате в Аварис.
	Изет се поколеба, но Рамзес я хвана за ръката и леко я стисна.
	— Тръгни за Аварис веднага щом можеш. Хенутауи ще дойде с теб.
	Той изчака сълзите в очите й да пресъхнат. Накрая тя се съгласи, а после двамата слязохме от подиума и придворните станаха от столовете си, докато минавахме заедно през Голямата зала. Поклониха се от шията и разпериха ръце пред себе си в знак на покорство. Двама стражи отвориха тежките дървени врати към коридора и аз си помислих: „Знаят, че сега аз съм бъдещето на Египет.“
	В стаята на Мерит двамата с Рамзес застанахме над люлките на синовете си. Очите ми запариха и Рамзес обви ръка около раменете ми.
	— Ще се грижа за тях така, сякаш са мои синове — зарече се Мерит и аз знаех, че ще го стори. Щеше да ги пази с цената на живота си. Но знаех също така, че всички заклинания в Египет няма да стигнат, за да опазят моите принцове от Анубис, ако чакалоглавият бог на смъртта ги набележеше. Когато синовете оцелеят до пет години, това е повод за радост. Тогава обръсват целите им глави с изключение на един-единствен кичур, сплетен на здрава плитка и закъдрен в края. В Тива има поговорка, че синът е патерицата на баща си на стари години. Амонхер и Прехир щяха да са нещо повече от това: ако станех царица, те щяха да бъдат наследници на трона на баща си. Най-скъпоценните камъни в короната му.
	Мерит каза тържествено:
	— Не се тревожи за тях, Твое величество. Аз отгледах Нофертари…
	— Точно това ме притеснява — засмя се Рамзес.
	Мерит скръсти ръце на гърдите си и вдигна брадичка.
	— Аз отгледах Нефертари, която никога не е боледувала и _никога_ не й е липсвало нищо. Може и да подивя, след като _порасна…_ — долната й устна потрепери, — … но за това не _съм_ виновна аз.
	— И се справи много добре, _mawat_.
	Прегърнах я и острият й поглед омекна.
	— Бих искала да мисля така, Твое височество.


>	Глава 20
>	По вълните на Северно море

	В златистата мъгла на ранното утро десет кораба стояха на котва, струпани около каменните стъпала на кея, който граничеше с двореца. Най-големият беше „Благословът на Амон“ и на борда му петдесет войници, облечени като търговци, вдигаха и търкаляха по подвижното мостче бъчви, пълни с пясък. Корабът изглеждаше като останалите, но на мачтите царските знамена в синьо и златно трептяха безшумно на вятъра. Бяха намерили едно младо момче, което щяха да преоблекат като принцеса и да го пуснат да върви по палубата. То стоеше до Аша и оглеждаше украсения със скъпоценни камъни нож, който му бяха дали. Когато започнеше битката, щяха да го приберат на сигурно място в каютата.
	На кея стояха неколцина придворни и чакаха корабите най-после да потеглят, за да могат да се върнат на топло в двореца и да закусят. Когато натовариха последната бъчва, Изет отново се хвърли към Рамзес.
	— Заради нея губим време! — обадих се укорително.
	Но Уосерит се усмихна.
	— Остави министрите да я видят как се прави на глупачка, докато ти стоиш, готова за битка.
	Изет се разплака на рамото на Рамзес и кохлът потече по бузите й на дебели черни ивици. За първи път през всичките години, откакто я познавах, не изглеждаше нито съблазнителна, нито красива, а скованата й походка показваше, че още изпитва болки от раждането вчера.
	— Ами ако нещо се случи с Рамесу? — извика тя. — Как ще разбереш?
	— Ще се видим в Аварис — обеща й нежно Рамзес, откъсна я от рамото си и погледна неловко към Аша.
	— Но ако нещо се случи с теб? — Гласът й стана по-висок и Рамзес щеше да се усмихне благо, но тя направи грешката да попита: — Какво ще бъде мястото на Рамесу в двореца?
	Веднага разбра, че е сбъркала.
	— Имах… имах предвид, как ще знае какво е мястото му, ако баща му не е тук да го направлява?
	Но беше много късно. Беше се издала и Рамзес отговори със студен глас:
	— За щастие боговете бдят над царете и синът ни няма да израсне без баща.
	Закрачих напред, стигнах до Рамзес на ръба на кея и той попита пред министрите:
	— Готова ли е царицата воин на Египет?
	Вдигнах глава, украсена с тежка диадема.
	— Готова е да покаже на пиратите шерден, че Египет никога няма да допусне крадци да ограбват богатството му.
	По небето се носеха дълги облаци. Ибиси се призоваваха в засилващата се светлина. Денят беше добър за плаване. Качихме се на „Благословът на Амон“ и от кораба видях как Хенутауи шепне нещо в ухото на Изет. Но какъвто и план да кроеше, Уосерит и Пасер щяха да са там и да го спрат. Започнах да махам на Уосерит и не спрях, докато флотата не излезе от лагуната, за да започне пътуването си в морето и единственото, което можех да видя, бяха тюркоазената й роба и тъмнокосата глава, склонена към Пасер.
	Рамзес застана до мен, докато „Благословът на Амон“ се носеше бързо по Нил и знамената в синьо и златно се разпъваха зад него като женска коса.
	— Уосерит е влюбена в Пасер откакто се помня — каза той. — Задавала ли си си някога въпроса защо не са се оженили?
	Пристегнах плаща си по-плътно заради мъглата и внимателно подбрах думите си.
	— Може би защото се бои да не ядоса Хенутауи.
	— Хенутауи може да има всеки мъж — отхвърли думите ми Рамзес. — Едва ли ще има нещо против, ако Уосерит се омъжи първа.
	— Ще има, ако Уосерит се омъжи за мъжа, когото иска Хенутауи.
	Рамзес ме изгледа смаяно.
	— Пасер?
	Кимнах.
	— Откога знаеш? — възкликна той.
	— Уосерит ми каза.
	Двамата влязохме в царската каюта на кораба. Под изображение на Сехмет, която убива враговете си, бе поставено легло.
	— Какво още ти каза?
	Огледах изпитателно лицето му и реших да хвърля ашиците.
	— Уосерит смята, че Хенутауи иска Пасер, защото той е единственият мъж, който не я желае.
	Седнахме на столове, подредени около дъска за сенет.
	— С Хенутауи съм нащрек — призна Рамзес. — Красива е, но под тази красота има нещо зловещо. Не си ли съгласна?
	Възпрях се да не му разкажа всичко, което знаех за мрака в душата на Хенутауи. Не посегнах над масата, не го разтърсих, за да го освестя, не започнах да го умолявам да разбере каква наистина е леля му. Вместо това отговорих:
	— На твое място щях много да внимавам, преди да приема съвета й.

	* * *

	Три дни плавахме по реката. Вечер спирахме, за да наготвят на брега и да си налеем от бъчвите с _shedeh_ от избата в „Малката“. Аз бях единствената жена във флотилията и с изключение на момчето, което щеше да се престори на принцеса, когато стигнехме в Северно море, бях и най-младият й член. Пеехме, ядяхме печени патици в купи от двореца и мазнината от месото капеше от пръстите на воините, насядали край огньовете.
	На четвъртата вечер Рамзес съобщи:
	— Разпитахме местните. Говори се, че шерден са били тук преди няколко вечери. Превзели са един кораб, който е пътувал към двореца на баща ми в Аварис.
	Мъжете край огньовете заръмжаха от възмущение.
	— Утре ще изпратим съгледвач — каза Аша. На сребристата лунна светлина изглеждаше по-възрастен от своите деветнайсет години. Когато бяхме ученици в едубата, той бе разбил сърцата на всички момичета; сега се запитах дали не е срещнал някоя по-специална и дали ще се ожени някога. — Ще пътуват по суша — продължи той — и когато забележат шерден, ще изпратим „Благословът на Амон“ и ще го следваме отблизо. Флотилията ще чака зад завоя на реката, а съгледвачът ще отиде на ново разузнаване. Когато ни сигнализира, че шерден са се приближили към нашия търговски кораб, ще тръгнем и ще нападнем!
	Аша скочи на крака, за да подчертае думите си, и одобрителните викове на мъжете отекнаха по пустия бряг.
	По-късно същата вечер Рамзес застана зад мен в каютата ни и ме погали по раменете. Започнахме да дишаме заедно в тъмнината, голи, като се изключи дългата ми пола. Той бавно я свали, остави я да падне в краката ми. Докосването му ме накара да потръпна. Той ме взе в прегръдките си и ме отнесе на абаносовото легло. Притисна тялото си до моето и вдъхна аромата на жасминовото масло по кожата ми. Корабът скърцаше и се мъчеше да се откъсне от въжетата си. Нямаше кой да ни чуе и когато най-после заспахме, бяхме прегърнати.

	* * *

	Тишината на утрото се разцепи от писък. Двамата с Рамзес седнахме в леглото, изтръгнати от дълбокия си сън. Не разбрах кой го надава. Дете, животно?
	Когато викът отекна наново, се втурнахме да намерим дрехите си. На брега видяхме момчето, вече с женска перука и тежки гривни: ридаеше в дланите си, а един едър войник я бе хванал за рамото и го разтърсваше.
	— Остави го! — провикнах се и момчето ме зяпна с отворена уста, сякаш го бях спасила от безмилостен побой. Когато стигнах до брега, то се втурна към мен и се вкопчи в крака ми, без да се пуска.
	— Не иска, Твое величество! — изкрещя воинът. — Страх го е. Обещахме на баща му, началника на конюшните, седем дебена, ако синът му върви по палубите, и той се закле, че детето му не е страхливец!
	Момчето отново избухна във висок плач, в жалостиви степания, и аз притиснах ръка към бузата му.
	— Шшшт, нищо лошо няма да ти се случи.
	— Ами _ние_, Твое величество? — възрази воинът. — Какво ще правим сега, когато шерден са толкова близо? Едно младо момиче може още да няма гърди, но ако използваме мъж, как ще обясним…
	— Може да дегизираме някой войник — предложих аз, — който да стои с гръб към перилата?
	Мъжът изсумтя.
	— Ами ако шпионите видят мускулите на раменете му? Трябва ни някой, който да може да мине за жена. Трябва ни кораб със зестра на принцеса, за да ги подмамим да излязат на открито!
	Той се обърна умолително към Рамзес.
	— Моля те, кажи ми! Какво да правим, Твое величество?
	Запитах се дали бащинството не е променило Рамзес, защото вместо да се изнерви от детето, той го наблюдаваше със съжаление. Когато момчето отново захленчи, аз го откъснах от полата си и заявих решително:
	— Трябва да отида аз.
	Рамзес погледна към мен и на лицето му се изписа тревога.
	— Нали разбираш, че това е опасно, Нефер? Ще ти трябва оръжие.
	— Мога да завържа нож на бедрото си.
	Войникът се помъчи да намери думи.
	— Но… но ти си _жена_! — възкликна той. — Ти си _принцеса!_ Животът ти ще бъде в опасност…
	— А имаме ли друга възможност? — попитах аз. — Какво, да мързелуваме и да оставим тези шерден да се измъкнат?
	Бузите му пламнаха като глава на кобра.
	— Да, това дете да си сложи перуката и да направи каквото му казват! Разбираш ли, момче, че баща ти ще очаква златните си дебени?
	Момчето ни погледна с широки, уплашени очи и се разтрепери.
	— Много ще се ядоса, когато се върнеш без тях!
	— Тогава аз ще му дам дебените! — отсякох. — И ще вървя вместо него по палубата. После, когато дойдат шерден, ще се заключа в кабината, както трябваше да направи той.
	Воинът погледна към Рамзес.
	— Твое величество, става въпрос за съпругата ти!
	— И точно затова вярвам, че ще действа отговорно. Ще я пазим отблизо.
	Воинът впери поглед в нас, прекалено стъписан, за да добави нещо по време на обратния път към кораба. Съгледвачът, който бе потеглил през нощта, се върна с новини. Бяха забелязали шерден съвсем наблизо, в каналите и входовете към Северно море. „Благословът на Амон“ веднага хвърли котва. Седнах в каютата и се загледах във воините в техните одеяния на търговци — смееха се един на друг и се радваха на новите си роли.
	— Когато пристигнем, искам да залостиш вратата — посочи Рамзес към тежкото резе на вратата на каютата и добави: — Ще сложа войници отвън и двама вътре. Каквото и да се случи, Нефер, каквото и да си помислиш, че чуваш отвън, не бива да излизаш.
	— Дори не знаем дали днес ще ги намерим…
	— Няма нужда да се безпокоим дали ще ги намерим — отговори мрачно той. — Техните шпиони на брега ще ни намерят, след като хвърлим котва в Тамят и разтоварим бъчвите.
	— Как мислиш, че ще изпратят съобщение до корабите си?
	— Излъскани бронзови огледала… светлинни сигнали — предположи той и стана. — Както вече ти казах, не излизай от тази каюта. Дори ако помислиш, че съм ранен. Това не е игра. Тези мъже не са виждали жена от много дълго време. Живеят във водата и ядат това, което уловят. Само ако те видят, ще се опитат да изкъртят тази врата.
	Забелязах колко е сериозен гласът му и изпитах истински страх.
	— Но ако те ранят, ще се прибереш в тази каюта. Няма да се сражаваш ранен.
	— Ще се сражавам дотогава, докато не разбием шерден! — закле се той и аз се уплаших до какво може да доведе припряността му. Той обхвана брадичката ми с длан.
	— Ти си най-смелата жена, която познавам. Но ако ти се случи нещо…
	— Няма. Няма да отворя вратата. Ще се заключа, а воините ще ме защитават.
	Прекарахме останалата част от сутринта в подготовка. Първо Рамзес започна да ме наблюдава как се обличам, каза ми коя перука предпочита и кои гривни — макар че ги бях донесла за момчето — ще отразяват най-добре светлината. Вложих допълнително старание за грима си, като направих линиите и черни, и дръзки, та дори отдалеч да личи, че устните ми са начервени. Когато свърших, негримирана остана само шията ми и докато Рамзес закопчаваше златния ми нагръдник, усетих топлия му забързан дъх по врата си. Обърнах се и макар че исках да прокарам ръце по гърдите му, бавно затегнах кожената му ризница. Той бе завързал на бедрото си скрита кама и когато коленичи, за да привърже една и на моето, осъзнах:
	— Косата ти. Търговците си сплитат косата на отделни плитки, не ги връзват на примка.
	Макар че от няколко дни не се бяхме къпали истински, косата му все още ухаеше на лавандула от баните в „Малката“ и когато отстъпих назад и погледнах към него, въздъхнах.
	— Питам се, дали някога е имало фараон, който да е изглеждал толкова красив преди битка?
	Рамзес се засмя.
	— Преди тези дни да са свършили, ще ми е необходима не красота, а сигурна ръка.

	* * *

	По пладне излязохме от каналите на Нил, пълни с кал, която затрудняваше движението ни, и пред нас се простря безкрайна синева. Северно море.
	Следобед корабът ни пристигна в пристанище Тамят и Рамзес ме хвана за ръката.
	— Пристигнахме. Воините ще започнат да разтоварват бъчвите на кея.
	Усмихна ми се, но аз забелязах тревогата в погледа му.
	— Готова ли си?
	Проверих отражението си в излъскания месинг. Гърдите ми все още бяха натежали от раждането, нубийската перука падаше по раменете ми на малки съвършени плитки. Обеците ми бяха тюркоазени. Дори сандалите ми бяха украсени със скъпоценни камъни. Никой не би ме взел за жена от простолюдието и в никакъв случай — за мъж.
	Последвах Рамзес на палубата, където Аша се пошегува:
	— Тази пола ти отива, Рамзес!
	Дрехата беше опърпана и износена, взета от един търговец извън „Малката“. Рамзес изглеждаше досущ като мияч на палуби. Само сандалите му — с дебели подметки и добре изработени — го издаваха.
	— Смей се колкото искаш — отвърна на свой ред Рамзес, — но не съм аз този, който вони на риба.
	Аша се помириса. Плащът, който носеше, беше отвратителен и аз се запитах от кого ли го е взел. После и двамата се обърнаха към мен и Рамзес попита:
	— Нали знаеш какво да правиш?
	Кимнах. Седем воини, дегизирани като търговци, ни бяха привързали към кея и сега разтоварваха пълните с пясък бъчви. Застанах на носа, та слабата слънчева светлина да се отрази в бижутата ми, и вдъхнах аромата на морски въздух и сол. Океанът изобщо не приличаше на водите на Нил. В брега се блъскаха разпенени вълни, втурваха се напред и се отдръпваха, сякаш уловени в мрежата на някой рибар, който ги влачеше към морето.
	А после откъм наветрената страна се появиха два високи кораба и мъжете, които работеха около мен, се напрегнаха. Погледнах към Рамзес, който чакаше на носа с излъскано огледало, а от кърмата един воин нетърпеливо извика:
	— Това са шерден! Виждам по знамената им, Твое величество!
	Рамзес вдигна излъсканото огледало над главата си и тримата съгледвачи, които чакаха в далечината да съобщят на другите кораби, изчезнаха.
	Аша се обърна към мен:
	— Влез в каютата. Залости вратата!
	Рамзес се втурна към мен и аз го накарах да обещае:
	— Не се тревожи за мен. Просто напомни на шерден, че Египет никога няма да търпи крадци!
	Залостих вратата на каютата си и седнах на леглото. Макар че от двете страни на дъската на сенет стояха стражи с мечове и копия, усетих в устата си горчивия вкус на страха. Не можех да попреча на ръцете си да ме издадат. Пъхнах ги под бедрата си, за да спрат да треперят. Все пак не само прислужниците клюкарстваха.
	Чух грохота от спиране на друг кораб до кея, а после и крясъци, когато на нашия кораб започнаха да се изкачват непознати. От другата страна на вратата се разнесе шум от боричкане, а после сякаш самият Анубис се развилия неудържимо на палубата на „Благословът на Амон“. Мъже крещяха на чужд език и аз си представих мига, в който воините на Рамзес са смъкнали плащовете си и са разкрили оръжията си. Чух сблъсъка на метал с метал и когато някакъв тежък предмет се удари във вратата, изкрещях. Но двамата ми стражи не помръднаха. Посивелият ветеран спокойно се обърна към мен:
	— Няма да влязат.
	— Откъде знаеш? — попитах задъхано.
	— Защото някога този кораб превозваше съкровища — отговори воинът. — В целия флот няма врата, по-здрава от тази.
	Крясъците станаха по-силни и по-гневни. После един глас се провикна въодушевено:
	— Корабите дойдоха!
	Чух паниката на шерден, когато осъзнаха, че двата им кораба са обкръжени, но дори тогава битката продължи.
	Слънцето все още бе високо, когато триумфиращият глас на Рамзес извика името ми. Отворих със замах вратата, той ме стисна в обятията си и ме завъртя във въздуха.
	— Пленихме повече от сто шерден! — съобщи ми той. — Вече няма да има пирати по кейовете на Тамят. Шерден вече няма да крадат от Египет, Крит или Микена. Ела!
	Поведе ме към носа на кораба и аз видях, че полата му е опръскана с кръв. Воините ликуваха, вдигнали мечовете си в чест на победата.
	— За Рамзес Велики и неговата царица воин! — изкрещя един от мъжете и стотици гласове подеха вика му. Думите отекнаха над морето и от заобикалящите ни бойни кораби, на които се намираха окованите във вериги шерден. Рамзес ме поведе към кея, където ракли, пълни със скъпоценни метали и слонова кост, блестяха на слънцето. Този път — какво щастие! — нашите воини изпразваха трюмовете на шерден. Откраднатите съкровища сякаш нямаха край: тюркоазени талисмани и сребърни купи от кораби, които преди са пътували към Крит. Ризница от червена кожа и алабастрови гърнета, гравирани със странни сцени с кон от битка в Троя. Златна носилка, украсена с червеникав халцедон и сини стъклени мъниста.
	Рамзес обви ръка около кръста ми.
	— Всички воини говорят за теб. Беше много смело…
	Махнах с ръка и отхвърлих комплимента му.
	— Кое? Да вървя по палубата на кораб?
	— Толкова много пленници! — прекъсна ни Аша. — Наложи се да ги приберем на два кораба. Какво искате да направим с тях? — попита той. — Крещят нещо, но не мога да разбера какво казват.
	Отделих се от Рамзес.
	— На какъв език говорят?
	— Някакъв, който никога не съм чувал — призна Аша. — Но един говореше хетски.
	— Навярно всички говорят малко хетски — предположих аз. — Може да са го научили в Троя, както и гръцки. Какво искаш да им кажа?
	— Че са пленници на Египет — отговори Рамзес, а после повтори това, което му бях казала аз. — И че Египет _никога_ няма да търпи крадци.
	Усмихнах се.
	— А ще се покажеш ли пред тях? — попита Аша.
	Това беше рисковано. Рамзес не би искал шерден да си помислят, че са толкова важни, та фараонът на Египет лично е дошъл да се справи с тях. Но ако Рамзес се появеше пред тях с короната _nemes_, с гегата и млатилото, това щеше да им напомни кого са дръзнали да разгневят… и че никой не може да се противопостави на един фараон и да остане ненаказан.
	Рамзес погледна към кея с купищата заграбени съкровища и аз видях как бузите му се зачервяват.
	— Да, ще дойда.
	Един воин се втурна да донесе короната му. Аша, предпазлив както винаги, се обърна към мен:
	— Тези мъже са пирати. Внимавай! Свирепи са и ако някой от тях се отскубне…
	— Тогава вие с Рамзес ще сте там, за да ме защитите.
	Качихме се на борда на първия кораб, на който имаше пленници, и почти веднага ми прилоша от вонята. Палубите бяха просмукани с кръв и урина и аз вдигнах ръкава на плаща си към носа. Подготвих се да видя мъже, оковани във вериги, окървавени и разгневени. Но вече бяха прехвърлили ранените на отделен кораб и петдесетината пленници, които седяха и примигваха на слънцето, не изглеждаха сплашени. Нямаха малки брадички като хетите, а дългите им жълти коси бяха впечатляваща гледка. Спрях се, за да ги погледна. Когато разпознаха короната на Рамзес, те започнаха да разтърсват веригите си и да крещят.
	— Успокойте се! — наредих им аз на хетски.
	Много от мъжете се спогледаха. Някои ми се ухилиха похотливо, за да ми дадат да разбера какво си мислят, но аз не позволих това да ме смути.
	— Аз съм принцеса Нефертари — обърнах се към тях, — дъщеря на царица Мутноджмет и съпруга на фараон Рамзес. Вие ограбвахте кораби на фараона, крадяхте стоки, които принадлежаха на фараона, и убивахте воини на фараона. Сега ще платите дълга си към фараона, като служите в армията му.
	Мъжете запротестираха на висок глас и до мен Рамзес и Аша се напрегнаха. Видях как Рамзес посегна към дръжката на меча си и изкрещях над шума:
	— Можете да служите в армията на фараона, където ще ви обучават, ще ви осигурят дрехи и може би ще си спечелите командни постове. Или пък можете да се разбунтувате и да ви изпратим в гроба — да ви пратим да се трудите в каменните кариери на фараона.
	Изведнъж настъпи тишина, когато пленниците осъзнаха, че няма да ги убият, а ще ги обучават и хранят.
	Рамзес погледна към мен.
	— Знаеш, че ще трябва да екзекутираме предводителите им.
	Кимнах сериозно.
	— Но другите…
	— Може да са ни от полза.

>	Глава 21
>	„Пи-Рамзес“
@@	Аварис

	Новината за разгрома на шерден бързо се понесе по Нил. Докато плавахме към град Аварис, хората по брега крещяха триумфално: „ФАРАОНЪТ! ФАРАОНЪТ!“ А после воините от флотилията подеха вика: „ЦАРИЦАТА ВОИН!“, който хората по брега повториха, без да знаят защо. И все пак аз чувствах тревога, защото се питах какво ще направи Хенутауи, когато чуе този вик.
	Три дни след като победихме шерден, застанахме на палубата на „Благословът на Амон“, докато корабът влизаше в пристанището. През последните години летата бяха запълнени с война и бунтове и тиванският двор не беше ходил в Аварис от коронацията на Рамзес насам. Останах стъписана, когато видях колко много се е променил градът. През годините, откакто не го бях виждала, някой сякаш бе взел стенопис и го бе оставил навън на слънце, докато стенописът избелее, пропука се и най-накрая се обели. Обърнах се към Аша.
	— Какво се е случило? — попита той смаян.
	И двамата погледнахме към Рамзес. Макар че би трябвало да се наслаждава на обожанието на хората, които се бяха струпали по брега и крещяха името му, лицето му бе покрусено.
	— Погледни кея! Той направо се разпада!
	Цели платформи бяха изгнили и като че ли нямаше система за отвеждане на мръсотията, която лепнеше по робите и краката на жените. Търговци бяха пуснали рибешки глави на земята и ги бяха оставили да изгният там, без да си направят труда да ги изритат обратно в реката.
	— И носилките!
	Рамзес посочи към избелелите балдахини върху нащърбените прътове.
	— Фараон Сети сякаш не е излизал от двореца си години наред — измърмори Аша.
	— Но нали дойде в Тива за Празника на Уаг! Трябва да знае за това! _Трябва_ да е видял…
	Слязохме на брега заедно с двайсет войници, които щяха да ни придружат до двореца „Пи-Рамзес“. Въодушевените тълпи бяха прекалено щастливи, за да забележат тревогата на Рамзес. Те тичаха преди носилката, в която пътувахме, хвърляха във въздуха лотосови цветчета и подаваха на воините големи чаши с ечемичена бира. И макар че Рамзес им махаше в отговор, знаех какво си мисли. Големи дупки по главния път бяха оставени без внимание, когато за запълването им бяха необходими единствено пръст и пясък. Улиците бяха застлани с полуизядени нарове, нечисти води и захвърлени папируси. Не можеше да има съмнение: Аварис изглеждаше изоставен, сякаш го бяха оставили да се управлява сам и никой не се вълнуваше особено какво се случва с него.
	Когато стигнахме до двореца, тежковъоръжени стражи отвориха портите. Рамзес слезе от носилката и уплашено поклати глава.
	— Нещо се е случило. Тук е станало нещо ужасно.
	Бяха оставили градините да растат неподдържани. Върху килим от плевели огромните статуи на Амон бяха напукани и мръсни. Пред всяка къща в Египет имаше двор с плочки или пръст, в който не можеха да се скрият никакви змии, но тук плевелите и тревата бяха оставени да израснат точно пред стъпалата на „Пи-Рамзес“. Стигнахме до тежките дървени врати и когато видя колко са се износили, Рамзес гневно попита:
	— Това дворецът на баща ми ли е или руините на Амарна?
	Дори плочките под краката ни бяха напукани и изпочупени. Той се обърна към мен:
	— Не разбирам. Какво може да е по-важно от поддържането на този дворец? Дядо ми построи „Пи-Рамзес“. Ако този дворец вече рухва, какво ще се случи след сто години? С какво ще ни запомнят хората?
	Вратите се отвориха и когато не видяхме в преддверието никой, който да ни поздрави, воините, които ни придружаваха, започнаха да стават неспокойни. От сенките изплува една фигура и когато се приближи, чух звука от сто мечове, извадени от ножниците. А после светлината озари лицето на Уосерит. Тя плачеше.
	— Рамзес, баща ти се разболя. Лежи в спалнята си. Чака те.
	Цветът се оттече от бузите на Рамзес.
	— Кога? — извика той. — Кога е станало?
	— След като пристигнахме. Едва вчера.
	Рамзес отпрати воините с махване на ръка. Аша знаеше, че трябва да ги настани в Голямата зала и да им осигури крана и напитки. Тръгнах след Рамзес и Уосерит и понеже никога не я бях виждала да плаче, звукът ме уплаши. Тюркоазеното й наметало се влачеше пред мен и аз се опитах да се съсредоточа върху украсения му с мъниста подгъв вместо да си позволя да изпитам ужаса от това, което се случваше. Сети беше болен, но това не обясняваше защо са оставили града да западне или защо дворецът приличаше на празна черупка, в която нямаше никого другиго освен малцината прислужници, които надничаха неспокойно между колоните.
	Когато се приближихме към спалнята на Сети, неколцина отрежи разделиха копията си, за да ни пуснат. Но мъжът на леглото не беше този, когото бях видяла на Празника на Уаг. Дори чаршафите, с които го бяха покрили, не можеха да скрият колко е отслабнал и колко по-блед е станал в сравнение с последния път когато го видях.
	— Татко! — извика Рамзес.
	Царица Туя, Изет и Хенутауи вече бяха застанали в кръг около Сети. Пасер седеше на едно дървено столче наблизо и Уосерит застана до него. Фараон Сети отвори очи, но сякаш позна сина си повече със слуха, отколкото със зрението си.
	— Рамзес — прошепна той и се закашля.
	— Изет ще ти намери още сок — каза Хенутауи. — Това ли искаш?
	Сети кимна, макар че движението му причини болка, и Хенутауи бързо отведе Изет вън от стаята.
	Рамзес коленичи до леглото на баща си.
	— Какво ти е, _abi?_
	Използва задушевната дума за „баща“. Никога преди не го бях чувала да я употребява. В гласа му звучеше безкрайна болка.
	Фараон Сети въздъхна тежко, а царица Туя се разрида. Нейният _iwiw_ лежеше на пода, отпуснал муцуна между краката си, и изглеждаше почти толкова съкрушен, колкото господарката си. Дори не вдигна глава да ми изръмжи както обикновено.
	— От много месеци съм болен, Рамзес. Анубис ме следва по петите.
	— Не, _abi._ Моля те, не още!
	Сети отново се закашля и сви пръст, за да повика Рамзес по-близо.
	— Искам да възстановиш „Пи-Рамзес“ вместо мен. Много е западнал.
	После изстена и сграбчи в ръцете си тежките ленени чаршафи.
	— От сто години хетите заплашват с нашествие. Искат да управляват Египет, когато си отида. Цялото злато от съкровищницата ми отиде в конюшните. При колесничарите ми. Сега хетите ще станат твой проблем…
	— Току-що победихме шерден! Доведохме ги тук като пленници, за да се обучават в армията ти…
	Фараон Сети се помъчи да седне. Не можех да повярвам, че това е същият човек, който ме беше вдигал и ме беше слагал на коляното си, когато бях дете. Очите му, гласът му, плътта му — всичко у него изглеждаше смалено и хлътнало, сякаш се превръщаше в мумифицирания Озирис сега, пред очите ни.
	— Никой не може да ми помогне, Рамзес. Лекарите казват, че това е заболяване на сърцето. Сърцето ми е слабо — изхриптя той.
	Рамзес отвори уста да възрази, но Сети вдигна ръка.
	— Няма време. Донеси ми картите.
	Избледнелите му очи се отправиха към една ниска масичка.
	— Проектите ми — поясни фараон Сети и мъчително си пое въздух. — Ти трябва да ги довършиш вместо мен.
	Едва тази сутрин празнувахме триумфа си. Сега осъзнах, че може би ще скърбим за смъртта на Сети, преди денят да е свършил. Спомних си, че боговете държат човешкия живот на сребърните везни на Ма’ат. Голямото щастие трябва да се уравновеси от голяма болка.
	— Това е гробницата ми в Долината — каза Сети. — Изображенията са завършени. Остава само да отнесете саркофага ми в камерата.
	От устните на Туя се изтръгна силно ридание и аз стиснах устни, за да не се разридая на свой ред. Но фараон Сети продължи:
	— И този дворец.
	Дишането му ставаше мъчително.
	— Не забравяй да възстановиш този дворец, Рамзес. Направи Аварис своя столица, за да си по-близо до Хати. Ако можеш да отбраняваш град Аварис, Египет никога няма да падне.
	— Египет _никога_ няма да бъде завладян, докато аз съм фараон…
	— Тогава не бива да позволяваш на хетите да отвоюват Кадеш. Без Кадеш земите ни са уязвими. — Фараон Сети въздъхна. — И Нефер.
	Рамзес погледна към мен.
	— Искаш ли да говориш с нея?
	— _Не!_
	Отговорът му беше много енергичен и аз притиснах гръб към вратата.
	— Нека ме запомни такъв, какъвто бях. Нефер… — гласът му започна да отпада. — Нефер е майката на най-големите ти синове. Умна принцеса… но народът все пак не я иска.
	— Кой ти го каза? — попита Рамзес.
	Уосерит погледна към мен от другия край на стаята. И двете незабавно отгатнахме отговора: Хенутауи.
	— Няма значение кой ми е казал. Важното е, че чух. Народът е важното, Рамзес. Знаеш какво се случи с Нефертити. Народът я уби…
	— _Жреците_ я убиха — възрази Рамзес.
	— А жреците говорят с устата на народа. Ехнатон…
	Фараон Сети стисна завивките и аз си помислих, че мога да чуя как сърцето му хлопа в съсухрените гърди.
	— Изчакай поне една година, преди да избереш велика съпруга.
	— _Abi!_ — възрази Рамзес. — Вече мина една година.
	— Не излагай на риск това, което е постигнало това семейство! Изчакай поне още една година. Обещай ми.
	Затаих дъх и зачаках Рамзес да изрече обещанието. Но той не каза нищо.
	— Обещай ми! — настоя фараон Сети и Рамзес прошепна:
	— Обещавам.
	Затворих очи, излязох безшумно от стаята и затворих вратата зад гърба си. Болката гореше като пламък в гърдите ми и аз се втурнах към Залата за аудиенции, за да остана сама. Вратата беше леко открехната. Влязох вътре и едва не се разплаках, но иззад една колона до мен достигнаха гласове.
	— Спечелих ти една година, затова ще заличиш тази грозна гримаса от лицето си и ще ме погледнеш в очите — прошепна Хенутауи.
	— Боговете ще видят това, което направи… — зарече се Изет.
	— Това, което направихме. — Гласът на Хенутауи беше спокоен. — Всички прислужници в Аварис снощи те видяха с тази чаша.
	— Защото _ти_ ми я даде!
	— И кой беше тук, за да го види? Така или иначе, ние само ускорихме неизбежната му кончина. Колкото повече чакаме, толкова по-силна ще става Нефертари. Може и никой да не се усъмни — продължи тя, — но ако им напомня…
	Хенутауи погледна през рамо към празната стая, преди да продължи със суров шепот:
	— Ти _ще_ намериш начин да ми се отплатиш или както съм задължена пред Изида, ще си взема обратно всичко, което съм ти дала! Ако Рамзес направи това момиче царица, тя ще го накара да ни прогони в Ми-Уер и не си мисли, че няма да те пожертвам, за да спася…
	Пред Залата за аудиенции се разнесе шум и двете млъкнаха. Излязох незабелязано навън и си поех дълбоко въздух няколко пъти, за да се успокоя, в случай че ме видят. Уосерит се появи в коридора заедно с Пасер, следвана от Рамзес и царица Туя.
	Рамзес беше блед като алабастър.
	— Той си отиде, Нефер.
	Поклати глава и се разплака, без да се срамува.
	— Отиде при Озирис.
	Прегърнах го. Хенутауи и Изет дойдоха с чаши _shedeh._
	Когато видя сълзите ни, Хенутауи нададе вик, а Изет притисна ръка към устата си.
	Зарових лице в гърдите на Рамзес — никой не биваше да разбере колко се отвратих, като ги зърнах. Рамзес се дръпна от прегръдката ми.
	— Трябва да се напишат писма…
	— С разрешението на Твое величество аз ще се погрижа за писмата — каза Пасер.
	„Твое величество.“
	Думите поразиха Рамзес като видим удар. Отсега нататък Египет щеше да има само един фараон.
	— А какво искаш да направя аз? — попита Хенутауи.
	Исках да изкрещя, че убийството на царя на Египет е достатъчно, но думите заседнаха в гърлото ми, а паренето в гърдите ми се усили.
	— Иди с Изет и Уосерит — каза Рамзес. — Ще заведат майка ми в храма на Амон, където ще съобщи на боговете…
	Той се поколеба, защото истината беше прекалено ужасна, за да я изрече на глас.
	— Тя ще съобщи на боговете, че баща ми идва.
	Когато всички се обърнаха и си тръгнаха, аз махнах на Пасер и той видя, че съм останала до вратата на Залата за аудиенции.
	— Нефертари, какво правиш? — попита той.
	— Той не трябваше да умира! — прошепнах яростно.
	Пасер погледна зад себе си, но коридорът се беше изпразнил.
	— Когато излязох от спалнята, чух разговора на Хенутауи и Изет. Говореха за някаква чаша — обясних трескаво. — Хенутауи каза на Изет, че е спечелила още една година. _Още една година_ — повторих аз.
	— Снощи всички видяхме, че Изет дава на фараона чаша… — промълви Пасер.
	— Но тази чаша й я е дала Хенутауи! И сега разполага с тайна, с която може да унищожи Изет, ако Изет не й даде това, което иска. А това, което иска, е да прогони Уосерит в най-далечния храм във Фаюм, а после да обнови храма на Изида, за да контролира най-голямата съкровищница в Египет.
	— Това може да се случи само ако Изет стане царица…
	— И сега има още една година да опита! Нали чу обещанието на Рамзес. А дори и да го наруши… щом Хенутауи е могла да убие собствения си брат…
	За първи път видях страх в очите на Пасер.
	— Лекарите казаха, че било сърцето на фараона. Никой не заподозря отравяне.
	Той погледна към мен.
	— Кой друг ги чу?
	— Никой — уверих го аз.
	— Тогава не споделяй с никого. Ще кажа на Уосерит…
	— А на Рамзес? Фараон Сети му беше _баща!_
	Пасер поклати глава.
	— Но няма доказателство за това, което си чула.
	— Лекарите могат да разберат дали е отрова.
	— Или пък да решат, че е било сърцето му и тогава ти ще озовеш в положението да си отправила невярно обвинение към великата жрица на Изида. Не казвай нищо. Рамзес може да ти повярва, може дори да повика лекар, но можем ли да бъдем сигурни, че Хенутауи не е подкупила този лекар? Политиката е навсякъде, Нефертари.
	— Значи смъртта на Сети ще остане ненаказана? — възкликнах и стиснах юмруци, за да попреча на яростта да разтърси цялото му тяло.
	— Никое злодеяние не остава ненаказано.
	Той вдигна очи към изображението на богиня Ма’ат, която претегляше едно сърце, а от другата страна на везните бе вложено перото на истината. Понеже сърцето е било честно в живота, то тежеше еднакво с перото и човекът на стенописа се усмихваше. Богът крокодил нямаше да разкъса неговата _ка._ Душата му щеше да живее във вечността.
	— Сърцето на Хенутауи ще натежи повече от перото — отсякох убедено.
	Неочаквано Пасер се натъжи.
	— Да. Навярно така ще стане. Не яж нищо, което не е приготвено от Мерит, Нефертари.
	После ме остави сама в коридора. Бях родила двама синове, бях придружила Рамзес в битката срещу шерден и себично си помислих, че всички тези триумфи ще се забравят сега, след смъртта на фараон Сети. Думите, които воините бяха крещели едва тази сутрин, щяха да се превърнат в траурни песни до утре. В близкия храм на Амон Хенутауи и Изет вече лееха неискрени сълзи заедно с царицата — сълзи за моя най-постоянен закрилник в двора. Сякаш всичко, до което се докоснех, се превръщаше в пепел.
	Вечерята в Голямата зала мина мрачно и Рамзес остави празния стол на баща си на подиума. Когато Изет му предложи да седне на него, той попита рязко:
	— Защо?
	Дворът знаеше, че след този отговор е по-добре да замълчи.
	По-късно, в уединението на спалнята си, прехапах долната си устна, за да не кажа на Рамзес какво съм чула. Той седеше на леглото от злато и абаносово дърво, в което бях спала всяко лято в Аварис като дете. Поставено на подиум в средата на стаята, гледаше към градините, които Сети бе оставил неподдържани. Над басейните се стелеха плътни слоеве мръсотия и аз се запитах дали рибите са оцелели след такова занемаряване.
	— Виждала ли си конюшните на баща ми? — попита тихо Рамзес.
	Не искаше да говори за смъртта на баща си. „Ще я носи със себе си като тежка затворническа верига на кръста“, помислих си аз.
	— Огромни са — продължи той, макар че гласът му бе разсеян. — Общо пет хиляди бойни жребеца.
	Притиснах завивките към гърдите си. Дори огънят в мангалите не можеше да ме стопли.
	— Повече, отколкото в цяла Тива.
	— И се грижат добре за тях — продължи той и в очите му припламна искрица живот. — Баща ми имаше оръжие за повече от десет хиляди души. Четири хиляди колесници са в идеално състояние и в готовност. Той гледаше сериозно на войната с хетите, Нефер.
	— Хетите заплашват с война от поколения насам…
	— Но не по този начин. Огледай се. Виждаш ли колко западнало е всичко? _Цялото_ злато в съкровищницата е отишло за приготовления! Откакто хетският цар завладя Митани, няма никаква преграда между нас и Хати. Баща ми разбираше колко опасно е това. Знаеше, че е само въпрос на време. Пасер казва, че Муватали ще настъпи срещу нас веднага щом чуе за смъртта на баща ми.
	— Нова битка?
	Едва се бяхме завърнали след победата срещу шерден. Имахме да подготвяме погребение. Скръбта, която ни бе сполетяла, беше прекалено голяма.
	Рамзес погледна печално към мангала.
	— Не, не нова битка, Нефер. Война.

	* * *

	На следващата сутрин на палубата на „Благословът на Амон“ тялото на фараон Сети бе увито в плат и поставено на малък подиум, покрито със смирна. Устните му бяха извити а лека усмивка — вече бе освободен от задължението си да бди над северната граница на Египет. След двайсет дни щяхме да пристигнем в Тива, а след седемдесет дни на мумифициране щяхме да положим Сети в гробницата, която бе избрал, заобиколен от най-великите царе на Египет.
	Рамзес стоеше на носа на кораба. Едно-едничко знаме, украсено с изображение на мумифицирания Озирис, плющеше тъжно на вятъра. Пристанът гъмжеше от жени, облечени в бели траурни роби. Те хвърляха пред кораба лотосови цветчета и удряха с ръце по гърдите си, та боговете да узнаят за скръбта ни. Докато пътувахме на юг, през цялото време гледах как селяни и рибари коленичат на брега в чест на своя фараон. „Само ако знаеха истината за смъртта му, колко от тях щяха да се задоволят с тихи поклони и ридания?“
	Когато стигнахме до двореца „Малката“, Уосерит ме предупреди:
	— Не изпускай синовете си от поглед. Дори когато се къпеш.
	— А Мерит?
	— Можеш да й кажеш какво си чула.
	Под очите на Уосерит тъмнееха сенки и аз се запитах дали Пасер не я е утешавал нощем така, както аз се бях опитвала да утешавам Рамзес.
	Влязох в стаята си и Мерит ме посрещна. Почувствах се виновна за удоволствието, което изпитах, когато видях децата си, докато цял Египет скърбеше. Кърмачките станаха, а синовете ми протегнаха ръчички към мен.
	— Колко са пораснали! — възкликнах аз. Бяхме отсъствали цял месец и синовете ми бяха почти неузнаваеми. Усмихнаха се, когато ги повиках по име, и аз се удивих колко умни са станали вече. — И косата им!
	Главичките на синовете ми приличаха на корони от прекрасно злато.
	— Като на самия цар — отговори Мерит, но веднага щом спомена за Сети, си помисли за смъртта му и гласът й се превърна в шепот. — Съжалявам за фараона, господарке.
	— Случи се веднага след като пристигнахме в Аварис.
	— Чухме, че сте победили шерден, а после дойде вест, че фараонът е болен, но никой не можеше да повярва. Казаха, че било сърцето му…
	— Беше отрова — отвърнах рязко.
	Мерит закри устата си с длан. Махна на кърмачките да се върнат в стаята си и след като затвориха вратата, аз й разказах цялата история.
	Не разбирам… — извика тя. — Какво е станало с опитвачите му?
	— Беше освободил почти всички прислужници в двореца — отговорих аз. — За да плати за война срещу хетите и да купи ризници от Крит.
	Мерит притисна пръсти към устните си.
	— Хенутауи е продала своята _ка_, за да направи Изет царица — заяви тя с абсолютна убеденост. — И ти трябва да си наемеш опитвач.
	Самата мисъл за това ме накара да потръпна, но Мерит упорстваше.
	— Рамзес си има опитвачи.
	— Защото е фараон.
	— А ти ще бъдеш царица! Ако използваш опитвач, Хенутауи ще разбере и никога няма да посмее да рискува с отрови. Помисли за синовете си! Какво ще стане с тях, ако ти се случи нещо? Мислиш ли, че Изет ще ми позволи да остана в двореца да се грижа за тях? Двете с Уосерит ще бъдем прогонени в най-затънтения храм в Египет, докато те лежат тук безпомощни.
	Почувствах как крайниците ми изстиват. Вярно беше. Погледнах към децата си — красиви египетски принцове, които някой ден можеха да станат царе.
	— Наеми опитвач — казах.
	— А ако фараонът попита?
	— Ще му кажа…
	— Че те е страх от хетски шпиони? — попита услужливо Мерит.
	Хенутауи и Изет бяха лъжкини. Не исках и аз да лъжа Рамзес. „Трябва да му кажа истината — помислих си. — Че се страхувам, че собствената му леля ще ме убие с чаша вино или глътка _shedeh_.“
	Някой почука на вратата. Преди да отвори, Мерит се обърна към мен.
	— Още една година, господарке… Мислиш ли, че ще удържи на обещанието си? — попита тя.
	Помъчих се да не обръщам внимание на болката от молбата на фараон Сети.
	— Той никога не е нарушавал обещание — казах аз.
	— Дори когато знае, че като го е дал, е потвърдил една лъжа? Хората в Тива чуха думите на пратениците и знаят _какво_ се е случило с пиратите. Започват да те наричат царицата воин. Казват, че си рискувала живота си за Египет.
	Но аз повторих:
	— Рамзес никога не е нарушавал обещание.
	Раменете й увиснаха унило и тя отвори вратата.
	— Твое величество! — възкликна стреснато и бързо оправи перуката си. — Никога преди не си чукал…
	— Чух гласове и си помислих, че може би Нефер ти разказва какво се случи в Аварис — отговори Рамзес, влезе в стаята ми и ме видя със синовете ни. — Не исках да се натрапвам.
	— Съжалявам за баща ти. Той беше като баща и за моята господарка. Винаги благ, винаги внимателен.
	— Благодаря, Мерит. Всички ще се преместим в двора на баща ми в Аварис веднага след погребението му.
	— Целият дворец ли? — възкликна тя.
	— Дори Тефер.
	Рамзес погледна надолу и Тефер отговори с жално мяукане. Досега спеше под люлките на синовете ми и не проявяваше желание да напусне поста си.
	— Ще минат седемдесет дни, преди да подготвим тялото на баща ми. Но след като го положим в Долината на спящите царе, дворът ще се премести с нас в „Пи-Рамзес“.
	Вече виждах как Мерит отмята наум работата, която трябва да се свърши. Тя се поклони и излезе, а Рамзес застана до мен.

	* * *

	— Баща ми те обичаше, Нефер.
	— Бих искала да вярвам, че е така — отговорих тихо.
	— _Трябва_ да повярваш. Знам, че чу какво ме накара да му обещая. Страхуваше се за короната ми. Искаше ти да станеш царица, но някой го е подвел.
	— Не мисля, че са го подвели — отговорих, внимателно подбирайки думите си. — Мисля, че са го излъгали.
	Рамзес ме наблюдаваше и аз се запитах дали не мисли за Изет и Хенутауи. Не можех да му кажа истината. Трябваше сам да я разбере. Най-накрая съсредоточеният израз изчезна от очите му и той обви ръка около кръста ми.
	— Аз ще те защитя. Винаги ще те защитавам, Нефер.
	Затворих очи и се помолих на Амон: „Нека разбере от кого ме защитава“.


>	Глава 22
>	В долината на спящите царе
@@	Тива

	Седемте дни на мумифицирането изтекоха; качиха тялото на фараон Сети на златна ладия и двайсет жреци го пренесоха на раменете си в Западната долина. Ако сърцето му се окажеше по-леко от перото на истината на Ма’ат и той получеше позволение да премине в полята на Аару, тази ладия щеше да му трябва, за да пътува заедно със слънцето при неговата всекидневна обиколка на света. Хиляди тиванци бяха прекосили река Нил, за да последват виещата се погребална процесия и когато слънцето започна да потъва зад хълмовете, хладният вечерен вятър донесе мириса на градински чай, който цял ден се беше пекъл на слънцето. Аджо вдигна муцуна и подуши въздуха и макар че вървях до него заедно с останалите най-близки роднини на Сети, _iwiw_ остана странно сдържан. „Питам се дали знае, че животът на господарката му се е променил завинаги?“ Сега Туя беше станала вдовстваща царица и макар че щеше да остане в Аварис след пристигането ни, навярно щеше да се оттегли в някоя тиха стая в двореца, оставяйки дворцовата политика и увеселения на Рамзес. Нито веднъж не я бях видяла да се усмихне на деца или да се засмее на лудориите им, когато тичаха през залите. Някои вдовици изпитваха удовлетворение от живота си на баби, но според мен отсега нататък Туя щеше да прекарва дните си сама с Аджо и единствената цел на годините, които й оставаха, щеше да е това да го глези. Тя вървеше, облегната тежко на ръката на Рамзес. Пред тях великият жрец на Амон крачеше целеустремено през пясъците, следвайки Пенре и малката група министри, чиято работа беше да насочат златната ладия на Сети към мястото на покоя му.
	Погледнах назад към жреците на Изида и дори от разстояние видях червената фигура на Хенутауи. Тя бе избрала да върви сред жриците си вместо да придружи семейството си отпред и дори не се опитваше да запази тържествено мълчание.
	— Тя се наслаждава на вниманието! — прошепнах аз сурово.
	— И Амон ще я накаже — увери ме Мерит. — Сърцето й ще проговори само за себе си.
	— Тогава вече ще е късно и тя ще е унищожила всички, които обичаме.
	Помислих си за Амонхер и Прехир, които спяха в двореца. Бях предупредила кърмачките да не се отделят от тях.
	Мерит разбра какво означава погледът ми и ме увери:
	— Имам им доверие. Няма да излязат от стаята нито за миг, иначе самата аз нямаше да изляза.
	Тя погледна отвъд дюните, към стръмните назъбени хълмове, които се издигаха нагоре в гаснещата светлина.
	— Мислиш ли, че остава още много път до гробницата?
	— Да. Мисля, че е високо в скалите — отговорих и смело добавих: — Няма от какво да се страхуваме.
	— Освен от чакалите — измърмори Мерит.
	— И от великия жрец на Амон — добавих аз.
	Погледнах напред към Рахотеп, който се въртеше край тялото на фараон Сети като животно над убитата плячка. С изгърбените си рамене и безрадостната усмивка изглеждаше също толкова печален, колкото хиена, прогонила някоя лъвица от плячката й. Тази нощ беше негова. Той бе човекът, който водеше царското семейство в Долината и той щеше да запечата вратата на вътрешната камера на гробницата на Сети, оставяйки на фараона всичко, което ще му е необходимо за отвъдния живот.
	За последен път бях влизала в гробница при погребението на принцеса Пили. Тогава бях едва шестгодишна, но още помня стените на вътрешните помещения, покрити с указания как да се справи с нещата в отвъдния живот. Боговете задаваха на мъртвите въпроси, които щяха да получат отговор, така че когато _ка_ на Сети отпътува по последните коридори на този свят, да може да запомни отговорите, необходими за преминаване в следващия. Ако издържеше тези проверки, щеше да му трябва всичко, което бе използвал в този живот. Точно затова му трябваше маска — за да има душата му лице в земята на Аару. Саркофагът му щеше да бъде заобиколен от стотици _ushabti_ — статуетки на прислужници, които щяха да се съживят в отвъдния свят и да служат на господаря си. И за да не се изцапа нито едно от тези важни неща, прислужниците щяха да сипят в лампите си щипки сол, та да не се надигне черен пушек.
	Наблюдавах Изет и великия жрец на Амон. В профил ми приличаха досущ на хиени, душещи да разберат какво могат да отмъкнат. В чезнещата светлина на залеза, която потапяше в сянка половината от плашещата усмивка на Рахотеп, внезапно останах поразена от приликата помежду им. Двамата вървяха един до друг и ми се стори странно, че досега не съм забелязала колко си приличат — не само в животинската грациозност на движенията си, а и по правия нос и високите скули на тесните лица, докато присвиваха очи на последните лъчи на слънцето. Майката на Изет е можела да се омъжи за когото пожелае… но като че ли никой не знаеше кой е бащата на Изет. Ами ако желанието на Рахотеп да направи Изет царица не се дължеше само на омраза към моите _akhu_? Ако Изет станеше велика съпруга, щеше ли Рахотеп да бъде дядо на бъдещия фараон? Великият жрец погледна към мен, а когато видя, че ги наблюдавам, Изет бързо се отдръпна от него.
	Постарах се да запазя мислите си за себе си, защото сега влязохме в Долината и пътят започна да се стеснява. Хилядите опечалени останаха отзад. Само най-високопоставените членове на двора можеха да знаят къде се намира гробницата на Сети. Всички други щяха да чакат завръща нето ни и да държат маслените си лампи на ръба на скалите за да осветяват обратния ни път към реката. Слънцето вече се бе спуснало над хоризонта и силуетът на хълмовете се очертаваше на наситения фон на огненото небе. Всяка нощ богът слънце напускаше мястото си в небето и минаваше пак през подземния свят, за да разгроми бога змия, покровител на тъмнината Апоп. След като смажеше змията, Ра излизаше на изток — онзи, който разкрива всички неща, възкачен в слънчевата си ладия, за да върне светлината обратно на земята. Фараон Сети никога вече нямаше да види слънцето и щом в Египет редът можеше да се обърка така ужасно, защо да не може да се обърка и в подземния свят, запитах се аз. Ами ако тази нощ Апоп победеше Ра и утре сутринта слънцето не изгрееше? Прогоних тези мисли от ума си и си напомних, че слънцето _винаги_ е изгрявало. Ра _винаги_ побеждаваше. „Така, както и аз ще побеждавам винаги.“
	Започнахме да се изкачваме по варовиковите стени и през пъхтенето на жреците, които носеха на гръб ладията на Сети, чух как дишането на Изет стана накъсано. Тя се страхуваше от тъмното и един път, след като някъде в далечината се чу вой на чакал, нададе уплашен вик.
	— Анубис — обадих се аз. — Чакалоглавият бог на смъртта. Може би идва, за да прибере виновните.
	— Не я слушай! — каза рязко Рахотеп.
	Но аз се обърнах предизвикателно към великия жрец:
	— Откъде знаеш, че не е Анубис? Къде другаде би могъл да бъде той, ако не в тази долина?
	— Тихо! — изръмжа Хенутауи. Гласът й отекна над скалите и от челото на процесията, близо до саркофага, Рамзес се обърна да види кой вдига шум. Хенутауи понижи глас. — _Тихо!_ — изрече тя заплашително.
	— _Плаши_ ли те мисълта, че Анубис крачи из тези хълмове? Аз не се боя от смъртта. Когато дойде за мен, нямам какво да крия.
	— Имай уважение към мъртвите!
	— _Чрез танци и клюки_ ли?
	Стигнахме до преддверието на гробницата и Рамзес изостана и тръгна до мен.
	— Какво е това шепнене?
	— Хенутауи каза, че иска да влезе първа в гробницата — измислих си аз. — Иска да е първата, която ще види как полагат саркофага на брат й в погребалната камера.
	Рамзес погледна към Хенутауи. Дори на слабата трепкаща светлина на факлите видях, че бузите й са загубили цвета си.
	— Много предано от твоя страна — рече Рамзес. — Върви след Пенре. Той ще ти покаже пътя.
	Хенутауи извърна тъмните си очи към мен, но не каза нищо. Вдигна брадичката си и тръгна след Пенре, повеждайки процесия в пълния мрак. Уосерит заби нокти в ръката ми, за да ме предупреди да внимавам. Но какво можех да загубя? Зад нас вървяха влиятелни придворни, а пред преддверието стояха въоръжени стражи, които нямаше да пуснат вътре никого другиго. Слязохме по стъпалата в недрата на земята, като внимавахме да не докосваме стените, изрисувани със сцени от живота на Сети. Пенре ни беше казал, че в цял Египет няма по-дълга и по-дълбока гробница от тази и когато въздухът стана влажен, аз увих плаща си по-плътно около кръста. На светлината на факлите минахме през първите два коридора и когато стигнахме до една зала с четири колони, процесията спря. Аз се взрях удивено в олтара на Озирис и сцените от Книгата на портите.
	— Прекрасно е — прошепнах и Рамзес ме хвана за рамото. — Баща ти щеше много да се гордее.
	— Не те ли плаши? — попита шепнешком Изет.
	Рамзес пусна рамото ми и я хвана за ръката.
	— Когато бях дете, гледах как баща ми строи тази гробница — отговори той.
	Навлязохме в друг коридор, още по-дълбоко в земята. Когато великият жрец свали абаносовото _адзе_, което висеше на шията му, и започна церемонията по отваряне на устата, Изет се разтрепери. Церемонията щеше да върне дъха на Сети, за да може да диша в отвъдния живот. Рахотеп сложи адзе върху устата на Сети. Хенутауи стоеше неподвижна като каменна статуя. Какви думи можеше да изрече Сети, ако отново си поемеше дъх на този свят?
	— Събуди се!
	Гласът на великия жрец отекна в камерата. Царица Туя сподави риданието си. Рамзес я прегърна, а аз застанах до Мерит.
	— Нека живееш и дишаш като жив, здрав и подмладен всеки ден. Нека боговете те закрилят там, където си сега, да ти дават храна за ядене и прясна вода за пиене. Ако има някакви думи, които искаш да изречеш, изречи ги сега, за да ги чуе цял Египет.
	Министрите се размърдаха неспокойно с факлите си в ръка, а придворните затаиха дъх и се заслушаха. Настъпи тишина и аз си представих, че виждам как Хенутауи се усмихва едва-едва на Изет. После вдигнаха саркофага и го понесоха по тесния коридор към последното помещение. Цялата групичка се обърна към Хенутауи, която първа щеше да целуне канопите и да види как спускат саркофага в черната бездна на помещението отдолу. Видяхме как пристъпи напред. После коленичи в пръстта и бързо целуна канопите, които щяха да пренесат отровените органи на Сети в отвъдния живот.
	Рахотеп вдигна адзе в ръцете си и повтори един тържествен пасаж от Книгата на мъртвите:
	— Боговете ми връщат дъха. Връзките, които запушват устата ми, се разхлабват и вече съм свободен. На тези, които са ми навредили, прощавам, защото ще ви накажат боговете, не аз.
	Хенутауи стана и избърса прахта от роклята си.

	* * *

	Когато с Уосерит и Пасер седнахме в стаята ми край топлината на мангала, им разказах за подозренията си във връзка с Изет. Уосерит мълчаливо се загледа в пламъците, а Пасер продължи да държи в ръцете си чаша топъл _sermet._ Но нито един от двамата не изглеждаше толкова изненадан, колкото очаквах.
	— Все трябваше да бъде дъщеря на някого — обади се накрая Пасер. — Всички предполагаха, че това е някой благородник в двора.
	— Но тя е дете на човека, който е убил семейството ми! — възкликнах аз. — Той е убиецът на Нефертити. И ако е подпалил пожара…
	Гърлото ми се сви под напора на чувствата.
	— Значи е убиец на две поколения. Мислите ли, че ще се поколебае, преди да убие трето?
	Но нито Уосерит, нито Пасер виждаха опасността, която виждах аз в тази възможност. Притесняваха се повече за коронацията и Уосерит попита строго:
	— Има ли някаква възможност да те направи царица?
	Поклатих глава.
	— Рамзес никога няма да наруши обещанието си пред баща си. Но колкото до Изет, Мерит ми съобщи, че снощи е видяла някакъв мъж близо до стаите й.
	И Уосерит, и Пасер се приведоха напред. Поне тази новина сякаш ги стъписа толкова, колкото и мен.
	— _Кой?_ — попита Пасер.
	Разперих ръце.
	— Не е видяла.
	— Може да е бил онзи хабиру, Ашай — предположи незабавно Уосерит.
	— Не. Сигурна съм, че не е _чак_ толкова глупава — отговорих аз.
	Но Уосерит поклати глава.
	— Не бих се учудила, ако е платила на някой прислужник да го намери.
	— Отчаяна е — добави Пасер. — Към кого може да се обърне? Не към фараона. Не и към Хенутауи. Вече дължи на великата жрица на Изида повече, отколкото може би ще може да й даде.
	Уосерит сложи ръка на коляното ми.
	— Рахотеп не може да направи _нищо_ повече за нея. Не може да роптае прекалено силно срещу теб, защото миналото му все още е неговият затвор. Изет може все още да не го знае, но ние го знаем.


>	Глава 23
>	Защото царят е Ра

	Утринното слънце се отразяваше в широкия нагръдник на Рамзес, а сините фаянсови плочки на подиума създаваха впечатлението, че върви по вода, докато се приближава към новия си трон. От погребението на фараон Сети бяха изминали седем дни и храмовете на Амон и Карнак бяха изпълнени с хиляди благородници, дошли от далечни градове като Мемфис. Запитах се какво ли си мислят за коронацията на цар без царица. От мястото си до Изет на третото стъпало на подиума погледнах надолу към синовете си в ръцете на кърмачките им. Бяха толкова умни, щастливи бебета. Изпитах пареща потребност да знам, че винаги ще са в безопасност, че никога няма да зависят от капризите на Изет, ако аз умра, а тя стане царица.
	Хладният въздух на фармути се разцепи от рев на тръба и благородниците в тежки плащове и поръбени с кожа сандали млъкнаха. И макар че не бях избрана за велика съпруга, Рамзес погледна към мен, докато Рахотеп полагаше на челото му короната _pschent_ в червено и бяло. Неколцина от министрите направиха същото, а от хората, събрани на подиума, само царица Туя с раздразнителния си _iwiw_ избягна погледа ми.
	— Защото царят е Ра — оповести Рахотеп. — Той е създателят на всички неща, зачеващият заченатото. Той е Бастет, която закриля Двете земи, и този, който го възхвалява, ще бъде защитен от ръката му. Той е Сехмет срещу онези, които не се подчиняват на заповедите му, и господарят на юг от стената. А сега той е фараон на цял Египет, Рамзес Втори и Рамзес Велики.
	Ликуващи викове огласиха храма. Когато Рамзес слезе от подиума, виковете бяха толкова високи, че никой не можа да го чуе, когато обхвана брадичката ми с ръка и ме увери:
	— Ако не беше това обещание…
	Но това, че целуна Амонхер по главата, не остана незабелязано от никого в залата, а когато взе сина ни на ръце, посланието беше ясно. Амонхер беше бъдещето на Египет. Гневният поглед на царица Туя не можа до го възпре да вдигне сина ни над главите на тълпата. Докато млади танцьорки разклащаха в ритъм камбанките си от слонова кост, Рахотеп отправи многозначителен поглед към Хенутауи.
	Сграбчих ръката на Мерит и я стиснах. И тя го бе видяна. Не биваше да изпуска синовете ми нито за миг от погледа си. Всяко ястие, донесено в стаята на дойките, първо трябваше да мине през дворцовите опитвачи. Макар че Рамзес протегна ръка към мен, аз не я поех и останах на мястото си.
	— Върви с фараона — прошепна Мерит в ухото ми. — Няма да се случи нищо.
	— Но Рахотеп…
	Мерит ме бутна напред.
	— Ще внимавам.
	В двора пред храма на Карнак тиванците чакаха да видят кого ще вземе Рамзес в колесницата си. Той бе целунал Амонхер пред двора, а сега, пред ликуващите тълпи на Египет, ми подаде ръка. Затаих дъх, уплашена, че хората ще млъкнат, но вместо това виковете им станаха оглушителни. Докато минавахме по улицата в процесия от воини и златни колесници, Рамзес се обърна към мен и се усмихна.
	— Завладяваш сърцата им. Ти наистина си царица воин, Нефертари.


>	Глава 24
>	За правото на царя

	В Залата за аудиенции Рамзес все още носеше короната _nemes._ Не ми изглеждаше по-различен, отколкото пред три месеца, когато управляваше само Тива. Но от коронацията му насам в двореца „Малката“ определено бяха настъпили промени. Алените килими бяха смъкнати от стените. Всички статуи бяха извадени от нишите и поставени в дървени сандъци, които щяха да потеглят към двореца „Пи-Рамзес“. Когато минавах по коридорите на двореца, виждах прислужници, които носеха тежки тръстикови кошове и ги пълнеха с всевъзможни луксозни предмети, каквито можеше да няма в град Аварис. Сега, когато дворецът се намираше в такова състояние, молителите в Залата за аудиенции бяха оредели, затова, когато Яхмос дойде и поиска да ме види, Пасер му махна да минава. Вече знаеше какъв отговор ще дам на искането на хабиру.
	— Идваш в лош момент, Яхмос. Утре дворът заминава — казах аз.
	— Значи моментът е подходящ и хабиру да заминат — отговори той. — Защо да ги караш да минават през това преместване в Аварис?
	— Войската няма да страда — засмях се аз. — Воините ще плават по Нил със същите кораби като самия фараон.
	— Не всички хабиру са в армията на фараона. Някои трябва да продадат запасите си от зърно, за да наемат лодки.
	— За да стигнат до бреговете на Ханаан, пак ще трябва да наемат лодки.
	— Не и ако вървим пеш.
	— Хабиру не могат да си тръгнат! — възкликнах по-високо, отколкото възнамерявах. — От север дойдоха вести за напредващи хетски воини. Ако хетите превземат Кадеш, ще има война. Ще имаме нужда от всеки воин. Изчакай до тот.
	— Искам да знам кога фараонът ще освободи моя народ!
	Очите на Яхмос пламтяха. Той шумно стовари гегата си върху плочките и към нас пристъпиха въоръжени стражи, но аз вдигнах ръка и ги спрях.
	Рамзес прекъсна разговора си с Пасер и се обърна към нас.
	— Съпругата ми ти каза истината. Всички воини в Тива ще дойдат в Аварис — рече той, отхвърляйки рязко молбата на Яхмос. После се обърна към мен: — Защо изобщо му отделяш внимание? — попита с тих глас.
	Вечерта, докато двете с Мерит отивахме към баните, тя повтори въпроса на Рамзес.
	— Защото майка ми е страдала така, както страдат хабиру. Но ако цар Муватали настъпи към Кадеш, може да се окаже, че имаме нужда от всеки един египетски воин, за да го спрем — и пак може да не стигнат. А падне ли Кадеш, ще падне и Аварис. После Мемфис. След това Тива…
	Тъмният силует на Мерит поклати глава, докато вървяхме към настланата с плочки пътека към банята.
	— Ако фараонът знаеше, че сериозно го обмисляш… — започна тя, но аз вдигнах ръка и я спрях.
	— Слушай!
	До слуха ми достигна ридание. Погледнах към Мерит.
	— Идва оттам — прошепна тя.
	Минахме безшумно през украсения с колони вход към царския двор. Зад една смокиня видях силуета на Изет, а до нея стоеше млад мъж. Ако бяхме минали през който и да било друг вход, нямаше да ги видим. Тя беше обърната с гръб към нас.
	— Можеш да идваш всяка сутрин — изрече умолително тя. — Ти си скулптор, Ашай. Можем да кажем на двора, че ми правиш бюст. Никой няма да разбере…
	— Не биваше изобщо да идвам при теб — отговори хабиру и се отдръпна настрана. — Някога те обичах, но се научих да обичам съпругата си. Тя ми роди две деца… Но като ме повика тук… излагаш живота ми на опасност!
	Навярно бе забелязал движението ни, защото само след секунда вече бе побягнал.
	Изет се обърна и когато ни видя, ужасена затисна устата си с ръка. Свлече се на колене сред ивицата цветя, която минаваше покрай пътеката към стаята й.
	— Ще кажеш ли на Рамзес? — прошепна тя с наведена глава.
	— Не. Той няма да узнае тайната ти — отговорих тихо.
	Мерит ме погледна стъписана.
	— Господарке!
	Изет погледна към мен и очите й се присвиха, докато мислеше за цената ми.
	— И какво ще трябва да платя за мълчанието ти?
	— Само хора като Хенутауи очакват отплата — отговорих аз.

	* * *

	По-късно в стаята си разказах на Уосерит и Пасер за случилото се.
	— Бяха скрити зад клоните на една смокиня — завърших аз. — Ако не бяхме тръгнали към баните, никога нямаше да ги видим.
	— Съпругата на фараона трябва да бъде извън всякакво подозрение — рече мрачно Уосерит. — Когато Рамзес разбере…
	— Няма да разбере. Казах на Изет, че няма да издам тайната й.
	Уосерит и Пасер ме погледнаха удивено, но аз решително поклатих глава.
	— Хенутауи вече достатъчно й вгорчи живота. А Ашай се зарече, че няма да се върне. Дори Рамзес да разбере за това, ще се зарадва ли?
	— Но Изет го предава!
	— От любов. Майка ми е предала семейството си от любов. Ако майка ми не беше избрала военачалника Нахтмин пред дълга към сестра си, мен нямаше да ме има.
	— Но майка ти не беше омъжена за сестра си! — извика Уосерит. — Двете не бяха свързани от обет пред Амон!
	Вярно беше. Ситуацията не беше същата, ала сега, когато моментът най-после бе настъпил и можех да унищожа Изет, не желаех да го сторя.

	* * *

	На сутринта всички тиванци, чиято работа зависеше от фараона, потеглиха. Заслоних очите си с ръка и се загледах от балкона си към хилядите каруци, натоварени със зърно, сандъци и оръжия, които поемаха по дългия път към Аварис. Гети, които можеха да си го позволят, наемаха лодки и товареха вещите си в прости сандъци. Отвъд града земеделци носеха последните си кошове с овършано жито към варосаните силози, където писари им плащаха от съкровищницата. Щастливците използваха тези медни дебени, за да купят за семействата си места на корабите.
	Прегърнах силно Рамзес, докато двамата стояхме и се взирахме в морето от хора.
	— Това, което правим ние, няма нищо общо с действията на Нефертити и Ехнатон — увери ме Рамзес. — Ние не строим град в пустинята, за да се самовъзвеличим. Местим се в Аварис, за да защитим царството си.
	Той сведе поглед към мен и се усмихна.
	— Знаеш ли какво наредих на зидарите да направят най-напред? — попита той. — Твоята стая. Наредих да ти построят спалня до моята и да я изрисуват с всички сцени от „Малката“.
	Никой никога не бе правил за мен нещо с толкова разбиране и мисъл. Притиснах ръка до сърцето си и когато видя, че ме е зашеметил, Рамзес ме целуна по устните, по бузите, по шията.
	— Твоите _akhu_ са построили „Малката“, Нефер. Майка ти е живяла тук. Не искам да си тъжна, когато днес я напуснеш.
	Притиснах ръце към коравите му гърди, към кръста му и още по-надолу. Той ме вдигна на ръце и ме отнесе в стаята, но прислужниците вече бяха изнесли леглото ми.
	До мангала имаше овча кожа — плътна, бяла и мека.
	— Като теб — прошепна Рамзес, когато ме положи върху нея. Коленичи и целуна раменете ми, гърдите ми, меката вътрешна част на бедрата ми. Вдъхна аромата на жасмин, с който винаги се парфюмирах между краката. Легнахме на топлия килим в празната ми стая и се любихме, докато чукането на Мерит не стана толкова силно, че не можехме да го пренебрегваме повече.
	Все пак исках да погледна още веднъж плодните дръвчета в градината. Клоните им се поддържаха от дървени решетки и понякога нощем си представях, че ги е засадила майка ми. Знаех, че е била много умела в градината, но нямаше кой да ми каже кои цветя ми е оставила в Тива. Бях казала на Рамзес, че няма да ми е мъчно да се разделя с „Малката“, но сега осъзнах, че не е истина. След четири месеца, на Празника на Уаг, нямаше да има къде да отида в Авари, за да запаля тамян за _ка_ на майка си. Тя щеше да остане самотна в храма на Хоремхеб с обгърнато в мрак лице, забравена.
	— Ще се върнем — увери ме Рамзес и се приближи зад мен.
	— Майка ми е вървяла по тези коридори — промълвих аз. — Понякога стоя на този балкон и се питам дали е виждала това, което виждам аз.
	— Ще й построим храм — обеща Рамзес. — Няма да допуснем да я забравят. Сега аз съм фараон на цял Египет.
	— Някога Ехнатон е бил фараон на цял Египет…
	Той ме хвана за раменете.
	— Сега си свързана с _мен_. С Амонхер и Прехир. Хората видяха победите ми в Нубия и Кадеш. Видяха как унищожихме шерден. Сега боговете ни наблюдават. _Познават_ ни.
	Следобед потеглихме с флотилия от повече от сто кораба. Застанах на кърмата, за да наблюдавам как „Малката“ изчезва от погледа ми. Най-хубавият кораб на Рамзес беше препълнен със сандъци и тежки мебели от двореца. От плютата надничаха абаносови статуи на боговете и изглеждаха също толкова нетърпеливи да пристигнем, колкото и аз. Почти нямаше място за пътниците и придворните, които щяха да пътуват с нас, седяха под слънчобрани, без да могат да се движат. Толкова много неща щяха да се променят! Въздъхнах тъжно.
	— Питам се какво ли ще е да живеем в Аварис постоянно.
	Както обикновено, отговорът на Мерит беше спокоен и разумен:
	— Същото, както когато беше дете и дворът прекарваше там всяко лято. Сега обаче недей да оставяш Изет да реши и коя стая да се нанесе.
	— Рамзес вече избра стаята ми. Построил ми е нова спални, до своята — казах й — и до нея има две стаи. Една за теб и една за Амонхер и Прехир. Вече няма да ти се налага да спиш с кърмачките. Това ще бъде най-голямата стая в Аварис.
	Мерит притисна ликуващо ръка към сърцето си.
	— А Изет дали знае?

	* * *

	Пристигнахме в „Пи-Рамзес“ по средата на пахонс и заварихме дворец, съвсем различен от онзи, който бяхме видени в студения тиби. През изминалите месеци гъсти туфи цветя бяха разцъфтели в прясно боядисани урни и висящи вази. По високите варовикови колони ароматни лотосови гирлянди се преплитаха с клонки, боядисани в златно. Сладкият аромат на лилии изпълваше коридорите, а в настланите с плочки дворове от алабастрови фонтани се плискаше мелодично вода и падаше върху цъфтящ жасмин. Цяла армия прислужници навярно бе работила всеки ден от смъртта на Сети насам. Представих си как са жужали из двореца като пчели и са се стрелкали в стаята, за да чистят, да лъскат и да се подготвят за пристигането ни. Новобоядисаните стени блестяха на слънцето. Хиляди бронзови фенери чакаха спускането на нощта, за да се отразят в току-що поставените плочки. Всичко беше богато, ново и блестящо.
	Обърнах се към Рамзес, стъписана.
	— Нима съкровищницата на Аварис може да си позволи това?
	Той понижи глас, за да го чуя само аз.
	— Не може. Можеш да благодариш на пиратите шерден.
	Стотици придворни се бяха събрали в Залата за аудиенции, с колосалните й статуи на цар Сети и царица Туя и Пасер прочете на глас списъка с разположението на всяка стая. Когато стигна до моето име, дворът сякаш затаи дъх.
	— Принцеса Нефертари — оповести той, — отдясно на фараон Рамзес Велики.
	В помещението премина шепот на изненада и аз видях как Хенутауи погледна към Изет. Да бъда поставена отдясно на царя означаваше, че Рамзес ме е направил велика съпруга във всяко едно отношение освен по име. Това не беше публична декларация, издялана в храмовете на Египет, но сега целият двор в Аварис знаеше коя съпруга предпочита той.
	— Да ти покажа ли стаята? — попита Рамзес. Заведе ме до дървена врата, инкрустирана с черупки от костенурки и излъскана слонова кост и закри очите ми с ръка.
	Засмях се.
	— Какво правиш?
	— Когато влезеш, искам да ми кажеш на какво ти прилича.
	Чух как отвори вратата и когато дръпна ръката си, ахнах. Стаята приличаше досущ на спалнята ми вкъщи. На стената в дъното видях яркочервените теленца от двореца „Малката“. На друга зърнах голямо изображение на богинята Мут, която подаваше на майка ми _ankh_ на живота. Загледах се в стенописа, спомних си фреската, която Хенутауи унищожи, и по бузите ми потекоха сълзи.

	* * *

	През следващия месец Залата за аудиенции в „Пи-Рамзес“ никога не остана тиха. Прекарвахме дните си в работа, в обиколки из Аварис, в надзираване на ремонтите, срещи с пратеници и министри от чужди дворове. Но вечер имаше безброй развлечения. Дебените в съкровищницата на Сети бяха отишли за подготовка за война и забавления за двора му, така че дори когато около него дворецът рухваше, той не бе лишен от компанията на най-красивите танцьорки в Египет. Десетки от тях се тълпяха в двореца, търсейки работа при новия фараон на Египет, и целият двор се чувстваше оживен и весел. Сега Амонхер и Прехир можеха да седят в скута на Уосерит и да пляскат в ритъм с дрънченето на систрумите. Но единствените, на които бе позволено да държат Рамесу, бяха майка му или кърмачката. Изет не откъсваше от него бдителния си поглед и ако Амонхер и Прехир пропълзяха прекалено близо, тя го вземаше и го изнасяше. От ръцете на майка си клетият Рамесу слушаше радостните писъци на синовете ми, които пълзяха по подиума. „Ще бъде много самотно дете“, мислех си аз.
	Но никой друг в Аварис не изглеждаше самотен. В големите къщи отвъд „Пи-Рамзес“ всяка нощ имаше пиршества, по пътя от Тива постоянно пристигаха нови роднини. Из коридорите на двореца се носеше аромат на печени патици, а сутрин мирисът на меласа от нар беше толкова силен, че се събуждах с куркащ стомах. От балкона на стаята си гледах как земеделците берат кехлибарена на цвят смирна, а вечер жените им вземаха малките си деца и се разхождаха по заобиколените с дървета пътища в града. Страхът от опустошителен глад си бе отишъл и макар хората да вярваха, че това, което е променило живота им, е изобретение на Пенре, аз знаех истината. Питах се какво ли биха си помислили моите _akhu_, ако знаеха, че не всичко от Амарна е било унищожено.
	А после пристигна вестта, която очаквахме. Бяхме прекарали в Аварис само един месец и на дните ни на обиколки из града и пиршества скоро беше сложен край. Пасер дойде в стаята ни и затвори вратата. Рамзес взе свитъка и го разгърна.
	— Десет хиляди хетски воини са превзели Кадеш — съобщи Пасер. — Градът вече е заявил, че е верен на Хати, а не на Египет.
	— Някой друг знае ли?
	— Само пратеникът, Твое величество.
	Прочетох съобщението над рамото на Рамзес. Десет хиляди мъже бяха нападнали града призори и гражданите на Кадеш дотолкова се бяха уплашили от мисълта за война, че до следобед се бяха предали. Рамзес смачка папируса в ръката си.
	— Мисли, че съм прекалено млад, за да го предизвикам! Муватали си мисли, че е ястреб, който връхлита в гнездото на някое пиленце!
	Той запрати смачкания свитък в другия край на стаята.
	— Много бърка.
	— Цар Муватали е стар и опитен воин — предупреди ни Пасер. — Участвал е в битки срещу всички царства на изток.
	— А сега ще разбере какво е да воюва срещу Египет.


>	Глава 25
>	Пред стените на Кадеш
@	Аварис

	— Значи ще отидеш чак в Кадеш? — изпищя Мерит, застанала над Амонхер и Прехир, които ме гледаха изпод червеникавозлатистите си перчемчета и размахваха ръце в желанието си да ги взема. — Не стига ли, че отиде на север, господарке, египетска _принцеса_ на един и същи кораб с пирати…
	— Нали видя как реагираха хората! — възразих аз. — Заслужаваше си риска.
	— Защото пиратите бяха само сто души! — извика Мерит. — Не десет хиляди хети, подготвени за война. Фараонът дава ли си сметка колко е опасно…
	— Дава си, разбира се.
	Разполагах само с един ден да се приготвя, но Мерит стоеше между мен и пътническия ми сандък.
	— Цяла нощ стоя буден и мисли за това. Много нощи. И двамата мислихме, _mawat_. И снощи той взе решение.
	— Но помисли си колко много начини има да загинеш във война! — започна да ме умолява тя. — Моля те!
	Гласът й се извиси отчаяно:
	— Какво ще стане, когато фараонът влезе в битка? Ти ще _си_ съвсем сама.
	Поех си дълбоко въздух.
	— Не. Амонхер и Прехир ще са с мен.
	Видях изражението й и бързо добавих:
	— Рамзес е отишъл на поход за първи път, когато е бил на единайсет месеца. И Изет ще отиде. С Рамесу.
	Мерит беше подпряла ръце на хълбоците си, но сега те увиснаха и съпротивата й премина в удивление.
	— В Кадеш?
	— По предложение на Хенутауи. Иска да е сигурна, че Рамзес прекарва с Изет също толкова време, колкото и с мен. Ще бъдем в лагера извън града — обясних аз, — в хълмовете. Ще наблюдаваме битката отдалеч.
	Мерит вдигна ръце, обзета от ужас.
	— Е, добре, щом ти можеш да тръгнеш с армията, значи и аз мога!
	Тя разкрачи късите си дебели крака и когато отново сложи ръце на хълбоците си, разбрах, че няма да търпи никакви спорове.
	— Какво да приготвя?
	— Чаршафи и сандали — отговорих бързо.
	— А за принцовете?
	Целунах синовете си по меките бузки. Те бяха най-ведрите бебета на света. Винаги искаха да докоснат всичко, да сграбчат всичко, да проучат всичко.
	— Те имат нужда единствено един от друг — казах й.
	Неотдавна бяха спрели да сучат и сега пиеха млякото си от глинени бутилки и ядяха пиле от моята купа, когато беше нарязано достатъчно дребно. Хранеха се заедно, играеха заедно, а сега щяха да видят и първата си битка заедно от хълмовете. Положих ги обратно на чаршафите и усетих радостна тръпка при мисълта, че преди месец епифи боговете вече ще ги познават. Може би съвсем мъничко, може би имената им все още нямаше да отекнат в ушите на Амон, но да вземат участие в завоеванията на Египет със сигурност беше начало.
	Тази сутрин в Залата за аудиенции не бяха допуснали молители и от дузина излъскани маси военачалници и министри обсъждаха стратегията, чрез която Египет щеше да си върне Кадеш. Чух как Аша и баща му описват армията на хетите.
	— Имат съюзници от осемнайсет царства — предупреди ни Анхури. — Почти две хиляди колесници и трийсет хиляди воини. Имат мъже от Халеб, Угарит, Дардания, Кешкеш, Арзава, Шасу…
	— Арадус, Месе, Педес и много други — довърши Аша. — Няма съмнение, че ще имаме нужда от всичките си двайсет хиляди воини.
	— Значи ще разделим армията на пет части — реши Рамзес. Много нощи бяхме будували, разглеждайки карти и превеждайки послания на клинообразно писмо, прихванати от шпионите. — Едната ще е частта на Амон, която ще предвождам аз. Частта на Ра, с Кофу начело. Военачалникът Анхури ще поеме частта на Птах и ще избере военачалник за частта на Сет. Всяка част ще потегли един ден след другата, така че ако хетските шпиони видят частта на Амон, да помислят, че сме само пет хиляди. Накрая Аша ще поведе една последна, по-малка армия по реката. Ако успеем да заобиколим хетите и да им отрежем продоволствията, те ще започнат да гладуват и ще се предадат след не повече от един месец.
	Министрите започнаха да се споглеждат намръщено.
	— Значи ще разделиш армията, Твое величество? — попита Пасер. Изглеждаше нащрек. — Доколкото си спомням, нито един фараон не го е правил.
	Край масите мъжете се размърдаха на местата си — не можеха да решат дали току-що са чули гениален план, или лудост.
	— Мисля, че може да сработи — проговори военачалникът Кофу.
	— _Може_ да сработи или _ще_ сработи? — попита остро Пасер.
	— _Ще_ сработи — заяви безстрашно Рамзес.
	Рахотеп мълчеше, приковал кървавото си око върху трона на Рамзес. Но Пасер беше по-смел.
	— Ако искаме тази идея да има и най-малката възможност за успех, между отделните части трябва да има идеална връзка.
	— Аз имам големи резерви — призна военачалникът Анхури.
	Рамзес не беше очаквал несъгласие от бащата на Аша.
	— Кажи ми защо.
	— Ти ще поведеш четири дивизии през Ханаан, а после и през горите на Лабуи. Това означава цял месец поход. Ако хетите се обърнат и нападнат неочаквано частта на Амон, колко бързо можем да изпратим човек при Ра, Сет или Птах? Никой никога досега не е правил подобно нещо…
	— Точно затова трябва да опитаме! — извика пламенно Рамзес. — Ехнатон загуби Кадеш и долината Елефтер. Оттогава фараоните постоянно се опитват да си я върнат, но безуспешно. Тя принадлежи на Египет! Колко време беше във владение на баща ми, преди хетите да я завладеят пак? Без долината никога няма да си върнем земите в Сирия. Ако позволим хетите да задържат Кадеш, те завинаги ще запазят тази египетска територия заедно с река Арнат! Ехнатон остави нашето царство да рухне, но ние ще го построим пак. Ще си върнем загубеното. И за тази цел трябва да смажем хетите. Не можем просто да ги блокираме с голяма сила както преди. Не е достатъчно да ги отблъснем. Трябва да ги обкръжим, да ги накараме да гладуват и да ги заставим да се предадат напълно!
	Речта на Рамзес въодушеви военачалниците му. Те разбираха, че ако не опитаме нещо ново, може да водим битка след битка с Хати, до безкрай. Трябваше да обкръжим хетите и да ги унищожим веднъж завинаги.
	Вечерта погледнах към Рамзес на слабата светлина на лампите с масло. Той седеше на леглото ни, напрегнат като хищна птица — деветнайсетгодишният фараон на най-могъщото царство на света. След един месец щеше да покаже на царя на хетите, че никога не бива да взема Египет за гъсоче.
	— От дните на Тутмос насам — промълви той — само аз и баща ми сме предвождали армия в битка. И само неколцина фараони в историята са вземали съпругите си.
	— Нищо няма да ни се случи — уверих го.
	— Не се тревожа за теб, а за Изет. Походът ще е дълъг, а тя не е създадена за такива неща.
	Исках да го попитам за какви неща според него _е_ създадена Изет, но той продължи:
	— Мога да я изпратя по реката с галерата на Аша, само че те ще се движат много напред пред армията и това може да се окаже по-опасно.
	— Тя сама реши да дойде — напомних му аз. — Ще се справи.
	Но виждах, че не е убеден.
	На следващата сутрин дворът се събра на малкия нос край Аварис. Министри, съпруги, жрици и благородници бяха дошли да зърнат великолепната гледка: двайсет хиляди войници, готови за битка, в полята долу. Шлемове и брадви блестяха на слънцето. Над всяка част се развяваха знамената на Амон, Ра, Сет и Птах. Сред хилядите войници имаше нубийци, асирийци, новите попълнения от шерден и хабиру. Носеха кожени щитове, за да са бързи и подвижни, докато тежките ризници на хетите щяха да затрудняват движенията им.
	— Виждаш ли колко са бързи колесниците ни?
	Пасер ми посочи един колесничар, който се понесе по наводняемите райони, а после спря конете със съвсем леко подръпване.
	— Хетските колесници са много по-тежки от нашите, защото носят по трима мъже.
	— Колесничар, щитоносец и стрелец — предположих аз.
	Пасер кимна. Лек полъх на вятъра накара полата му да зашумоли. На утринното слънце очите му изглеждаха уморени.
	— Внимавай, Нефертари. Хетите няма да се поколебаят да убият жена. Те не са египтяни и може да не искат да те заловят жива…
	Той остави думите си недовършени и отстъпи назад, за да може Уосерит да ме прегърне.
	— Ти си по-смела от мен — промълви тя.
	— Или по-глупава — отговорих. — Но обещах на Рамзес, че където и да отиде, аз ще съм с него. А ако го сполети нещастие, цял Египет така или иначе ще падне под властта ма хетите. Как да остана тук? Трябва сама да взема участие и изковаването на съдбата си.
	И двете погледнахме към Хенутауи и Изет. Макар че стояха и близо една до друга, помежду им сякаш течеше широка река. Нито една от тях не проговори, а жените, с които Изет бе израснала, шаваха неспокойно. Не познаваха нищо друго освен живота в харема, а сега Изет щеше да пътува с колесница между градове в пустинята, докато армията върви в поход. Не можеха да й дадат никакъв съвет и лицето на Изет беше бяло като прозрачната й рокля.
	Уосерит поклати глава.
	— Няма да издържи. Ще иска да пътува с носилката заедно с децата през целия път до Кадеш.
	Рамзес се появи със златния си нагръдник, придружен от свитата си, която бъбреше въодушевено. Ранното утринно слънце се отразяваше в благородния метал на гърдите му. Бронзовата му ризница бе пристегната с широк колан от лапис лазули, а от военната корона _khepresh_ уреят оголваше застрашително нокти към врата.
	— Приличаш на Монту — казах му, сравнявайки го с мъжкото божество на войната.
	— А ти си моята Сехмет — отговори той.
	Изет се приближи към него. Широкият й инкрустиран колан беше толкова дебел, че й тежеше, докато вървеше. Отблизо видях, че ноктите й са къносани. Беше безупречно красива, като току-що изрисувана кукла от дворцовите работници.
	— Очаква ни поход през пустинята! — възкликна Рамзес. — Не пиршество!
	Погледна към моята ленена пола и простите ми сандали и се поколеба.
	— Ти просто си прекалено красива за бойното поле, Изет. Може би трябва…
	Но тя отказваше да го чуе.
	— Идвам с теб — заяви тя. — Искам да бъда до теб. Битката не ме плаши.
	Но дори придворните, които искаха да повярват на всяка нейна дума, виждаха, че това е лъжа. Една от приятелките й, дъщеря на писар, любезно предложи:
	— Можеш да останеш с министър Пасер в Залата за аудиенции, Изет. Фараонът има нужда от верни очи, които да се грижат за царството му.
	— Рамзес има нужда някой да се грижи за него по време на _война!_ — тросна се Изет и погледът й се насочи към мен. — И ако това означава, че трябва да приличам на момче, ще го направя.
	— Тогава иди и се облечи — каза Рамзес и аз долових в гласа му нотка на нетърпение. — Когато се върнеш, можеш да се качиш в носилката. Тя ще те пази от праха и слънцето.

	* * *

	Походът наистина беше толкова дълъг, колкото предсказа военачалникът Анхури в Залата за аудиенции и Изет прекара цял месец в покритата си носилка, носена на раменете на осем мъже. Нито веднъж не посмя да се оплаче от ужасната жега или че няма къде да се изкъпе. Когато Рамесу заплачеше, чувахме как му крещи да млъкне, че ако не се държи възпитано, ще го остави отстрани на пътя.
	„Горкото дете ще я намрази — помислих си аз. — Трябва да го остави да пътува с Амонхер и Прехир.“ Погледнах към втората носилка и радостните писъци иззад завесата ми подсказаха, че според синовете ми пътуването бе голямо приключение. Мерит се возеше с тях и аз виждах сянката й, докато се движеше насам-натам и предотвратяваше белите им. Макар че в носилката имаше място и за мен, аз карах собствената си колесница редом с Аша и Рамзес. А нощем, когато армията лагеруваше където завареше, Рамзес се промъкваше в павилиона ми и двамата слушахме как Мерит разказва истории за боговете в съседния павилион. Понякога чувахме, че Амонхер и Прехир веднага са заспали. Но повечето пъти се бяха наспали през деня и вече не искаха да си лягат. Тогава Рамзес ги викаше при нас и тримата пълзяха сред възглавниците и се радваха на компанията си, докато аз превеждах съобщения, прихванати от нашите шпиони.
	— Цар Муватали не знае нищо за този поход — заявих със сигурност. Бяхме минали през Ханаан и се бяхме насочили към долината Бекаа. Приближавахме се със стабилна крачка към Кадеш от юг. Аз вдигнах последния свитък. — Изпраща в столицата си послания, че жените му трябва да са там, за да го посрещнат, и че трябва да подготвят победно пиршество за епифи. Дори не подозира, че приближаваме. Макар че не знам за това — добавих и посочих към един ред с древно клинообразно писмо.
	Беше написано на такъв хетски, който използваха само жреците. Примигнах, опитвайки се да си спомня уроците на Пасер.
	— Нещо за горите на Лабуи. — Поколебах се. — Нещо за… горски хора може би?
	— Съгледвачи! — изкрещя Рамзес и уплаши Амонхер и Прехир. Те затаиха дъх, за да разберат дали крещи на тях, и когато той дори не ги погледна, продължиха да си играят. — Ще има съгледвачи в горите на Лабуи! — възкликна той.
	Продължих да разглеждам свитъка.
	— Да — кимнах бързо. — Сигурно е това.
	Макар че никога не бях виждала някои от думите, „Лабуи“ и „горски хора“ бяха достатъчно ясни.
	— Утре ще минем през Лабуи — каза Рамзес. — И каквито и съгледвачи да са оставили хетите, ще ги обкръжим и ще им отрежем всяка възможност да изпратят предупреждение.
	Усмихна ми се.
	— Ще си върнем Кадеш, преди Муватали да е седнал за следващото си пиршество!
	На сутринта събрахме четирите части на пехотата. Двайсет хиляди мъже изслушаха заповедите си, докато слънцето се издигаше зад хълмовете, позлатяваше шлемовете им и се отразяваше в мечовете им. Сети бе натрупал десет хиляди кожени щитове, здраво обтегнати върху яки дървени рамки, които можеха да отклонят дори най-здравия връх на стрелата, и сега, след едномесечен поход, тези щитове най-накрая щяха да влязат в действие.
	— Частите на Амон и Ра да издигнат лагер отвъд река Арнат, в най-високата точка! — нареди Рамзес на военачалниците си. — Сет и Птах ще останат в подножието на хълма. Засякохме съобщения, че в Лабуи ще има хетски шпиони. Когато довечера стигнем до горите, ги искам заловени!
	Частите потеглиха, обзети от тревожно въодушевление. Наближавахме Кадеш и когато армията навлезе сред кедрите на Лабуи, тази тревога само нарасна. Но никъде сред тези високи гори с плоски върхове не се виждаха хети и когато частите на Амон и Ра издигнаха лагер на хълма над Кадеш и погледнаха надолу, се разнесе стъписан шепот. Обграденият със стени град изглеждаше съвсем безмълвен, а хетската войска сякаш бе изчезнала. Рамзес застана на билото на хълма, докато хладната вечер се спускаше над Кадеш, а египетските военачалници се взираха удивени надолу.
	— Може би са се оттеглили — предположи Кофу.
	— Десетхилядна армия не може да превземе най-важния град на север само за да го изостави след един месец. Може би се крият в града — отговори Анхури.
	— Във всеки случай трябва да изпратим съгледвач — заключи Кофу. — Дори и хетите да са напуснали града, ще чуят, че сме дошли, и ще се върнат с всичките си части. В това можете да сте сигурни.
	Четирите части от армията на Египет зачакаха новини край хиляди огньове, които светеха по хълма и изпълваха въздуха с мирис на горящо дърво. Някои от мъжете започнаха да играят на сенет и ашици. Но след залез-слънце сред воините се възцари напрегнато очакване. Мълчанието на града в краката ни бе по-тревожно от гледката на хетска армия. Край нашия огън Изет бе първата, която наруши неспокойното мълчание.
	— Къде може да бъдат? — попита тя с писклив глас. — От цял месец сме в поход! А сега, когато пристигнахме, няма никаква война!
	Анхури се усмихна напрегнато.
	— Ще я получиш тази война. След един ден или след десет, но хетите ще се върнат.
	Качулката на Изет падна назад и разкри раздразненото й изражение.
	— С колко хора?
	Анхури погледна назад. В лагера бе настъпило някакво и вълнение, но той й даде отговор, макар и бърз:
	— С толкова, колкото ние доведохме от Египет. Навярно и с повече.
	Той стана и към него тичешком се приближи младо момче, облечено в щампована пола на пратеник. Всички незабавно станахме.
	— Какви са новините?
	Момчето се спря за миг, преди да отговори, за да си поеме въздух.
	— Нищо! — извика то. — Хетите са заминали преди две нощи. Оставили са в града свой управител, но армията си е заминала!
	Рамзес започна да мести поглед по пълководците си. Всички те изглеждаха нащрек.
	— Може да е клопка.
	Но пратеникът бе уверен в противното.
	— Не е клопка, Твое величество. Минах из целия град. Никъде няма нито една къдрава брада, нито пък пола на ивици. Само в къщата на управителя…
	— Само преди _два_ дни? — попита скептично Анхури. Не можеше да повярва на ушите си. — Прекалено е удобно — отсече той и аз исках да се съглася с него. Но останалите военачалници започнаха да се питат дали хетският цар не е бил толкова уверен в успеха на завоеванието си, че е решил, че нима нужда да остава в Кадеш.
	— Възможно е да са изчакали един месец, за да видят дали от Египет ще дойде армия по реката и когато не е дошла, да са си тръгнали — предположи Кофу.
	— Ще изчакаме — взе решение Рамзес. — Ако до утре вечер няма следа от армията им, ще превземем обратно града.
	Военачалниците се върнаха край огньовете си, а младият съгледвач получи два дебена за работата си. Но в моя павилион Рамзес не можа да заспи. Целунах раменете му, а после и гърдите, но виждах, че не е в настроение да започна да го събличам.
	— Ако хетите наистина са си тръгнали — каза той, — утре вечер можем да превземем Кадеш, преди войската им да може да се върне. Можем да залостим портите и да защитаваме града отвътре. Ти ще останеш на този хълм с провизиите. Дадох инструкции на началника на стражите, Иере, че само ти можеш да наредиш този лагер да се премести. Ако към този хълм се приближи част, която не носи знамето на Амон, Ра, Птах или Сет, искам да заминеш на юг, за Дамаск.
	Сложих пръсти на долната си устна, но Рамзес нежно ги отмести.
	— Няма от какво да се страхуваш. Боговете гледат и ние ще победим.

	* * *

	Пред павилиона ми се разнесе шепот. Една сянка се раздвижи на лунната светлина и Рамзес седна в леглото с ръка на меча си.
	— Твое величество!
	— Военачалникът Анхури — каза той и аз изпитах себично удоволствие, задето бащата на Аша знаеше, че трябва да потърси Рамзес при мен.
	Рамзес се втурна към отвора на павилиона и дръпна чергилото. До стражите му стояха Анхури, Кофу и двама вързани пленници.
	— Двама хетски воини, Твое величество — каза Анхури. — Намерихме ги да се крият сред хълмовете под лагера.
	Бързо се облякох и излязох отвън заедно с Рамзес. Шпионите бяха вързани с въже. На бузата на по-високия зееше голяма рана. И двамата носеха дълги хетски поли. Косата им беше сплетена и отметната назад.
	— Каква история ви разказаха? — попита Рамзес.
	— Почти не говорят египетски — отговори Кофу. — Но високият казва, че са дезертирали.
	— Как се казвате?
	— Казват, че се наричали Анитас и Тешуб — вдигна вежди Анхури. — Кой може да каже кои са истинските им имена?
	Рамзес погледна надолу към лицата на пленниците си. Дори по-високият му стигаше само до гърдите.
	— Защо сте изоставили цар Муватали?
	И двамата мъже потръпнаха от страх. По-дебелият, Тешуб, отговори:
	— Разбираме много малко египетски.
	— Тогава може да използвате малкото египетски, който разбирате — изрева Рамзес, — и да ми обясните, иначе ще обяснявате на Озирис!
	Тешуб погледна към мен и погледът му се задържа върху ми.
	— Напуснахме войската на цар Муватали — отговори бързо той. — Не искахме да се сражаваме за такъв страхливец.
	Анхури смуши дебелака с меча си.
	— Какво имаш предвид под „страхливец“?
	— Цар Муватали избяга! — възкликна Тешуб. — Чу, че великият фараон Рамзес идва с войска, която може да закрие хоризонта!
	Рамзес погледна първо към мен, а после и към военачалниците си. По лицето му се разля широка усмивка и той пристъпи по-близо до дезертьорите.
	— Муватали е чул, че идвам, и е побягнал? В коя посока? — попита нетърпеливо той.
	Тешуб посочи на север.
	— Към Халеб? — попита Кофу.
	— Да — кимна бързо Тешуб. — Да намери още воини.
	Очите на Рамзес заблестяха.
	— Утре ще превземем Кадеш! — зарече се той. — Ще поведа армията на Амон на север към града, преди Муватали да е довел подкрепления. Наредете на хората ми да станат. Стига им толкова сън за тази вечер.
	— А другите части? — попита Кофу.
	— Ще ни последват призори.
	Още преди небето да се просветли от сивата зора, частта на Амон се събра на хълма. Щяха да стигнат до портите на Кадеш преди смрачаване и аз се запитах колко ли време ще мине, преди хетската армия да се върне. В уединението на павилиона ми Рамзес обви ръце около кръста ми. Кожата му беше бронзова от суровото лятно слънце и под нея играеха възли мускули от години военно обучение. Почувствах как ръцете му се стягат закрилнически около мен и си пожелах никога да не ме пускат. Но Рамзес трябваше да се сбогува с Изет, както и с Мерит, която обличаше синовете ни.
	— Няма да ни отнеме време да пленим управителя — каза нетърпеливо Рамзес. — Когато Муватали се върне, ще види, че Кадеш пак е наш. А после ще дойдат Аша и петата част! За него всичко ще свърши.
	— И какво ще му попречи да превземе този хълм?
	— Защото Муватали е избягал на север, Нефер! Първо ще трябва да мине през нас. Тук си на сигурно място.

	* * *

	Проследихме с поглед как воините на Амон потеглят. До следобед мъжете бяха изчезнали от погледа ни и можехме да видим единствено праха, който колоната им вдигаше в далечината. Мерит държеше здраво Прехир и бършеше сълзите му, а той сочеше към хоризонта. Но Амонхер се въртеше в ръцете ми, по-жизнерадостен от брат си, и изобщо не се разплака.
	— Ако можеше, щеше да запълзи след фараона — отбеляза Мерит.
	— Той ще бъде малък воин. Нали, Амонхер?
	— Той ще бъде _престолонаследник_ — заяви Мерит решително. — Веднага след края на тази година.
	— Рахотеп по-скоро ще съблече леопардовата си роба и ще тръгне гол, отколкото да короняса Амонхер.
	— Надявам се студът да му хареса! — тросна се Мерит.
	И двете погледнахме към палатката, в която въоръжени _ноини_ пазеха хетските дезертьори. Един от стражите се проникна към мен:
	— Говорят на чужди езици, принцесо. От пленничеството са си загубили ума.
	Заслушах се, а после бързо подадох Амонхер на Мерит и се приближих до палатката. Един от стражите отвори уста, но аз свирепо поклатих глава и притиснах пръсти към устните си. Когато чух достатъчно, отстъпих назад.
	— Говорят на шасу. И треперят при мисълта какво ще направи Египет с _шпионите!_
	В палатката се възцари тишина. Стражите ме погледнала с ужас, а аз изкрещях някой да доведе военачалника Анхури. Целият хълм се огласи от викове „Шпиони!“ и дори Изет и излезе от павилиона си, където бе прекарала целия ден, като се караше на Рамесу.
	Анхури дотича при мен с ръка на дръжката на меча си.
	— Те са шпиони! — извиках аз. — Тези мъже не са хетски дезертьори. Говореха на шасу!
	Гласът ми се извиси от ужас.
	— Спореха какво ще им се случи, след като Рамзес открие хетската армия, скрита отвъд хълмовете на Кадеш!
	Военачалникът Анхури и личният му страж влязоха в палатката, въоръжени с тояги. Потръпнах, докато слушах как бият мъжете вътре. Воините, застанали наблизо, бяха чули думите ми и сред хората ни вече се разпространяваше новината, че фараонът ще попадне в капан. Частта на Ра вече бе мобилизирана и мъжете от останалите части взеха копията, брадвите и щитовете си. Когато Анхури излезе от палатката със затворниците, полата му бе опръскана с прясна кръв. Мрачното му кимване потвърди всичките ми страхове.
	— Трите части да тръгват напред! — изкрещя той. — Принцеса Нефертари отговаря за припасите и за тристате стражи, които ще останат тук.

	* * *

	Двете с Мерит наблюдавахме от върха на хълма как трите части изчезват от склона в долината отдолу. Нямаше да стигнат до Кадеш преди сутринта и макар че бяхме поставили на пост стотици стражи, отказах да си легна.
	— Искам да изчакам тук и да видя — обърнах се към Мерит.
	— Какво да видиш? — провикна се тя разтреперана, макар че бе увита в плаща си.
	— Искам да видя как знамето на Амон ще се развее триумфално над тези стени — заявих упорито.
	Но въпреки сребристата лунна светлина беше трудно да разберем какво се случва долу. Пред стените на Кадеш горяха лагерни огньове и макар да знаех, че към Рамзес се движат три части, отгоре можех да видя само факлите им. Заслушах се в нощните шумове на щурците. Понякога можех да чуя малките животни, които се стрелваха през храсталаците, но едва след изгрев-слънце можах да видя ясно какво се случва. И тогава запуших стъписана устата си с ръка.
	Когато застана до мен на върха на хълма, Мерит проследи погледа ми в далечината и сама видя това, което аз наблюдавах от зазоряване. Макар че частта на Амон беше превзела Кадеш, тежките стени на града бяха разрушени. По северния път към Кадеш вървяха цели колони с наши воини, но все още не бяха стигнали до реката. А после Мерит забеляза огромните крила от хетски воини, които се приближаваха към нас, само на един ден разстояние, и изпадна в паника.
	— Идват! Хетската войска идва!
	Пронизителният й писък накара жените да дотичат от палатките си и когато Изет видя колко близо са хетите, гласът й се извиси в истеричен писък:
	— Трябва да се махнем! Трябва да се махнем веднага, преди да ни настигнат и да ни убият всичките!
	Но аз знаех, че Рамзес ще отвърне на удара. Три части му се бяха притекли на помощ, а Аша със сигурност щеше да пристигне по реката начело на петата част, за да смаже воините, които настъпваха към нас. Ако сега избягахме…
	Едно момче с пола на пратеник се заизкачва по хълма, в полезрението ни. Ибенре изслуша съобщението му.
	— Какво? — попитах бързо.
	Погледът на Ибенре беше сериозен.
	— Частта на Ра е попаднала в засада. Загинали са най-малко две хиляди воини.
	— Трябва да се махнем! — изрече умолително Изет. — Трябва да се махнем, преди да ни убият всичките!
	Тя се обърна, за да хукне към павилиона си, но Ибенре протегна ръка и я спря.
	— Ако тръгнеш сама, ще те пленят. Ще тръгнем тогава, когато каже принцеса Нефертари.
	— Но погледни! — засочи диво Изет към равнините долу.
	— Те все още са далеч от нас — казах й аз. — Тръгнем ли към Дамаск, не можем да се върнем. Пътят е два дни.
	Тя пребледня и аз добавих спокойно:
	— Все още има време Аша да пристигне. Не можем да оставим Рамзес тук с прерязани продоволствени линии.
	Изчакахме, докато слънцето се издигна по-високо в небето, с надеждата да видим победното знаме на Рамзес, развято редом със знамето на Амон. Но когато хетската част стигна по-близо до нас, Изет започна да крачи по хълма и най-накрая изкрещя:
	— Той ще загуби! Не виждаш ли? Двама шасу го заблудиха. Ще умре, а сега и всички ние ще умрем с него! Забрави за Аша! _Моля те!_
	Погледнах към Ибенре.
	— Имаме ли още време?
	— До пладне.
	Изет ме гледаше умолително. Дори Аша да пристигнеше, вече нямаше да има време да отреже пътя на хетската чист, която сега бързо се приближаваше към нас.
	— Тогава трябва да тръгваме — казах аз на Ибенре. — Изчакахме толкова, колкото можахме.
	Изет затвори очи с дълбоко облекчение, а Ибенре кимна отсечено.
	— Тръгвайте! — изкрещя той и сред хаос от въоръжени стражи, каруци със зърно и коне ние побягнахме надолу по хълма към египетския град Дамаск.


>	Глава 26
>	Тежкият покров на бог Птах
@@	Дамаск

	Управителят на Дамаск бе получил инструкции да ме настани в най-голямата стая. Фактът, че Изет не се оплака от тази обида, беше доказателство за неистовия й страх от смъртта. Вместо това тя не спря да броди по коридорите цели два дни, като кършеше ръце и се питаше какво ще стане с нея, ако Рамзес умре. На третия ден седнах до нея в Голямата зала и макар че тя се отдръпна от мен така, както плъхът се отдръпва от ястреба, аз сложих ръка върху нейната и казах тихо:
	— Дори и хетите да дойдат, Изет, коя от жените мислиш, че ще пощадят? Огледай се. Коя тук е по-красива от теб?
	Тя плахо огледа стаята и аз отдръпнах ръката си.
	— Но Рамзес няма да умре — заявих категорично аз. — Хетите няма да го разгромят.
	— Как можеш да си сигурна?
	Светлината на Голямата зала осветяваше лицето й. Очите й бяха зачервени и уморени, но въпреки това не бях излъгала. Тя все още беше най-красивата жена в Дамаск.
	— Защото боговете бдят над него — казах аз. — Амон, Ра, Озирис, Сехмет.
	Преструвах се, че изобщо не се съмнявам в победата ни, държах се така, сякаш знаех, че тази победа е само въпрос ми време. Но всеки ден без новини беше непоносим. Нощем над двореца надвисваше тежката пустинна жега и аз си мислех, че навярно точно така изглежда тежкият покров на бог Птах, мумифицирания съпруг на Сехмет, обвил целия град в прегръдката си. Не можех да спя, не можех да ям, почти не можех да дишам, защото не знаех какво се случва с Рамзес пред стените на Кадеш.
	И продължение на пет дни чакахме като гладни котки за късчета новини и всеки воин, който се приближаваше към града, биваше посрещнат от Ибенре, който жадуваше за вести. Най-накрая пристигна пратеник с новини от фронта и управителят незабавно изпрати човек в стаята ми.
	— Господарке! — извика Мерит. — Пратеник!
	Не ме интересуваше, че за една жена не е прилично да тича. Не се смущавах, че не съм си сложила нубийската перука. Рамзес бе отвел двайсет хиляди мъже в засада. Ако ги бяха разгромили, това означаваше, че сме загубили не само Кадеш, а навярно и целия Египет. Той бе поел голям риск — заложил бе всичко на карта заради Кадеш.
	Влязох в Залата за аудиенции. Управителят ме хвана за ръката и ме поведе към един от четирите трона на подиума, три от които винаги стояха празни за фараона и двете му най-важни съпруги. Заех мястото си до Изет, но нито една от двете ни не успя да заблуди никого със смелото си изражение.
	Момчето премести поглед от едната към другата.
	— Сключи се примирие! — възкликна то. — Примирие между Хати и Египет!
	Погледнах към Ибенре, който стоеше на най-долното стъпало.
	— Примирие ли? — попита той. — Какво говориш?
	— Хетите се оттеглиха сред хълмовете — отговори момчето. — А армията на фараона е в победен ход към Дамаск.
	Изет се отпусна назад на трона си.
	— Победихме — прошепна тя. — Египет е спасен.
	— Египет може да не е загубен — обърнах се към нея аз, — но фараонът не е победил. Примирието не е победа.
	Помислих си каква глупост прояви Рамзес, като повярва на двама хетски шпиони. Рискува всичко, защото баща му го помоли, поведе двайсет хиляди мъже към Кадеш, където си представяше, че го очаква лесна победа над хетския цар. А когато шпионите се скриха сред хълмовете, веднага повярва, че един цар, остарял във войни, е избягал, защото се уплашил от него.
	— Кой ще задържи Кадеш? — попитах аз.
	— Хетите, господарке. Но военачалниците казват, че можело да бъде много по-лошо. Казват, че фараонът се спасил заради теб.
	Управителят на Дамаск и всички членове на двора му се извърнаха към мен.
	— Нищо не съм направила — отвърнах скромно аз.
	— Направи, принцесо. Трите части, които изпрати след Амон, спечелиха на фараона достатъчно време, за да подготви ответен удар.
	— Те вече се подготвяха да тръгнат…
	Момчето поклати глава, сякаш това нямаше значение.
	— Наричат те царицата воин, господарке. Дори и хетите знаят името ти!
	Тръгнахме след момчето към Парадния прозорец, където управителят заставаше, когато искаше да се обърне към народа. Отвъд крепостните стени се чуваше бойният ви _„РАМЗЕС!“._ А после се разнесе вторият, който не можех да сбъркам с никой друг. _„ЦАРИЦАТА ВОИН!“_
	— Колко са? — попитах аз шепнешком.
	— Дванайсет хиляди души — отговори момчето.
	Обърнах се.
	— _Една трета_ от армията е загинала?
	Момчето сведе поглед.
	— Да, господарке. Но виж ги само!
	Беше толкова младо! Не разбираше колко е сериозно всичко. Армията се бе приближила до портите на двореца. Хиляди оръжия блестяха на слънцето като излъскано злато. Двете с Изет се притиснахме една до друга пред тесния прозорец. Бяхме толкова близо една до друга, че усетих аромата на лавандулово масло от кожата й и на жасмин от косата й.
	Когато влезе долу в двора, Рамзес вдигна триумфално железния си меч към нас. Коженият му щит беше опръскан с кръв. Беше свалил короната _nemes_ и косата му се развяваше зад него. Изкачи се по стъпалата към Парадния прозорец и макар че Изет остана назад, стражите се разделиха пред мен и аз се хвърлих в прегръдките му.
	— Нефертари! — извика той. — О, _Нефертари!_
	Поздрави Изет с твърда прегръдка, а тя се разрида в обятията му така, както правеше всеки ден, откакто напуснахме Аварис.
	— Как оцеля? — прошепнах и огледах тялото му за следи от рани.
	— Само по милостта на Амон — призна той, но когато се обърна да поздрави народа на Дамаск, вдигна триумфално ръка и оповести: — Завърнахме се!
	В двора се надигна оглушително ликуване и отекна отвъд отворените порти, по улиците на града. После Рамзес обеща на хората мир. Обеща им търговия с богатото Егейско море през враждебните територии на хетите и се зарече, че макар Кадеш да е загубен, Египет ще издържи.
	— Дадохме важен урок на царя на хетите — обяви Аша и гласът му отекна над хилядите хора. — Хетите никога вече нима да се опитат да завладеят царството на фараон, смел като Рамзес Велики!
	Докато градът пируваше, Рамзес ме потърси в стаята ми.
	— Кажи ми какво се случи — промълвих аз. — Кажи ми как е възможно Египет да е победил, щом е обявено примирие и загубихме Кадеш завинаги.
	Рамзес седна на леглото и отпусна глава в ръцете си.
	— Победихме, защото не избиха воините. Победихме, защото, макар и да загубих Кадеш, не загубих Египет.
	И очите му заблестяха сълзи.
	— И не загубих теб.
	Той ме взе в прегръдките си.
	— Нефертари — прошепна той. — Нефертари, моята гордост едва не те уби. Уби много хора. Добри воини, които ми _вярваха_ и ме следваха.
	— Нямаше откъде да знаеш, че са шпиони — отговорих.
	Но знаех, че е прав. Гордостта му бе коствала живота на хиляди мъже. Когато се върнехме в Аварис, майките им щяха да чакат на портите да посрещнат синовете си, да се взират в лицата на всеки войник, докато цялата армия отмине, и да осъзнаят, че децата им няма да се върнат. Заради гордостта на Рамзес. Заради припряността му. Заради вярата му, че боговете са с него и Сехмет ще надделее над разума. Че една разделена войска може да се изправи пред мощта на хетите. Трябваше да изчака останалата част от армията си и чак тогава да нападне Кадеш. Но как можех да му го кажа? Погледнах към него. С късата си бяла пола и дори с короната _nemes_ той приличаше на уплашено дете, като онова, което бе умолявало Амон да пощади живота на Пили. Повторих:
	— Нямаше откъде да знаеш.
	— Какво щеше да се случи, ако ти не говореше шасу? Какво щеше да се случи, ако не’арин не ни се бяха притекли на помощ, след като шест хиляди египтяни вече лежаха мъртви?
	Не’арин означаваше „млади мъже“, но аз не разбрах какво иска да каже.
	— Кои са не’арин?
	Рамзес прикова погледа си върху мен.
	— Наемници хабиру от Ханаан.
	Ахнах.
	— Яхмос?
	— Кой друг може да ги е повикал? Изникнаха от нищото заедно с частта на Птах. Биха се така, сякаш бяха обсебени от Монту. Но откъде може да е знаел Яхмос?
	— Хабиру навярно са били готови да се сражават, за да получат шанс желанието им да се изпълни — казах аз.
	Рамзес мълчеше. Със сигурност мислеше за хабиру в Ханаан.
	— Ще се вдигнат на бунт — каза той с абсолютна сигурност. — Ако заживеят заедно със своите братя от Ханаан. Армията им от не’арин беше добре обучена.
	— Но са дошли да се сражават за теб.
	— Защото под властта на хетите няма да имат никаква и възможност да получат свободата си. Като помогнаха на мен, помогнаха на себе си. Ако не ги пусна, не’арин ще се разбунтуват. Мога да ги смажа. Не са чак толкова много…
	— Достатъчно, за да спасят войската ти.
	Рамзес кимна.
	— При Кадеш видях повече кръв — призна той, — отколкото баща ми през целия си живот. Зарекох се да им дам победа, но не трябваше да давам това обещание. Мислех, че мога да накарам боговете да ме чуят. Мислех, че ако победя при Кадеш, името ми ще се изпише в залите им. Но онази стара жрица сбърка. Боговете вече слушаха — продължи той. — Винаги са слушали.
	„Не’арин го доказаха“, помислих си аз.


>	Глава 27
>	Да умреш от острието на меча
@@	Аварис

	Когато се завърнахме в град Аварис и вдовстващата царица видя, че Рамзес е жив и здрав, тя го стисна в широката си прегръдка и дори взе Амонхер на ръце и започна да ахка колко са пораснали двамата с брат му.
	— Само за два месеца са се превърнали в съвсем различни деца! — възкликна тя и аз се запитах дали този нов интерес не се дължи на виковете „Царицата воин“, които кънтяха над улиците. — Разкажи ми за битката — помоли тя — и как си й помогнала за смазването на хетите!
	Разказах й цялата история. Пиршеството в Голямата зала същата вечер надмина всичко от времето на Сети. Танцьорки е гривни на китките прелитаха между стаите, смееха се и пееха заедно с въодушевените мъже. Аша стоеше сред група благородни дами и им разказваше как пристигнал точно навреме, когато хетите вече разбивали портите на Кадеш. Забелязах, че всички жени се навеждат напред, за да чуят по-добре, но той сякаш се обръщаше по-конкретно към една червенокоса жена и аз с изненада видях, че това е жрицата Алоли.
	Пиршеството щеше да продължи седем дни и всяка вечер, когато запалеха маслените лампи, от сенките на двореца излизаха жени с очертани с кохл очи и начервени с охра бузи. Всяка вечер се удивлявах на количествата храна, които поднасяха готвачите в „Пи-Рамзес“. Сервираха се обичайните маслини и фурми, но в по-големи купи имаше гъска с лотос и мед в тежко нарово вино. Сутрин се събуждах от аромата на бавно печащо се месо, а на петата вечер в Голямата зала Рамзес каза шеговито:
	— Мисля, че Амонхер и Прехир са станали два пъти по-големи, откакто се върнахме в Аварис.
	Придворните на масата ни се разсмяха и гласовете им звъннаха като излъскани камбани. Изет побърза да се обади:
	— Рамесу е пораснал толкова много, че може да обхване с ръката си дръжката на копие. Ще ходи на лов за хипопотами, преди да е навършил две.
	Тя се усмихна на Рамзес, но Пасер се бе приближил към подиума с един свитък и вниманието на Рамзес се отклони.
	— Има съобщение от Кадеш — каза Пасер.
	Хенутауи въздъхна.
	— Винаги ли мислиш само за работа?
	— Да. Точно както някои хора винаги си мислят само за игри.
	Придворните продължаваха да се смеят, но Рамзес се намръщи, когато взе свитъка от Пасер.
	— Това не е печатът на цар Муватали.
	— Не. Печатът е на неговия син, принц Урхи.
	Рамзес се огледа. Всички наоколо бяха ведри и щастливи. Жени с нагръдници със скъпоценни камъни и ленени туники се смееха заедно с млади воини, които описваха как хетите побягнали пред частта на Птах и не’арин. Жените никога не питаха как е възможно да сме победили, щом Египет не е отвоювал Кадеш; воините виждаха битката като предупреждение за хетския цар, че Египет трябва да бъде приеман сериозно. Бяхме спечелили уважението на цар Муватали. Но защо тогава ни пишеше синът му, а не самият цар?
	— Ако новините са лоши — прошепна Рамзес на Пасер, — но искам да ги чета тук. Ела в Пер Меджат.
	Погледна към мен и беше очевидно, че и аз съм поканена.
	Досега бях влизала в Пер Меджат на Сети само веднъж. Когато я видях отново, осъзнах колко по-голяма е от библиотеката в Тива. Излъсканите дървени рафтове се издигаха до тавана на стая, украсена с изображения на Тот — богът ибис на писарите, който измислил езика. На всички стени се виждаше изрисуваната му или изваяна в релеф глава с птича човка. Около него бяха изобразени сцени от свещената му книга. Разбира се, на хората е забранено да четат Книгата на Тот, защото е пълна с могъщи заклинания. Но се запитах дали опасната книга все още не съществува, скрита някъде и огромната библиотека на фараон Сети.
	Седнахме на най-отдалечената маса. Рамзес счупи печата на посланието на принца, а аз се запитах на глас:
	— Защо не ни пише самият Муватали?
	Рамзес вдигна глава от папируса.
	— Защото е мъртъв.
	Подаде ми свитъка. Пасер зачете над рамото ми. И двамата примигвахме на светлината на свещите.
	— Не пише как е умрял!
	— Но принц Урхи пише, за да потвърди тази вест — отговори Пасер. — Съобщава на всички царства на юг за възцаряването си, преди чичо му да може да предяви претенции към трона.
	— Братът на Муватали — каза мрачно Рамзес. — Това е военачалникът, който устрои засада на частта на Ра. Военачалникът Хатушил.
	А сега Хатушил искаше трона на племенника си. Младият принц молеше Рамзес за подкрепа. Хати никога преди не бе молила Египет за помощ.
	— А примирието? — попитах аз уплашено.
	Отговорът на Пасер изглеждаше категоричен.
	— Принц Урхи ще иска мир. Достатъчно ще му е трудно да осуетява плановете на чичо си.
	— Принц Урхи може и да иска мир — казах аз, — но ако Хатушил седне на трона, откъде можем да знаем, че няма да тръгне срещу Египет?
	— Защото вече е видял какво означава да воюваш срещу фараона — отговори Пасер — и не му е харесало. Ако е имало и най-малката възможност да победят Египет, е щял да убеди брат си да продължи войната.
	— Тогава какво ще направи Египет? — попитах аз. — В момента има двама претенденти за трона на Хати. Ако обещаем да подкрепим Урхи, но на трона седне Хатушил…
	— Ще изчакаме — реши Рамзес и върна свитъка на Пасер. — Ще изчакаме, докато единият излезе победител, и тогава ще обещаем да го подкрепим.
	Погледнах към Пасер, който изглеждаше също толкова впечатлен, колкото бях аз, че Рамзес избира най-безопасния начин за действие.
	— Да напиша ли съобщение? — попита Пасер.
	Вратата изскърца шумно. Разнесе се шум от няколко чифта обути в сандали крака, които вървяха по плочките. Тримата се обърнахме и Хенутауи излезе на светло. По мириса, който се разнасяше от нея, разбрах, че е пила.
	— Рамзес! Какво правиш тук?
	— Имам работа — отвърна рязко Рамзес.
	— С Нефертари ли?
	Хенутауи се разсмя, а Изет се приближи зад нея в рокля от мъниста.
	— Всички на пиршеството те чакат — продължи Хенутауи. — Ела.
	Протегна отрупаната си с гривни ръка, но за моя изненада Рамзес не я пое.
	— Има нови неприятности в Кадеш. Не е време за пируване.
	Един пратеник се втурна тичешком в Пер Меджат и стресна Изет. Момчето изпъна рамене и се опита да си придаде допълнителна височина.
	— Какви са новините? — попита Пасер.
	— Царят на Хати! — отговори то незабавно. — Той е тук, Твое величество, в Залата за аудиенции!
	Станахме от масата и тръгнахме след него по коридорите на „Пи-Рамзес“. Придворните все още танцуваха в Голямата зала, пееха и се смееха. Рамзес се обърна към един минаващ прислужник и каза:
	— Повикай началника на колесничарите ми, пълководците и всички министри в двореца.
	Пратеникът отвори вратите на Залата за аудиенции. За разлика от изпълнените със смях коридори, вътре цареше тишина. Близо по подиума стоеше самотна фигура, загърната от глава до пети в плащ, и аз видях как тялото на Рамзес се напрегна. Но младият пратеник се приближи към фигурата в тъмнината.
	— Твое величество? — попита колебливо той.
	Мъжът се обърна, свали си качулката и аз останах стъписана, когато видях колко е красив. Той не притежаваше ъгловатата челюст или високите скули на Пасер, нито бронзовата красота на Рамзес с неговите сапфирени очи и яркочервени коса. Красотата му беше мека и младежка и аз не можех да си го представя като цар на Хати.
	— Аз съм Урхи-Тешуб — представи се той на безупречен и египетски.
	— И какво правиш в Аварис? — попита Рамзес. — Водиш ли армия със себе си?
	— Ако водех армия със себе си — отговори горчиво принцът, — щях да я използвам, за да отбранявам короната си. Писмото ми не пристигнали?
	Пасер вдигна свитъка.
	— Пристигна тази вечер.
	— Значи е закъсняло — отвърна хетът. — Баща ми умря в съня си и сега чичо ми заграби трона. Царството, което ми остави баща ми, беше откраднато от брат му. Дойдох в Египет, за да потърся помощта на фараона, когото наричат Рамзес Смелия. Чувал съм изключителни неща за теб — че в битка си предводител, какъвто не е имало досега. Чувал съм за яростта ти в боя, как си отблъснал сто от нашите колесници, след като твоите части вече са били разпръснати и обърнати в бягство. Ако ми помогнеш да си върна трона, ще ти предложа градовете, които твоят предшественик Ехнатон загуби. Всички градове, от които се отказа. Ще бъдат твои, завинаги, отстъпени в замяна на подкрепата ти — обеща той.
	Погледнах към Рамзес. Той не ми беше казал за никакви лични победи в битката, но по улиците хората го величаеха като герой. Хетският принц протегна ръка. Запитах се дали Рамзес ще я поеме.
	— В момента няма да взема такова решение — каза той и аз чух как Пасер изпусна дъха, който бе задържал досега. — Трябва да повикам пълководците и министрите си. Но можеш да останеш при нас, докато реша какво ще предприема.
	— А ако чичо ми поиска да ме върнеш в Хати?
	— Тук си на сигурно място.
	— Той ще разбере, че съм тук — предупреди ни принц Урхи. — Ще поиска да ме изпратиш обратно в Хати, за да ме приеме _с отворени обятия._
	Тонът му беше саркастичен.
	— В такъв случай ще трябва да се задоволи с писма от теб — отвърна Рамзес и се обърна към Пасер. — Дай на принца най-голямата стая за гости в „Пи-Рамзес“. Някой да го придружи до пиршеството.
	— Аз ще го заведа — обади се бързо Хенутауи. — Нека покажа на хетския цар как празнуват египтяните.
	Тя протегна ръка, Урхи я пое и тъмните му очи заблестяха.
	Когато тя го отведе, Рамзес отбеляза самодоволно:
	— След това може да не поиска да се върне в Хати.
	Запитах се дали принцът щеше да сияе така, ако знаеше каква е Хенутауи в действителност.
	Преместихме се на най-дългата маса в залата и когато военачалниците и пълководците пристигнаха, Аша погледна към Изет.
	— Не би ли предпочела да се върнеш в Голямата зала, принцесо?
	— _Нефертари_ не би ли предпочела да се върне в Голямата зала? — тросна се тя в отговор.
	— Да — съгласих се отсечено, — но работите на Египет са по-важни.
	Когато тежките врати на залата се затвориха, Рамзес видя, че Изет е останала, и каза любезно:
	— Можеш да се върнеш на пиршеството.
	— Нефертари ще се върне ли?
	— Не, Нефертари ще остане тук — отговори спокойно той. — Тя може да допринесе за този съвет по много начини. Ти би ли искала да допринесеш с нещо?
	Изет изгледа министрите един по един в търсене на подкрепа, но по израженията им видя, че всички са против нея.
	— В такъв случай смятам, че способностите ти ще бъдат най-полезни в Голямата зала — каза Рамзес и макар че не целеше да я обиди, тя се завъртя на пети и закрачи гневно към вратите. Затвори ги след себе си с трясък, който отекна и стаята. Министрите избегнаха погледа на Рамзес. Той погледна към мен и дори аз отклоних погледа си, за да му дам да разбере колко възмутително е станало поведението на Изет.
	Пасер тактично прочисти гърлото си.
	— Принц Урхи — започна той — е синът на цар Муватали. Донесе ни новината, че царят е умрял в съня си.
	Това стресна всички и край масата се подхвана оживен разтвор. Пасер зачака, докато военачалниците разсъждаваха каква може да е причината. Според Рахотеп ставаше въпрос за отрова. Пълководецът Кофу смяташе, че може да е заради напрежението от войната.
	— Каквато и да е причината — продължи Пасер, — тронът е преминал към сина му, принц Урхи. Но Урхи е на седемнайсет години и никога не е предвождал армия. Той не е фараон Рамзес и хората не му вярват. Вместо него са приели на трона чичо му, военачалника Хатушил.
	— И какво иска този принц от Египет? — попита Анхури с подозрителен тон.
	— Иска да го върнем на трона — отговори Рамзес. — И пристигна в Аварис с много привлекателно предложение.
	— Принц Урхи предложи да ни върне земите, загубени от Еретика — обади се Пасер.
	— _Всичките_ ли? — попита остро Аша.
	— Всичките — отговори Рамзес.
	— Откъде да знаем, че няма да си промени мнението? — попита Аша и поклати глава. — Вижте какво стана в Кадеш! На нито един хет не може да му се има доверие.
	Рамзес се съгласи.
	— Можем да нахлуем в Хати и да попаднем в клопка. Може да установим, че Урхи изобщо не е загубвал трона си. Може да попаднем в засада и тогава цял Египет ще е загубен.
	— Не мисля, че Урхи е толкова лукав — рекох аз. — Той никога не е предвождал армия в битка. Чуйте какво казват за него хетските прислужници в този дворец. Те чуват клюките от пътници, които минават оттук, и тези пътници го наричат хубав, наричат го принц, но никога цар. Кой сред нас би дръзнал да нарече Рамзес принц?
	Нито един от мъжете на масата не проговори.
	— Ако Рамзес го последва в Хати, Египет ще спечели, а Урхи няма да посмее да измени на думата си. Той не е боец. Но може да се окаже, че е глупак, и ако е така, как да очакваме такъв човек да запази короната си?
	Министрите кимнаха в знак на съгласие. Египет можеше да помогне на Урхи да си върне трона, но ако отново го загубеше, какъв смисъл щеше да има?
	— А примирието? — попита Аша. — Ако принцът остане тук, какво ще направи Хатушил?
	— Може да наруши примирието на брат си — предрече министър Небамун.
	— Но Хати не е толкова силна, колкото преди — възрази Пасер. — Докато тя беше заета да краде земята ни на север след смъртта на Еретика, Асирия завладя царство Митани.
	— И сега асирийците няма да се задоволят с Митани — изрече замислено Рамзес.
	Пасер се съгласи.
	— Ще се насочат на запад към градовете, които принадлежат на Хати. Когато асирийците го сграбчат за гърлото, Хатушил няма да може да си позволи да превърне Египет в свой враг.
	Рамзес се облегна назад на стола си и затвори очи, за да помисли. Военачалниците го гледаха, без да казват нищо.
	— Ще изпратим договор на Хатушил — рече той неуверено. — Писмено желание за мир между Хати и Египет. Ще обещаем да си изпратим взаимно военна помощ, ако асирийците ни нападнат. Хати може да е наш съперник, но Асирия се превърна в по-голяма заплаха.
	— Ако Хатушил подпише договора — добави Пасер, — можем да им обещаем помощ във времена на глад.
	— А в замяна на това — допълни Рамзес с нарастващо въодушевление, — те трябва да ни дадат достъп до пристанищата си. И до Кадеш!
	Но изражението на министър Небамун беше бдително.
	— Никое царство на света не е подписвало подобен договор с враговете си.
	Рамзес изправи гръб на стола си.
	— Ние можем да сме първите.
	Останахме в Залата за аудиенции до късно след полунощ обсъждахме условията на този договор. Призори с мен и Рамзес бе останал единствено Пасер. След края на утрините ритуали в храма Уосерит ни донесе плодове.
	— Разкажете ми за договора — помоли тя, но Рамзес беше прекалено уморен, за да говори.
	— Ще даде възможност на Хатушил да получи мир и да укрепи трона си — казах аз. — Но ако не го приеме, може да поеме риска да обяви война и на Египет, и на Асирия. Освен това ние разполагаме с принца…
	Пасер се усмихна уморено.
	— Фараон Рамзес създава сред различните народи нов начин за живот. Ако Хатушил не подпише, ще направим същото предложение на Асирия.
	— Пък и предлагаме нещо повече от чисто военна помощ — добавих аз. — Ако някой престъпник реши да избяга и да се укрие в Хати, те ще трябва да го върнат. А ако някой хет се опита да направи същото, ние ще го изпратим обратно в Хати.
	Уосерит видя името ми в долния край на папируса и погледна към мен. Сега подписът ми бе поставен под официална кореспонденция. Бях станала царица на Египет на дело, макар и не на думи. Исках да затанцувам из двореца и да изкрещя новината от всички прозорци, но знаех, че трябва да мълча. Ако Хатушил не одобреше договора, той трябваше да остане в тайна. Но ако го приемеше, целият двор щеше да разбере, че аз съм го подписала.
	— Трябва да поспите. — В гласа на Уосерит се долавяше истинско удоволствие. — Прекарахте дълга нощ, макар и много удовлетворителна.
	— _Ако_ хетите се съгласят — въздъхна Рамзес и очите му примигнаха на първия блясък на зората.
	Последвахме съвета на Уосерит и се оттеглихме в спалнята ми. Ленените чаршафи бяха вълшебно хладни в надигащата се утринна светлина. Когато попитах дали вместо да си лягаме, не трябва да отидем в Залата за аудиенции, Рамзес отговори:
	— Ако не е дошъл пратеник с вести от Хати, в цял Египет няма човек, когото да искам да видя точно сега. Освен теб.
	Той протегна ръка, за да ме погали по бузата, но в помещението отекна шумно чукане и той я отдръпна.
	— Нефертари? — долетя глас от другата страна на вратата.
	Погледнах към Рамзес. Чукането се поднови.
	— Нефертари, отвори! — изпищя пронизително някой и аз познах гласа: беше на Изет.
	— Какво прави тя? — възкликна Рамзес.
	— Не знам.
	Прекосих стаята и отворих със замах вратата. Яростта в очите на Изет гореше с такава сила, че тя сякаш не разпозна Рамзес зад мен.
	— Вярно ли е? — попита тя. Веднага разбрах, че Рахотеп трябва да й е казал. — Рамзес сложи ли името ти в съобщението за Хати?
	Отворих уста, но Рамзес се приближи до мен и именно и й отговори:
	— Да.
	Изет се олюля и направи крачка назад.
	— Ти ми _обеща_ — прошепна тя.
	— Изет… — протегна ръка Рамзес, за да й попречи да си тръгне, но тя гневно поклати глава.
	— Не! Ти ми даде обещание, но трябваше да знам, че ще го нарушиш заради нея.
	— _Никога_ не съм нарушавал обещание! — отсече Рамзес.
	— Нарушавал си! — настоя тя.
	В коридора се събираше малка тълпа. Придворни се спираха да гледат. Прислужници се притискаха към стената от страх.
	— В сватбената ни нощ ти обеща да ме обичаш така, както никоя друга жена. Обеща ми! — изкрещя тя. В очите й гореше лудост. — Взе ме в прегръдките си…
	— Изет!
	— И се закле, че не може да има друга жена, красива и очарователна колкото мен. Каза, че хората ме обичат! — изпищя тя. — Но името, което е написано на този свитък, не е моето. А на Нефертари!
	Рамзес погледна към мен, за да види изражението ми. Сега целият дворец щеше да разбере за договора.
	— Върви в стаята си! — нареди Рамзес. — Върви при Рамесу и се успокой!
	— Как да се успокоя — изкрещя тя, — когато ме оскърби пред целия двор?
	Огледа се наоколо и за първи път видя, че е истина. Рахотех бе дошъл, за да провери каква е тази бъркотия. Сега се приближи, за да я отведе.
	— Не ме докосвай! — изкрещя тя. — _Ти_ си го убедил да го направи! _Ти_ се правеше на мой съюзник, докато си се застъпвал за Нефертари!
	— Никой не се застъпва за Нефертари — каза твърдо Рамзес. — Тя сама се застъпва за себе си. И затова ще стане царица, когато пиршествата за Кадеш свършат.
	Рахотеп се закова на място, а Изет замръзна неподвижно.
	— Казваш, че никога не си нарушавал обещание — прошепна тя. — А обещанието пред баща ти да изчакаш една година, преди да избереш велика съпруга?
	Затаих дъх. А после Рамзес рече тихо:
	— Това е първото и последно обещание, което смятам да наруша.
	Изет не можеше нито да направи, нито да каже нещо. Рахотеп я отведе, а Рамзес затвори вратата.
	— Тя не е същата жена, за която се ожених — прошепна той.
	Исках да му кажа, че е същата, че изобщо не се е променила, а е станала отчаяна, защото знае, че никога няма да може да даде на Хенутауи това, което иска. Вместо това отвърнах неясно:
	— Понякога не можем да преценим какви са хората.
	— Като онези шпиони шасу ли? — попита тъжно той. — Може би трябва да те оставя ти да преценяваш.
	Хвана ме за ръката и ме поведе обратно към леглото.
	— Знаеш ли, вярно е.
	— Кое?
	— Никога не съм нарушавал обещание. Това е първото обещание, на което ще изменя, и след няколко дни Египет ще има още една причина да празнува. Великолепна царица за своя трон.

	* * *

	До вечерта всички в „Пи-Рамзес“ бяха разбрали, че ще стана царица. Когато влязох в Голямата зала, където Хенутауи седеше и пиеше с принца на Хати, бях обсадена от придворни, които искаха да ме поздравят.
	— Още не е окончателно — казах им скромно, но Алоли беше сред жените и възкликна на висок глас:
	— Не било окончателно ли? Остава само да ти направят короната по мярка!
	Уосерит и Пасер влязоха, хванати за ръка, и когато дойдоха да ми изкажат благопожеланията си, Уосерит стисна ръката ми. Знаех, че дългата ни борба най-после е свършила. За първи път в живота ми никой нямаше да гледа на мен като на племенницата на Еретичката. По улиците, на подиума, в Залата за аудиенции всички щяха да се отнасят с мен с уважението, което се полага на царица. А в храмовете изображенията на моите _akhu_ никога нямаше да бъдат заличени. Имената им щяха да останат завинаги изписани до моето и Боговете щяха да си спомнят кои са, когато се върнеха сред живите.
	Уосерит се усмихна.
	— Всичко свърши.
	— Остава коронацията — отвърнах притеснено аз.
	— И какво си мислиш, че ще се обърка дотогава?
	Тя се засмя с истинска радост и аз осъзнах, че съм чувана този звук от устните й много, много рядко.
	Мерит дойде с Амонхер и Прехир, подпрени на хълбоците й. Около нея прислужниците бързаха да запалят стотиците канделабри, които щяха да горят до късно през нощта. Погледнах към подиума и се запитах как ли ще ме посрещнат там. Хенутауи седеше с хетския принц, подаваше му вино и пиеше от чашата му.
	Мерит забеляза накъде гледам и прошепна:
	— Тя все още ще очаква Изет да й се отплати. А и кой знае какво е обещала на Рахотеп, за да очерни името ти.
	— Според мен тялото й е било достатъчна отплата.
	— За Рахотеп? — изви Мерит горната си устна. — Значи не знае историята му.
	Огледах се за великия жрец на Амон, но мястото му на подиума беше празно.
	На прага Рамзес се приближи към мен, облечен в пола на златни ивици, и ме озари със сияйна усмивка.
	— Готова ли си? — попита той.
	Взе ръката ми в своята и сред тълпа от придворни, които ни поднасяха благопожелания, се приближихме към подиума. На него за първи път бяха поставени дървени столчета за синовете ми и понеже те бяха прекалено малки, за да се държат възпитано, имаше и стол с облегалки за Мерит, за да може да бди над тях, докато се хранят.
	Седнах на трона отдясно на Рамзес. Министрите се изправиха и Хенутауи се провикна със саркастична усмивка:
	— Принцесата, която ще стане царица! Ела! Да пием за Нефертари!
	Тя вдигна чашата си и всички на масата я последваха.
	— За Нефертари! — повториха весело.
	— Разбира се, не искам да прекалявам с празнуването. — Хенутауи провличаше думите от всичкото вино, което бе изпила. — Все пак на сутринта имам да правя _поклон._
	Тя стана, погледна към Изет и добави злобно:
	— Идваш ли?
	Изет погледна към Рамзес.
	— Разбира се, че не. Мястото ми… мястото ми е тук.
	Хенутауи присви очи.
	— Значи ще ви видя всичките утре сутрин.
	Тя се усмихна задушевно на Урхи.
	— Желая ти късмет с молбата ти.
	Алената й роба изчезна през двойните врати и до края на нощта хетският принц продължи да седи сам, като следеше Рамзес с неспокоен поглед. Най-сетне, когато пиршеството наближаваше към края си, той попита:
	— Египет взе ли решение?
	— Съжалявам, но трябва да го обмислим допълнително.
	— Твое величество! — възкликна пламенно принц Урхи. — Моят трон беше откраднат. Невъзможно е аз сам да събера армия, но ако ти си до мен, помисли си какъв триумф ни очаква! Ще ти отстъпя всички земи, загубени от фараон Ехнатон. Всички земи в нашето царство.
	Виждах, че Рамзес е неимоверно изкушен, но сега мирът беше по-важен.
	— Разбирам предложението ти… — започна той.
	Пратите на Голямата зала ненадейно се отвориха със замах и един прислужник извика:
	— Убили са великата жрица на Изида!
	За миг в помещението се възцари смаяно мълчание, а после всички се объркаха. Придворните станаха, Рамзес слезе тичешком от подиума и аз го последвах. Военачалникът Анхури стигна пръв до момчето и взе от ръката му окървавен нож.
	— Дръпнете се! — изкрещя Рамзес. — Дръпнете се!
	Той стисна ръката ми. Двамата се приближихме до Анхури и окървавеното острие и лицето на Рамзес стана пепеляво.
	— Кой е бил?
	Младият коняр изглеждаше уплашен.
	— Твое величество, чух вик, който идваше от кея. Взех другите момчета, за да проверим какво е, и великият жрец на Амон влезе тичешком в една лодка. Робата му беше покрита с _кръв_, Твое величество. Повиках стражите. Вече са го заловили!
	Стиснах още по-силно ръката на Рамзес. Седем воини доведоха великия жрец на Амон в Голямата зала. Полата на Рахотеп беше опръскана с ярки петна от прясна кръв. Рамзес пристъпи към него и попита с яростен глас:
	— Какво си направил?
	За миг си помислих, че Рахотеп ще отрече. Но той зърна коняря, който го беше видял, и раменете му се напрегнаха.
	— Отмъстих за смъртта на фараон Сети, Твое величество каза той и когато видя озадаченото изражение на Рамзес, добави: — Баща ти беше убит.
	В залата се надигна смаян шепот и докато Рамзес се опитваше да проумее какво означават тези думи, Рахотеп добави горчиво:
	— Ако тази новина толкова те учудва, може би трябва да попиташ останалите министри. Или бъдещата си царица, _принцеса_ Нефертари.
	Рамзес се обърна към мен.
	— Вярно ли е? Наистина ли си заподозряла…
	Той проследи погледа, който отправих към Пасер, и изкрещя:
	— Хенутауи ли е убила баща ми?
	Гласът му отекна в Голямата зала и наоколо се възцари уплашено мълчание.
	Пасер се отдели от тълпата.
	— Никой не знае — каза тихо той. — Чухме един разговор в Залата за аудиенции.
	— Между _кого_? — Бузите на Рамзес пламнаха.
	— Между Хенутауи и Изет — отговори Пасер. — Възможно е Хенутауи да е дала на баща ти отрова.
	— И никой ли не знае истината? — изкрещя Рамзес. Гласът му секна от ярост и болка и аз си дадох сметка колко ужасно го бяхме предали всички ние.
	— Какво можехме да кажем? — извиках, но още докато изричах думите, знаех, че трябваше да му кажа истината. — Да обвиним една велика жрица и после тя да отрече…
	Опитах се да го утеша, но той отблъсна ръката ми.
	— Не! — изкрещя той и погледна към Рахотеп. — _Ти_ знаеш — рече той. — Какво ти каза тя?
	— Че е убила брат си, като е сипала антимон във виното му.
	Яростта на Рамзес сякаш утихна изведнъж и той се огледа наоколо.
	— Изет. Тя го е чула от устата на _самата_ Хенутауи, но не ми каза.
	— Как да ти каже — попита Рахотеп, — когато леля ти щеше да обвини нея за смъртта на фараона? Хенутауи е наляла виното на баща ти, без да я види никой. Дала е чашата на невинната Изет. Твоята велика жрица беше много хитра.
	Осъзнах какво се случва. Ако никой не оспореше историята му, Рамзес можеше да му прости за убийството на Хенутауи. Но Рахотеп беше убил Нефертити. Беше запалил пожара, който бе унищожил семейството ми.
	— Тя беше усойница — продължи гордо Рахотеп — и сега е мъртва.
	— Но не затова си я убил.
	Целият двор се извърна към мен.
	— Може и да казва, че я е убил в името на баща ти, но не е вярно. Убил е Хенутауи, за да я накара да замълчи. Хенутауи нямаше никаква причина да не обвини дъщеря му в убийство и всички причини — да се опита да спаси самата себе си.
	— И коя е дъщеря му? — прошепна Рамзес.
	За миг затворих очи, за да не видя болката от предадено доверие, която щеше да се изпише на лицето му, и когато ги отворих, тя стоеше до нас. Кимнах.
	— Изет.
	Рамзес се обърна към нея, съвсем объркан.
	— Великият жрец Рахотеп е твой баща, така ли? — попита той.
	— Как мога да съм сигурна? — възкликна тя.
	Рахотеп пристъпи напред и този път стражите не го дръпнаха обратно.
	— Хенутауи искаше неща, които дъщеря ми не можеше да й даде. Злато, дебени, обещания за власт. Убих я не просто заради баща ти, а заради Изет.
	— Не му вярвай! — настоях аз. — Убил е леля ти така, както е убил моята. За отмъщение.
	Застанах с лице към Рахотеп.
	— Знам, че ти си убил Нефертити. Преди двайсет години Мерит те е видяла в покоите ти, така както това момче те е видяло окървавен тази нощ. Но когато си се върнал в Тива като велик жрец на Амон, си заплашил да кажеш на двора, че съм прокълната от Амон като дете на еретичка. Заплашил си да ме прогониш от Тива и Мерит не те е издала. Но сега никой не може да ме прогони от двореца.
	Погледнах към Рамзес.
	— Попитай го за пожара в „Малката“. Попитай го кой е убил баща ми и братовчедките ми и защо го е направил!
	Стражите отново стегнаха кръга си около него и този път гласът на Рахотеп потрепери от страх.
	— Спомни си какво направи Хенутауи с баща ти. Тя беше _убийца!_
	— Ти ли уби Нефертити и запали този пожар? — попита Рамзес и когато видя, че е загубил, Рахотеп просто ме погледна с ненавист. — Съблечете му плаща! — нареди Рамзес.
	Ужасена, Изет закри устата си с ръка, а Рахотеп изкрещя:
	— Спасих те от една убийца! Спасих те от това да прекараш живота си в неведение!
	Двама стражи извиха ръцете му зад гърба. Ноздрите му се издуха и той ми заприлича на бик, отделен за кланицата. Бе успял да избегне наказанието за убийството на царица, а сега бе повален от някакво си конярче.
	— Защо е убила баща ми? — попита Рамзес.
	Червеното око на Рахотеп започна да се стрелка във всички посоки.
	— Можеш да умреш от острието на меча или от глад, бавно.
	Когато видях, че Рахотеп няма да отговори, се обадих:
	— Защото искаше да има власт над Изет. Хенутауи беше обещала на Изет да я възкачи на трона, но в замяна искаше Изет да не забрави уговорката им, когато стане царица.
	— И каква беше тази уговорка?
	— Да обнови храма на Изида и да го направи толкова величествен, че всички поклонници в Египет да оставят дебените си пред портите му.
	— А Хенутауи да разполага с най-голямото съкровище в Египет — бавно промълви Рамзес. Беше се пробудил от блаженото си неведение и бе попаднал в такъв кошмар от интриги, какъвто дори не подозираше, че съществува. Той погледна към Рахотеп и се изправи в цял ръст. — Военачалнико Анхури, придружи Рахотеп до тъмницата. Убий го по такъв начин, какъвто смяташ, че заслужава.
	Докато отвеждаха баща й, Изет изпищя. Дамите й се въртяха безпомощно около нея. Стиснах здраво ръката на Рамзес в своята и го поведох през бъркотията към уединението на стаята си. Заключих вратата и двамата седнахме един до друг на леглото.
	— Исках да ти кажа — прошепнах аз. — Измъчвах се месеци наред, но всички ме предупреждаваха да си мълча. Пасер, Уосерит… дори Мерит ме увери, че ако проговоря, Хенутауи ще намери начин да ме изкара лъжкиня.
	— Значи всички са знаели? — провикна се Рамзес.
	— Да, но нямаше как да го докажем! След коронацията, след като се увереше, че нямам причина да те лъжа, щях да ти кажа за Хенутауи и Рахотеп. А те навярно са предчувствали, че стана ли царица, това ще означава край за тях. Работиха заедно толкова време… докато не настъпи мигът да спасяват себе си. Но не можех да ти кажа — те щяха да направят всичко по силите си, за да не ми повярваш! Трябва да разбереш…
	Но виждах, че не разбира.
	— Трябваше да ти кажа по-рано — промълвих. — Не биваше да пазя нищо в тайна от теб, Рамзес. Съжалявам.
	— Защо Изет не ми е казала за баща си?
	— Може би се е срамувала.
	— От великия жрец на Амон?
	— От един _убиец_ и човек, когото наричат _Чакала_! — извиках и макар да знаех, че трябва да се опитам да се защитя, бях уморена да пресмятам всеки ход и да претеглям всяка дума, преди да я изрека. — Този дворец е като паяжина от тайни — продължих аз. — Всяка нощ си лягах, като се питах какво ще направи Хенутауи. Или Рахотеп. Това не ме извинява — изрекох отчаяно, — но не бъди суров с Уосерит и Пасер. Навярно дори Изет е имала своите причини.
	Рамзес зарови глава в ръцете си.
	— Но аз _вярвах_ на Хенутауи и Рахотеп — промълви той, — така както повярвах на хетските шпиони в Кадеш. Защо? — гласът му се извиси от гняв. — _Защо?_
	Нямаше по-подходящ момент от този да му кажа за Изет и Ашай. Но бях страхливка. Боях се, че ще се запита колко ли още тайни съм натрупала в сърцето си и се надявах, че тази може да остане скрита в селцето на Ашай.
	— Всичко сякаш е обвито в мрак — прошепна той и аз го погалих по бузата.
	— Ти си фараонът на най-великото царство на света. И имаш принцове. Трима красиви принцове.
	Той погледна към отворената врата на стаята на кърмачките и когато се усмихна, аз разбрах, че ще ми прости. Но не заслужавах добротата му. Бях запазила в тайна от него неща, които някоя по-достойна жена от мен би разкрила, без да се тревожи за положението си. И все пак усетих как ми олеква на сърцето, сякаш някакво дълго и ужасно пътуване най-накрая бе свършило.


>	Глава 28
>	Защото царят е Птах на юг от стената

	На сутринта дворецът бе изпълнен с униние. Хората тихо представяха молбите си в Залата за аудиенции — не искаха да нарушават неловката тишина. Но когато Уосерит се появи в синята си роба на Хатор, сред придворните премина вълна от шепот.
	— Уосерит — поздрави я Рамзес, стана от мястото си и я прегърна. Министрите станаха, за да й поднесат съболезнованията си. Огледах лицето й за следи от тъга, но когато се обърна към мен, в очите й видях само безкрайно облекчение.
	— Нефертари.
	Тя ме прегърна и когато обвих ръце около нея, прошепна:
	— Свърши.
	В гласа й звучеше неувереност, сякаш не беше вярвала, че сестра й е смъртна. Придворните я заобиколиха и започнаха да изразяват съчувствието и смайването си.
	Вечерта, докато се приготвях за Голямата зала, тихо попитах Мерит:
	— Как мислиш, какво ще стане с Хенутауи?
	— Има ли значение?
	Тя сложи Амонхер и брат му на леглото и се върна, за да ми сложи нагръдник.
	— Навярно ще я погребат в безименен гроб. Ще я спуснат в земята дори без амулет, по който боговете да я познаят.
	Помислих си за последните мигове на Хенутауи и потръпнах, когато си помислих как ли се е почувствала, когато е осъзнала, че острието на Рахотеп е предназначено за нея. Отидох до леглото и целунах Амонхер по бузката.
	— Никога вече няма да има съмнение — прошепнах аз. — Когато се научиш да ходиш, когато се научиш да говориш, всички в „Пи-Рамзес“ ще обръщат внимание и ще знаят, че ти си наследникът на трона на баща си.
	Той посегна и задърпа обецата ми. Смееше се, сякаш разбираше какво му казвам. Но останалите в „Пи-Рамзес“ не бяха толкова весели.
	В продължение на десет дни чакахме новини от хетите и макар че сега на плочките на подиума в Залата за аудиенции имаше само два трона, изпитвах чувството, че съм ограбена от триумфа си. През месец тот щях да стана царицата на Рамзес, но едва когато пристигна писмото от Хатушил, почувствах, че тържеството ми е пълно.
	Рамзес взе свитъка, прочете го и вдигна удивен поглед.
	— Какво? — попитах аз.
	— Мир! — отвърна триумфално той. — С хетското царство.
	В Залата за аудиенции изригна буря от ликуване и разби тишината, надвиснала като тежък покров над двореца „Пи-Рамзес“. Рамзес ми подаде свитъка и ме загледа, докато го четях. Това беше съгласие, че хетите ще задържат Кадеш, а и случай на война срещу Асирия нито една от двете държави нима да използва затруднението на другата, за да нахлуе в нея. За втори път плъзнах поглед по идеалния хетски лагер и си помислих: „Това е споразумение, което ще остане за вековете. След хиляда години този договор ще бъде доказателство за славното ни царуване.“
	— Има ли нещо, което би искала да промениш? — попита Рамзес.
	— Не — отговорих и се усмихнах триумфално. — Ако зависи от мен, бих подпечатала този договор и бих го изпратила обратно преди залез-слънце.
	— Донесете ми восък! — нареди Рамзес.
	Донесоха табла с горещ восък и когато Рамзес свърши, и аз взех пръстена си и го притиснах достатъчно дълбоко, за да оставя отпечатък. Появиха се два сфинкса с _ankh_ на живота — символът, който принадлежеше на моите _akhu_, откакто свитъците на Египет бяха съхранили първата писана история. Семейството ми щеше да продължи да съществува. Дори когато пясъците погребяха Амарна и лицето на майка ми изчезнеше от надгробния храм в Тива, картушът на семейството ни щеше да остане.
	— Сега между двете ни царства има мир! — оповести Рамзес.
	— А кой ще благослови договора? — попита Пасер. — Не трябва ли да помислим коя ще е новата велика жрица?
	Аша се обади от масата под подиума:
	— Бих искал да предложа Алоли от Тива.
	Рамзес погледна към мен.
	— Мисля, че от нея ще стане добра велика жрица — отговорих аз. — Но Уосерит трябва да реши дали да я освободи.
	Повикаха Уосерит и когато влезе в залата, отново я огледах изпитателно за следи от скръб. Сестра й бе осъдена да бъде завинаги забравена от боговете. Но когато се приближи до подиума, тя се усмихна на Пасер. Рамзес я попита за Алоли и тя погледна към Аша.
	— Алоли ще се справи чудесно — каза Уосерит. — Ако желае, може да започне с утринните молитви.
	Аша се облегна назад на стола си, изчервен от челото до врата.
	— А велик жрец на Амон? — обърна се Рамзес към министрите си. — До първия ден на следващия месец трябва да има нов велик жрец. Чаках две години, за да коронясам царицата си, и повече няма да чакам.

	* * *

	Не помня почти нищо от коронацията си през месец тот. Въпреки цялото очакване, когато моментът настъпи, усетих, че в покоите ми се възцарява странна тишина. Макар че Мерит тичаше от ракла към ракла, а прислужничките ровеха в кутиите, за да намерят най-хубавите ми кожени сандали и лотосов парфюм, аз седях пред излъсканото бронзово огледало и си мислех за всички събития, които ме бяха отвели до днешния ден. Най-ожесточените ми врагове в двореца вече ги нямаше и макар да казват, че змиите не могат да се убиват една друга с отровата си, аз бях видяла, че могат.
	Когато екзекутираха Рахотеп и съобщиха за това в Голямата зала, всички погледнаха към Изет, но тя не заплака. Може би шокът от смъртта на баща й беше също толкова силен, колкото смайването от убийството на Хенутауи. Но освен тези мисли не помня почти нищо и в паметта ми денят на коронацията прилича на палитра на художник, с цветове и аромати, които се блъскат едни в други.
	Знам, че Мерит ме облече в най-хубавия лен в „Пи-Рамзес“, а вдовстващата царица ми подари колието си от лапис лазули и излъскано злато. Помня, че Алоли и Уосерит дойдоха в стаята ми и че никога не ги бях виждала по-щастливи или по-разговорливи. Адоли ми благодари за това, което бях направила за нея в Залата за аудиенции. Казах й, че не аз, а Аша пръв спомена името й.
	— Мисля, че е много влюбен — завърших аз. — Може би като някой друг, когото познавам.
	И двете погледнахме към Уосерит, която наведе глава като млада булка.
	— След коронацията на Нефертари ще се ожените ли? — настоя да чуе Алоли.
	— Да — изчерви се Уосерит. — Мисля, че да.
	— Но като велика жрица…
	Уосерит ми кимна.
	— Ще трябва да се изнеса от покоите си в храма и да се преместя в двореца. Някоя друга ще трябва да изпълнява утринните ритуали. Един ден, ако имаме деца, може би ще трябва окончателно да се откажа от храма. Но… но още не.
	— А Хенутауи? — попитах аз шепнешком. — Знаеш ли какао ще стане…
	— Ще я погребат без отличителни знаци. Но ще сложа амулет в устата й — обеща тя. — Та боговете да разберат коя е.
	Кимнах мълчаливо. Разбирах, че макар никога да не се бяха разбирали, все пак двете бяха сестри и Уосерит щеше да постъпи правилно.
	В храма на Амон в Аварис новият велик жрец, Небуененеф, изля свещеното масло над перуката ми. Затворих очи. Знаех, че Изет наблюдава някъде от подножието на подиума. Представих си как на лицето й е изписано същото озлобление като на това на Хенутауи. Ако тя беше тази, която бе накарала Рахотеп да убие Хенутауи, не исках да знам. А после се разнесоха думите:
	— Принцеса Нефертари, дъщеря на военачалника Нахтмин и царица Мутноджмет, внучка на фараон Ейе и съпругата му царица Тейе, в името на Амон те коронясвам за царица.
	Навсякъде около мен изригна оглушително ликуване. Амонхер и Прехир подскачаха и също пляскаха с ръце, заразени от въодушевлението на тълпата. Свалиха ми перуката и сложиха на главата ми лешоядовата корона на царица. Крилата на лешояда се спускаха над косата ми. Никога вече нямаше да нося коронката _seshed_ на принцеса. На стъпалата на олтара Рамзес взе ръката ми.
	— Вече си царица — промълви той и загледа с възхищение прекрасното украшение с лешояд, което обрамчваше лицето ми в лапис лазули и злато. — Царицата на Египет!
	Зад гърба ни чувах ликуването на хиляди придворни. Когато погледнах отвъд храма на Амон, лицата на хората бяха изпълнени с радост. Утрото бе безоблачно, блестящо. Храмът бе изпълнен със звуците на систруми, които отекваха далеч отвъд бреговете на река Нил. Деца държаха над главите си палмови клонки, а жените, дошли с най-хубавите си перуки, се смееха под белите си ленени слънчобрани. Докъдето поглед стигаше, виждах усмивки и празнуване. Над улиците се носеше мирис на печена патица с ечемичена бира и вино. Хиляди хора се тълпяха по пътищата и искаха да вземат участие в радостта на днешния ден. Аз бях тяхната царица. Не царицата еретичка, а царицата воин, любимата на Рамзес Велики.
	— И така, какво ще направиш най-напред? — попита Рамзес.
	Помислих си за не’арин, които се бяха притекли на помощ на Египет в Кадеш, и когато се обърнах към Рамзес, той разбра какво ще поискам още преди да съм го изрекла.

	* * *

	Същата вечер Рамзес оповести в Голямата зала, че съм прогонила еретиците от Египет. Хората възликуваха така, сякаш войската ни току-що бе отвоювала Кадеш. Но срещу мен лицето на Изет побледня.
	— Всички хабиру ли ще си тръгнат? — попита тя отчаяно.
	— Само тези, които искат — отговорих тихо. Изет се извини и напусна пиршеството по-рано. Знаех къде отива, но си замълчах.
	На сутринта Мерит ми съобщи, че един художник на име Ашай и семейството му ще останат в Аварис, макар че хабиру потеглят на север.


>	Глава 29
>	Твоите _akhu_ ще стоят редом с моите
@@	Нубия, 1278 г. пр. Хр.

	Беше преди зазоряване през третия месец на ахет и дворът плаваше с флотилия от кораби по река Нил. От мачтата на „Благословът на Амон“ се вееха златни знамена. От палубата Рамзес посочи на запад. Беше чакал две години, за да ни покаже това.
	— Виждате ли ги? — попита той и докато небето зад източните хълмове започна да светлее, светлината падна над два храма, изваяни в скалите на две планини.
	Придворните се стекоха до перилата на корабите, поразени от величествената гледка, заради която бяхме дошли толкова далеч. Аша се обърна към архитекта Пенре:
	— Ти ли ги построи?
	Но Пенре поклати глава.
	— Проектът беше на фараона, отначало докрай.
	Когато корабите стигнаха до кея, Рамзес ме хвана за ръката. Поведе ме към входа на по-малкия храм, а удивените придворни от „Пи-Рамзес“ ни последваха. В този миг разбрах какво ли е усещането да си бръмбар в света на хората. Всичко, което ни заобикаляше, ме караше да се чувствам мъничка. Към отсрещната страна на Нил се взираха две изображения на Рамзес и две мои. Грамадните ни крака бяха по-високи от всичко, създадено от боговете, и когато застанахме под свода на портала, Рамзес посочи към думите, изваяни в камъка.
C>
	За моята царица Нефертари, възлюбена на Мут, за която слънцето изгрява в Нубия всеки ден.
C$
	— За теб — каза Рамзес.
	След деветнайсет години можех да направя възлияния на своите _akhu_ в собствения си надгробен храм. Този храм щеше да остане завинаги и когато влязохме в хладните му недра, бях прекалено развълнувана, за да продумам. На всички стени художниците ме бяха изобразили усмихната, вдигнала ръце към богиня Хатор и поднасяща тамян на богиня Мут. Бяха изваяли статуи от гранит на предците ми и когато Рамзес обясни колко дълго са се трудили мъжете в пустинята, оставих сълзите да потекат по бузите ми и да размажат кохла ми. Докоснах варовиковата статуя на майка си, царица Мутноджмет, застанала до баща ми, военачалника Нахтмин, и за първи път почувствах, че съм си у дома. Само Нефертити бе имала свой собствен храм като царица. Когато погледнах към другия край на залата и видях очите й, вперени в моите, осъзнах колко си приличаме.
	— Рамзес — прошепнах, — откъде…
	— Изпратих Пенре в Амарна, за да намери изображенията им.
	Гърлото ми се сви, не можех да преглътна.
	— Но какво ще си помислят хората?
	— Този храм е твой. Не на придворните от Аварис или на министрите от „Пи-Рамзес“. И дотогава, докато съществува Египет — обеща ми той, — твоите _akhu_ ще стоят редом с моите.
	Той хвана Амонхер и Прехир за ръцете и ги въведе в най-вътрешното помещение на втория храм, а Пенре нареди на придворните да се отдръпнат.
	Рамзес ме погледна с широка усмивка.
	— Това ще се случва само два пъти годишно. Готова ли си?
	Не знаех за какво да съм готова. В хладните сенки на ранното утро по пода на помещението бавно запълзяха слънчеви лъчи и статуите на Рамзес, Ра и Амон грейнаха, внезапно огрени. Само статуята на Птах, бога на подземния свят, остана потопена в мрак и в залите отекнаха викове на удивление.
	— _Великолепно_ е — прошепна Мерит.
	Рамзес ме погледна, за да види как ще реагирам. Това бяха нашите посмъртни храмове, един до друг, заедно до края на вечността. На всички стени в храма на Рамзес моето изображение беше също толкова високо, колкото и неговото. Имаше сцени как ловуваме в тресавищата заедно с Аша, как ловим водни птици с метателна тояга, а на най-голямата стена майсторите бяха пресъздали битката при Кадеш.
	— Боговете никога няма да забравят това — казах аз.
	— Но ти доволна ли си?
	Усмихнах се през сълзи.
	— Повече, отколкото мога да изразя с думи. И един ден, когато децата ни са достатъчно големи и разбират, пак ще ги доведем тук, за да видят своите _akhu_. Така ще знаят, че никога не са били сами в Египет.
	— И ти не си била — каза той и когато ме взе в прегръдките си и аз преместих поглед от Мерит към Уосерит и красивите си синове, знаех, че е прав.


>	Историческа бележка

	Рамзес II е един от най-известните древноегипетски владетели и за него е писано много. Копие на неговия договор от Кадеш, написано с клинообразно писмо и открито в Хатуша, виси в сградата на ООН в Ню Йорк като най-ранния пример за международен договор в световната история. Освен това се смята, че Рамзес е фараонът, създал някои от най-посещаваните места в Египет: гробницата на Нефертари, Рамезеума, голяма част от „Пи-Рамзес“, Луксор, хипостилната зала в Карнак и зашеметяващите посмъртни храмове в Нубия (или, както ги наричаме днес, храмовете от Абу Симбел). Рамзес надживява повечето от децата си и доживява до повече от деветдесет години. Цели поколения се раждат и умират, без да познават друг фараон. За тях Рамзес навярно е приличал на безсмъртен цар. Когато през 1881 година откриват мумията му, египтолозите успяват да определят, че някога е бил висок метър и седемдесет, с яркочервена коса и голям нос, който са наследили и синовете му. Но в знанията ни за Деветнайсетата династия на древен Египет има и много пропуски и макар че се опитах да се придържам към известните родословни дървета, събития и характери на героите, запълних тези дупки в историята по възможно най-находчивия начин. Затова тази книга е преди всичко художествена измислица. Съжалявам, че не успях да включа в романа всички важни хора в живота на Рамзес, но Сети, Туя, Рахотеп, Пасер и много други са основани на исторически личности, на които се опитах да бъда вярна.
	В историята Рамзес е останал като велик воин и голям строител, макар че най-прочутата му битка — битката при Кадеш — завършва не с победа, а с примирие. Но изображенията от храма му в Абу Симбел го показват как препуска в битката с колесницата си, увил около себе си поводите на коня си, и смазва хетите в това, което представя като бляскав триумф. Рамзес е майстор на публичния имидж и на редовно обновяваната си Стена на прокламациите често описва последното си завоевание, независимо дали е успешно от техническа гледна точка, или не. Смята се, че Нефертари го е придружавала в тази прочута битка. На шестнайсет години тя става велика съпруга вместо Изет.
	Също като с Нефертити, не е известно дали Нефертари е родила близнаци, но аз използвах този елемент от сюжета, за да създам връзка между Нефертари и прочутата царица еретичка. Исторически не е известно как точно са свързани Нефертари и Нефертити. За да може Нефертари да е била дъщеря на Мутноджмет, времето на Хоремхеб като фараон трябва да е било много по-кратко от неправдоподобните петдесет и девет години, през които се твърди, че е управлявал той. След като унищожава града на Нефертити, Амарна, и си присвоява надгробния храм на Ейе в Мединет Хабу, Хоремхеб заличава Нефертити и семейството й от стените на Египет, а после добавя годините на управлението им към своето собствено. Египетският историк Мането записва, че истинското царуване на Хоремхеб е продължило само няколко кратки години. Ако случаят е бил такъв, Нефертари може наистина да е била дъщеря на Мутноджмет. Но всичко това са само предположения.
	Нещо, което се знае със сигурност, е че женитбата на Нефертари и Рамзес е била брак по любов. И до днес все още съществуват сгради и поезия, които свидетелстват за това, и в една от по-прочутите поеми на Рамзес той нарича Нефертари „тази, за която слънцето изгрява“. Поезията, която й е посветил, може да се види от Луксор до Абу Симбел. В едно писмо до хетската царица Пудухепа името на Нефертари се появява най-отдолу и е очевидно, че тя е играла голяма роля във външните работи на Египет. Великата съпруга на Рамзес му ражда най-малко шест деца, но нито едно от тях не живее достатъчно дълго, за да стане фараон след него. Всъщност наследник на Рамзес става синът на Изет, Меренптах. Но макар че в този роман Изет е представена като вероломна принцеса, е невъзможно да знаем каква е била в действителност, както не можем да знаем и много други неща. Позволих си известна волност, като приписах смъртта на фараон Сети на отрова, тъй като той умира от неизвестни причини, когато е около четирийсетгодишен. И макар че много от мумиите на членовете на Осемнайсетата династия така и не са идентифицирани със сигурност, включително и тези на фараон Ейе и царица Анхесенамон, предпочетох да обясня внезапното им изчезване от архивите с пожар.
	Онези читатели, които са запознати с древен Египет, ще забележат, че някои от историческите имена са променени. Например и „Луксор“, и „Тива“ са съвременни названия, но са далеч по-лесно разпознаваеми от древните имена „Ипет ресит“ и „Уасет“. С оглед на простотата реших да използвам „Изет“ вместо „Изетнофрет“ и „Амонхер“ вместо дългото и далеч по-трудно за произнасяне „Амонхикхепешеф“. Разбира се, най-очевидната промяна е тази на „Мойсей“ в „Яхмос“. Читателите, които търсят в историята библейския Мойсей, ще останат разочаровани. С изключение на Стария завет, няма доказателства, че Мойсей е съществувал — поне не и археологически доказателства. Това, което се знае със сигурност, е че по това време в Египет съществува група хора, наречена хабиру, макар че така и не е доказано дали са свързани с евреите или с Библията. С толкова оскъдни исторически данни и предвид факта, че се опитвах да пресъздам събитията така, както може би са се случили, реших да създам образа на Яхмос. Споменавам в романа за мита за Саргон, в който една велика жрица слага детето, което й е било забранено да ражда, в кошница и го пуска по реката, където го открива царският водоносец. Този мит предхожда библейския Мойсей с хиляда години, така, както Кодексът на Хамурапи — сборник със закони, предполагаемо дадени на вавилонския цар от бога на слънцето Шамаш на върха на една планина, предхожда Мойсей с половин хилядолетие. Исках да превърна тези митове в част от романа, защото те навярно са били познати на египтяните, така, както вавилонците сигурно са познавали най-важните египетски легенди.
	Но за всяка дупка в историята, която трябваше да запълня, имаше множество факти, които включих и които може да приличат на художествена измислица. Например, Рамзес наистина се сражава с пиратите шерден и се смята, че Троянската война се е състояла по времето, когато в Египет властва Деветнайсетата династия. По време на прочутата битка при Кадеш наистина залавят шпиони, които предоставят информация за чакащата хетска армия, а смъртта на цар Муватали става причина синът му да избяга в двора на Рамзес, където търси помощ. Ако в някои отношения светът на древните египтяни изглежда така смайващо съвременен, това се дължи на факта, че те използват множество предмети, които много от нас биха сметнали за доста съвременни: люлки, легла, чаршафи, парфюми, кремове за лице и сгъваеми столове за пестене на място. И макар изобретението, открито от Пенре в гробницата на Мерира, да изглежда невероятно, това е първият записан случай на използване на шадуф в цял Египет.
	Що се отнася до царица Нефертари, тя управлява поне двайсет и пет години редом с Рамзес. В Абу Симбел той й построява надгробен храм редом до своя и два пъти в годината изгряващото слънце осветява статуите така, както в романа. Нефертари е погребана в гробница QV66 в Долината на цариците и нейната гробница е най-голямата и най-изумителната от всички, открити в некропола. На една стена в погребалната камера Рамзес описва любовта си към нея по следния начин: „Любовта ми е неповторима и никоя друга не може да се мери с нея… Със смъртта си тя открадна сърцето ми“.


>	Речник

	__Аару:__ Вярва се, че след смъртта душата на човек влиза в подземния свят (Дуат), където Ма’ат я слага на една везна. В другата везна е перото на истината. Ако сърцето тежи толкова, колкото перото, на душата се позволява да мине в Аару — вечните тръстикови полета, които се намират някъде на изток в небето.
	__Аби:__ Галена дума за „баща“.
	__Адзе:__ инструмент, който се състои от дълга дървена дръжка и острие. Миниатюрен вариант на адзе се използва при церемонията „Отваряне на устата“, която трябва да върне на мумифицираните фараони петте им сетива.
	__Алабастър:__ Бял, подобен на мрамор минерал, който се добива в Алабастрон — село в Египет.
	__Амит:__ Богът на кармичното възмездие, който често е изобразяван с тяло на лъв и глава на крокодил. При преминаването в отвъдния живот, ако сърцето на човек натежи повече от перото на Ма’ат, Амит ще погълне душата му и ще го обрече на забрава.
	__Амон:__ Царят на боговете и създател на всички неща.
	__Анхк:__ Символ на живота, наподобяващ кръст, който в най-горната си част е с форма на примка.
	__Анубис:__ Пазителят на мъртвите, който претегля мъртвите сърца на везните на справедливостта, за да разбере дали заслужават да продължат пътуването си. Често е изобразяван с глава на чакал, защото забелязват чакали да се въртят близо до Долината на царете, където почиват мъртвите.
	__Апоп:__ Зъл демон под форма на змей.
	__Атон:__ Слънчевият диск, обожествяван при царуването на Ехнатон.
	__Бастет (или Баст):__ Богинята на слънцето и луната. Освен това е и богиня на войната. Изобразявана е като лъвица или като котка.
	__Гега и млатило:__ фараонът държи тези атрибути като символ на царското си потекло, както и за да напомня на хората за ролята си на овчар (гегата) и снабдител с храна (млатило, използвано за вършеене на зърно).
	__Дебени:__ кръгчета от злато, сребро или мед, които имат определена тежест и се използват като парични единици.
	__Дез:__ старинна египетска мярка за обем, приблизително равна на 1 пинта или 0,5 литра.
	__Дуат:__ Подземният свят, където богът на слънцето Ра отива всяка нощ, за да се сражава със змея Апоп. Победата на Ра и завръщането му в небесата всяка сутрин водят до завръщането на дневната светлина.
	__Ибис:__ Блатна птица с дълъг извит клюн.
	__Изида:__ Богиня на красотата и магията, тя е също така почитана като майка и съпруга.
	__Канопи:__ четири погребални делви, в които се слагат най-важните органи на човек (черният дроб, белите дробове, стомахът, червата), за да му служат в отвъдния живот. Всеки _от_ тях е украсен с главата на един от четиримата синове на _Хор._
	__Картуш:__ кръгообразен символ с хоризонтална черта, на чието дъно се изписва името на някой член на царската фамилия.
	__Клинообразно писмо:__ пиктографски език, чиито символи се издълбават на глинени плочки. Първоначално използван от шумерите, по-късно той е възприет от хетите.
	__Кодекс на Хамурапи:__ Един от най-ранните познати примери за писани закони, датиращ от около 1750 г. пр. Хр. Законите са написани с клинообразно писмо на стела, изобразяваща вавилонския слънчев бог Шамаш. Стелата е открита през 1901 година и сега е изложена в музея „Лувър“. Хамурапи, цар на Вавилон, вярва, че боговете са го избрали да предаде тези закони на своя народ.
	__Корона _deshret_:__ Червена корона, символизираща Долен Египет. Високата бяла корона, символизираща Горен Египет, се нарича _hedjet_.
	__Корона _khepresh_:__ Синя церемониална военна корона.
	__Корона _nemes_:__ Царска корона. Състои се от украшение за глава на сини и червени ивици. Това е короната, изобразена върху саркофага на Тутанкамон.
	__Корона _pschent_:__ Двойната корона в червено и бяло, символизираща едновременно Горен и Долен Египет.
	__Кохл:__ Спирала и сенки за очи, приготвяни от смес от сажди и масло.
	__Ма’ат:__ Богиня на справедливостта и истината, Ма’ат често е изобразявана като жена с крила (или като жена, носеща корона с едно перо). В отвъдния живот сърцето на човек бива претеглено срещу едно от перата й, за да се разбере дали човекът е достоен да премине в Благословената земя. С времето думата „Ма’ат“ започва да обозначава принципи на справедливост, ред и благопристойност, които египтяните са длъжни да поддържат.
	__Мин:__ Богът на плодородието и жътвата, за когото се смята, че е отговорен за преливането на Нил. Изобразяван като мъж, хванал пенис в ерекция в едната си ръка и млатило в другата. Черната му кожа отразява тъмната почва, характерна за периода на преливане на Нил.
	__Министър:__ съветник на царското семейство.
	__Монту:__ Ястребовоглавият бог на войната.
	__Мут:__ Богинята на майчинството, женският партньор на Амон. Често е изобразявана с котешка глава.
	__Не’арин:__ Племе, съществуването на което е записано от египтяните и на което се приписва заслугата, че е помогнало ни Рамзес в битката при Кадеш.
	__Озирис:__ Съпругът на богиня Изида и съдия на мъртвите. Убит е от брат си Сет, който разпръсва парчетата от тялото му из цял Египет. Изида ги събира и го възкресява и Озирис се превръща в символ на вечен живот. Често е изобразяван с брада, облечен в бинтове на мумия.
	__Папирус:__ Вид тръстика, който расте по цялото течение ма Нил и може да се суши, да се изглажда и така да се използва за писане.
	__Пер Меджат:__ Библиотека.
	__Пилон:__ каменна порта или галерия, често придружавана от статуи от двете страни.
	__Погребален храм:__ Храм, който често е построен отделно от гробницата на покойника и е издигнат, за да служи за възпоменание на живота му.
	__Празник на Уаг:__ Древните египтяни вярват, че на осемнайсетия ден от месец тот предците на човек се връщат под формата на духове в посмъртните си храмове на земята. Този ден се използва за почитане на предците чрез поднасяне на храна и тамян.
	__Птах:__ Богът на зидарите и художниците.
	__Ра:__ Богът на слънцето, често изобразяван като ястреб.
	__Ренпет:__ Цяла година според египетския календар. Състои се от 365 дни (12 месеца по 30 дни и пет допълнителни дни, добавени най-накрая).
	__Саркофаг:__ каменна гробница или ковчег, често пъти по-крит със злато.
	__Сенет:__ Смятана за първата игра на дъска в историята, по-късно сенет се превръща в религиозен символ и често е изобразявана в гробниците.
	__Сенит:__ Малко момиченце.
	__Сет:__ богът на бурите, хаоса и злото, убил брат си Озирис. Когато не е изобразяван с глава на неизвестно животно, е изобразяван с червена коса.
	__Сехмет:__ Богинята на войната и унищожението. Сехмет е с глава на лъвица.
	__Сешед:__ Корона диадема с една-единствена свещена змия.
	__Систрум:__ Малък бронзов (или месингов) инструмент, състоящ се от дръжка и U-образна рамка, на която са поставени малки пластинки. Когато се разклати, инструментът издава висок металически звук.
	__Таурет:__ Богинята на раждането, често изобразявана като хипопотам.
	__Тот:__ Богът на писарите и автор на прочутата Книга на мъртвите. На него приписват изобретяването и на писането, и на речта. Често го изобразяват с глава на ибис.
	__Урей:__ Короната кобра, която символизира царската власт. Кобрата е изобразена с вдигната качулка и се смята, че е способна да изплюе огън в очите на враговете на този, който я носи.
	__Ушабти:__ Малки фигурки, поставени в гробниците като прислужници, които покойният може да призове в отвъдния живот, за да се трудят за него.
	__Фаянс:__ глазирана синя или зелена керамика, използвана при малки мъниста или амулети.
	__Фестивалът на Опет:__ Най-големият фестивал в Тива. По време на този празник една статуя на Амон се пренася с кораб от храма на Амон в Карнак до храма на Амон в Луксор.
	__Хабиру:__ малко известно племе от Плодородния полумесец, чието съществуване е записано от египтяните, хетите и шумерите.
	__Хатор:__ Богинята на радостта, майчинството и любовта. Често е изобразявана като крава.
	__Хнум:__ Бог, който често е изобразяван като мъж с глава на овен, седнал пред грънчарско колело. Древните египтяни вярват, че Хнум взема глинените си творения и ги поставя в майчината утроба, като по този начин създава живота.
	__Хор:__ Сокологлавият бог на слънцето и небето.
	__Шамаш:__ Вавилонският и асирийски бог на слънцето.
	__Шасу:__ Номади, появили се в Египет още през 1400 г. пр.
	__Шен:__ Символ на вечността във формата на въже с примки Картушът представлява удължена версия на пръстен шен.
	__Akhu:__ Предците на човек; безсмъртна душа.
	__Ka:__ Духът или душата на човек, създадени по време на раждането му.
	__Mawat:__ Майка.
	__Menat:__ Огърлица, свързвана с богинята Хатор. _Menat_ се състои от връв от мъниста, към която е прикрепен малък нагръдник. Той се носи на гърдите, а на гърба виси декоративна противотежест.
	__Miw:__ Котка.
	__Naos:__ Древногръцки термин, използван от египтолозите, когато става въпрос за олтар, съдържащ изображението на бог или на богиня.
	__Shedeh:__ Любима египетска напитка, приготвяна или от нарове, или от грозде.
