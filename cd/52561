	В един манастир в планините на Северна Индия, прочут с духовните постижения на монасите, избрали нов настоятел. Наближавала зима, затова младите монаси попитали новия си духовен водач дали сезонът ще е студен, или мек.
	Новият настоятел все още не бил развил медитативните си способности дотам, че да предсказва времето. Но за всеки случай и за да впечатли учениците си, той отговорил, че зимата ще е студена и че трябва да съберат много дърва за огрев.
	След няколко дни му хрумнало да позвъни в местната метеорологична станция и да се консултира с високоерудирания професор от Оксфордския университет.
	— Професоре, каква зима можем да очакваме тази година? — попитал той, без да се представи.
	— Признаците сочат, че зимата ще е студена — отговорил професорът.
	Ето защо на другия ден настоятелят казал на монасите да съберат още дърва.
	Седмица по-късно той отново се обадил анонимно в станцията:
	— Все така ли има признаци за студена зима, професоре?
	— Признаците са лоши, господине — отговорил професорът. — Изглежда, ни чака много студена зима.
	На другата сутрин настоятелят обявил пред монасите, че трябва да съберат всичко, което намерят, до последната съчка. Според прогнозата му зимата щяла да е една от най-суровите, които са виждали в планините.
	Опасявайки се, че може да е прекалил и че ако сгреши, ще си изгуби репутацията, настоятелят се обадил отново на шефа на станцията.
	— Професоре, напълно ли сте сигурен, че признаците са за много студена зима?
	— Напълно! — отговорил професорът. — Всъщност с всеки изминал ден признаците се влошават. Както изглежда, зимата ще е изключително студена.
	— Откъде сте толкова сигурен? — попитал настоятелят, който и този път се обаждал анонимно.
	— Сигурен съм, защото всички благочестиви монаси в местния манастир събират дърва за огрев като луди — отговорил ученият професор.


	Приятелят, който ми изпрати тази история, каза, че тя е метафора за механизмите на стоковия пазар. Може би е прав!
