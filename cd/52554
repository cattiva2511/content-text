	В днешно време хората много си падат по фитнеса. Те прекарват голяма част от времето си в гимнастическия салон или тренират някакъв спорт, за да поддържат здраво тялото си. Но емоциите им не са здрави. Те се гневят и депресират прекалено лесно.
	Ето защо разработих и преподавам един елементарен режим на упражнения за култивиране на здравословни емоции. Нарича се „двайсет лицеви опори всяка сутрин“.
	Сутрин, след като посетите тоалетната и си измиете зъбите, застанете с разкрачени крака (разстоянието между стъпалата да е около 40 см) върху мека, топла постелка пред огледалото. Вдишайте и издишайте дълбоко 3–4 пъти, за да се отпуснете. После вдигнете ръце на нивото на лицето си. Поставете палците в ъглите на устата. Погледнете в огледалото и повдигнете ъглите.
	Едно!
	Оставете устата да се върне в обичайната си страдалческа позиция за три секунди, после отново повдигнете ъгълчетата.
	Две!
	Продължете до двайсет. Не прескачайте!
	Така не само ще се смеете на себе си всяка сутрин, но и ще тренирате мускулите около ъглите на устата си толкова ефективно, че с лекота ще се смеете на живота и ще се усмихвате много по-дълго от всякога.
	Нужни са само малко тренировки.
