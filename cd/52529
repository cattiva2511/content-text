	На будистите не се разрешава да превръщат водата във вино, което може би е една от причините в Австралия да има повече християни, отколкото будисти.


	Преди много години в Сидни един човек решил да се прибере у дома след купон в офиса, където бил изпил прекалено много бири. Сметнал, че вероятността да го хванат в нетрезво състояние зад волана е съвсем малка.
	Същата вечер полицията в Сидни била поставила постове по най-оживените маршрути, за да проверява за алкохол всички шофьори. За нещастие, пост имало и на пътя, по който се прибирал мъжът, и той попаднал в капана. Нямало как да се измъкне.
	Докато чакал да бъде проверен, той се примирил с мисълта, че ще получи солена глоба, може би дори ще си изгуби книжката. Мъжът проклинал лошия си късмет. Оставало му само да чака момента на неизбежното нещастие и унижение. Той усещал как го поглъща мракът на обречеността.
	Дошъл редът му и полицаят го помолил да излезе от колата, подавайки му дрегера за алкохол.
	В същия момент се чул силен трясък. Кола, която забавила ход прекалено внезапно, била ударена отзад от друга кола. Когато чул трясъка, полицаят си взел обратно апарата и казал:
	— По-важно е да се погрижа за катастрофата, отколкото да отчитам нивото на алкохол. Върнете се в колата си и се прибирайте.
	Мъжът бил на косъм от това да го хванат. Почувствал се невероятен късметлия. Пъхнал се обратно в колата и потеглил, като си тананикал из целия път.
	На другата сутрин го събудил звънецът, който не спирал да звъни. Той се измъкнал от леглото и се заобличал. Главата му пулсирала от ужасния махмурлук, резултат от снощното купонясване. Няколко минути по-късно отворил и видял на прага двама полицаи.
	Отначало се разтревожил, но си казал: „Не могат да ме арестуват сега. Все пак не шофирам“.
	— Добро утро, господине.
	— Добро утро, полицаи. Има ли някакъв проблем?
	— Бихте ли ни пуснали да погледнем в гаража ви?
	Мъжът бил сигурен, че няма какво да крие в гаража. Така че — защо не?
	— Разбира се, господа полицаи, винаги съм готов да сътруднича на местната полиция — отговорил той. — Елате.
	И уверено закрачил към гаража.
	Когато отворил вратата, лицето му пребледняло, устните затреперили, а очите му едва не изхвръкнали от орбитите. Защото в гаража му имало… полицейска кола! Бил се прибрал с погрешната кола!
	Ето какви рискове крие шофирането в нетрезво състояние.
