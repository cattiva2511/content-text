	Било зима. Бедна девойка събирала дърва в снежната гора, за да стопли студената си хижа. Изведнъж сред падналите клони видяла най-грозната жаба на света.
	— Аууу! — изпищяла тя. — Мисля, че ще повърна!
	Уродливата жаба отвърнала:
	— Моля те, не повръщай. Помогни ми. Всъщност аз съм едно нещастно момче. Злата вещица ме омагьоса, защото не хареса музиката ми. Целуни ме и ще развалиш магията. В замяна аз ще те направя богата и ще ти служа.
	Бедното момиче затворило очи и целунало жабата.
	Жабата не се превърнала в принц, защото в днешно време кралските особи имат прекалено много бодигардове и никакви зли вещици не могат да припарят до тях, за да ги омагьосат. Не, станало нещо много по-хубаво. Жабата се превърнала в известен поппевец, по-готин от Джъстин Бийбър и не по-малко богат. Двамата започнали връзка и в момента живеят щастливо в голяма къща в Малибу. Това е старата приказка, с една малка промяна. Какво обаче е значението й?
	В съвременния живот има много „грозни жаби“. Вашата свекърва е може би една от тях (ако разместите буквите в „свекърва“, ще получите „жената Хитлер“!*). Та как да „целунете“ такава грозна жаба като типичната свекърва?
	[* Mother-in-law (свекърва, тъща), Hitler-woman (жена Хитлер). — Б.пр.]


	Една млада будистка не се разбирала с майката на съпруга си въпреки старанията си. Каквото и да направела снахата, никога не било както трябва. Свекърва й винаги намирала недостатъци. Това довеждало младата жена до лудост.
	Тя опитала да медитира. Не помогнало.
	После започнала да насочва любяща доброта към свекърва си всяка сутрин и вечер. И това не дало резултат.
	След това опитала с будистки песнопения, но полза никаква. Свекървата била все така критична.
	Като будист от течението _Махаяна_ младата жена често се молела на бодхисатва Гуанин, почитана като богиня на милосърдието. И така, една ранна утрин тя се помолила.
	Вероятно изтощена от терзанията заради свекърва си, тя заспала, докато се молела, и сънувала Гуанин. Богинята й се явила в дългата си бяла роба, със съда на милосърдието в ръце, но когато жената погледнала лицето й, се ужасила. То не било обичайното лице, което имат статуите на Гуанин в храма — бил ликът на свекърва й!
	Това било знак. От този момент младата жена започнала да гледа на свекърва си като на въплъщение на богинята на милосърдието.
	При такава съществена промяна в отношението към своята свекърва тя възприемала нещата много по-малко негативно. Свекърва й започнала да я харесва и те скоро станали най-добри приятелки.


	Както гледате на другите, така другите ще гледат на вас. Ето как се целува грозна жаба и се разваля проклятие.
