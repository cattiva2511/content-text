D>
	На Алекс, Дънкан и, разбира се, Стив.
D$


E>
P>
	Чест и труд присъщи са дори на старостта.
	Смъртта закрива всичко; ала нещо преди края,
	благородно дело, може още да се свърши,
	достойно за сражавалите се със боговете.
@	От „Одисей“, Алфред Тенисън
P$
E$


>	Първа част
>>
	_Кохел, Ранното лято на 1902_
	В планинската хижа момчетата пееха Шуберт. Наобиколили широкото огнище с буен летен огън, те стояха по двама — тенори, баритони, басове — вперили очи в партитурите, преписани от едного за всички. Вътре момчетата пееха „Wie schön bist du“ и гласовете им чертаеха отчетливи паузи. Ниските тонове напояваха нощта със сладост. „Wie schön bist du“, пееха те. „Колко си красива…“ Ела обаче не беше с тях; не беше вътре и не пееше. Стаена под балдахина на дърветата край хижата, тя стоеше облегната на стар бряст, обрасъл с гъст бръшлян. Тъмнозелени листа се сплитаха в къдриците й. Вдигнатото й лице търсеше неговото, отново и отново.


>>	Първа глава
>>	Планинската палитра

	_Кохел, ранното лято на 1902_
	Присвила очи във въздуха с цвят на роза, Ела спря и се заслуша. В сън наяве ли го чува? Облегна велосипеда на близкото дърво и застина неподвижна, напрегнала слух да долови подсвиркването. Вятърът разлюля туфите синчец, порозовели в ранната светлина. Към пладне щяха да станат лазурносини, на свечеряване — да потъмнеят като индиго. Не се чуваха обаче нито стъпки, нито звук от свирка. Той сигурно се криеше зад нея, подсмихваше се. Ела се обърна с надеждата да го зърне. Видя само овала на хълма със слънчеви склонове, изпъстрени с лавандула, и дипли мъх сред скалите. Добре. Денят не се побира в някакво подсвиркване. Тя разположи краката на триножника между мъхнатите еделвайси. Слънцето се издигна, обагри въздуха в кайсиево и цветовете на деня изпълниха съзнанието й. Не оставиха място за ослушване. Най-сетне можеше да заработи.
	Отвъд каменистия хребет снопове светлина превръщаха водите на Кохелзее в гладък бял поднос. Езерният бриз облъхваше бреговете, прокарваше гребен през червените ясписови жилки по скалите и повдигаше ръба на жълтата й шапка. Тя завърза панделката по-здраво под брадичката си и прихвана с кламер листа за скициране. Искаше да улови контраста на облаците, впримчени между две черни възвишения над сияйното езеро. Не смяташе да очертава върховете на хълмовете. Щеше да ги изобрази като диагонални граници, удържащи нещо въздушно и ефимерно. Облаците също щяха да останат без точни контури. По-скоро реещи се, безтегловни празнини. Облаци мехурчета. Не, и това не. По-безформени. За миг й се стори, че очите я подвеждат; не успяваше да улови облаците — как бавно се издигат, вплътняват се, после изтъняват полека. Ушите й, обхождащи склона и тъмната гора, не чуваха никакво подсвиркване.
	Светлината помръкна и късният следобед погълна облаците. Тя нави листа, прибра въглена в тенекиена кутия и избърса почернелите си ръце в тревата. Свали престилката през глава, обърна я наопаки и я сгъна спретнато. Прибра внимателно жирафските крака на триножника и го сложи в платнена чанта. Метна раницата си на гръб и подкара велосипеда към хижата. Оглеждаше се постоянно. Никакво подсвиркване.


	Трапезарията с тъмни греди пустееше. Ела зае обичайното си място до масата точно когато другите нахлуха вътре — гръмогласни и шумни с чашите, водата и сребърните прибори.
	— Габриеле! — подвикна някой. — Цял следобед не те видяхме.
	— Госпожица Мюнтер! Неуловима както винаги! — подсмихна се друг.
	— Бях край езерото. — Ела се обърна към момчето до нея. — Професор К. беше ли с вас?
	— Не знаеш ли? Отиде на гарата да посрещне съпругата си. Идва от Мюнхен.
	Сърцето й се сви. Не, прииска й се да възрази. Не, не… Момчето сигурно се е объркало. Или тя не е чула правилно.
	— Съпругата му ли?
	Ела смачка салфетката.
	— Ще остане тук до края на лятото — ухили се Донкер от другия край на масата.
	— Зрител — намигна Палме.
	— Винаги може да се разчита на професор К. — Мюленкамп избарабани по масата.
	Ела се извини и стана, макар че госпожа Пунтел още не бе започнала да сервира супата и говеждото. Изкачи тежко стълбите и тръгна по тесния коридор. Едната й ръка закриваше устата, пръстите на другата се впиваха в дървената ламперия на стената. Ела влезе в стаята си. Пребори се с желанието да се разридае и легна. Зави се презглава със студената бяла покривка. Заплака. Силата на една-единствена дума я бе променила.
	Съпруга. Той имаше съпруга, а тя, Ела, не беше жената отпреди минути. Тогава бе момиче, наострило слух да чуе възлюбения си; момиче, избрано от велик мъж; момиче, за което този мъж би пожелал да се ожени. Сега бе глупачка. От няколко седмици — не, по-отдавна — е целувала семеен мъж, мъж със съпруга. И не само го е целувала. Била е готова да му се отдаде изцяло. Почти се бе случило. Тя искаше да се случи.
	Всъщност допуснатата грешка не я учудваше. Открай време не знаеше как да се държи с хората. В краткия й досегашен живот достатъчно глупости, неловки и срамни гафове, неправилни преценки. Дори като ученичка усещаше колко е непригодна; почти не излизаше с други момичета, рядко участваше в игрите им. Не знаеше как да се смее, да се шегува, да си шушука с тях. Не знаеше, че е самотна.
	Страховете й се потвърдиха през един дъждовен следобед. Помайваше се в дневната и подслушваше.
	— … Защото на Ела нещо й има ли, мамо? — позна гласа на Еми. — Може да говори, да… Само дето непрекъснато е мрачна. Според мен нещо не е наред. Подай ми синия конец, моля.
	— Баща ти мислеше, че като тръгне на училище, ще излезе от черупката си… Но, да, затова я водя на доктор. Баща ти обаче смята… — Майка й замлъкна. — Ела? Ти ли си, миличка? Седни тук, при мен и сестра ти.
	Не каза на никого какво е чула и не помнеше да е посещавала доктор. Думите „нещо не е наред“ обаче отекваха в ушите й с години.
	На осмия й рожден ден баща й подари комплект въглени и дебел скицник. Подаръкът я смути. Очакваше обичайната нова рокля от мама и книги от Еми и Карл. Не знаеше обаче какво да прави с въглените.
	— Тези моливи са вълшебни — баща й я вдигна в масивния си скут. — Кажеш ли им, ще проговорят. Погледни дървото до портата. Или пътеката към къщата. Смело ли е дървото? Усмихва ли се пътеката? Упорита ли е къщата? Накарай моливите да ни покажат какво виждаш.
	Отначало Ела не разбираше какво показва върху хартията. Въгленът обаче стоеше удобно в ръката й, сякаш черната пръчица е допълнителен пръст, живее успоредно с другите и е добре сработен с палеца, показалеца, кутрето. Разбираше едно — с въглена в ръка говори някак.
	Известно време рисуването изглеждаше приятно като приятелство. Тя се заемаше с него, все едно отваря врата на стая, където може да се разхожда сред форми и образи. Направляваше пространството като хореограф на танцова трупа. Застани така, казваше на права линия, прегърнала я през рамо. Или: „Наведи се тук“. Не използваше обаче думи. Работеше ли, бе недосегаема дори за собственото си съзнание. Докато срещна професор К., разбира се. Тогава допусна грешката.
	Тя изрита обувките си. Глупачка! Отметна завивките. Глупачка! Той бе с повече от десет години по-възрастен от нея; уважаван мъж, изключително привлекателен, ненадминат. Защо да няма съпруга? Хората казват, че мъжете се възползват, но виновната бе тя. Не знаеше как да приема вниманието му. Каква ли суета я бе подтикнала да се помисли за заслужила интереса му? Точно тя! Очите й се насълзиха и Ела стисна клепачи. Беше си въобразила, че ако му позволи да я целуне, той ще се ожени за нея.
	Колко много бяха целувките! Помнеше три в Мюнхен. Всъщност тъй често беше съживявала наум тези първи нощи, че изпитваше колебания. Все пак може би бяха три. След лекциите, когато дъждът ги застигна на път към трамвая. И още две идната вечер. После в деня точно след началото на летния семинар в планината, когато тя падна от велосипеда — и това се брои. Не беше истинско падане, разбира се, по-скоро бавно накланяне към пътя. Накрая стъпалото й се хлъзна върху камък и тя седна тромаво на земята. К. остави колелото си легнало и дойде да й помогне. Топлите му устни докоснаха изжулената й кожа. През онази нощ целувките му досягаха най-изпълнени със смисъл места. Седем, доколкото си спомняше. Понякога е трудно да се установи къде свършва една целувка и започва нова. Пръстите й не бяха забравили и досега долините по гърба му под ризата.
	Следобед на другия ден обиколиха езерото с колелата, за да рисуват на открито. В далечния край, скрити от останалите студенти, се целунаха пак. После той скочи от тревата и подкара бързо към лагера. Тя се притесни, че не му е приятно с нея. Навярно я мисли за наивна. Снощи всъщност — толкова глупаво, като се замисли сега — му позволи да я изведе навън, докато другите пееха. Далеч зад хижата под тежките сенки на брястовете, той я прегърна крепко и я целуна — колко? — единайсет пъти. Или дванайсет? Облегната на дървото, тя усещаше тялото, хълбоците му, притиснати в нейните. Усещаше как нейното тяло се стопля и омеква. Позволи му да погали гърдите й през блузата, удивена не само от удоволствието от ласката, но и от своята дързост. Тръгна след него по тъмните стълби към стаята му, изпълнена с желание да го приеме в себе си и да го задържи там. Когато вдигна резето и вратата се отвори обаче, тя долови колебанието му и се отдръпна. Да се отдадеш на мъж по този начин не е леко решение. Все пак той е неин учител. И освен разговорите за изкуство, почти не го познава. Майка й — ако беше жива — щеше да се ужаси. Дори Еми не би одобрила. Тя обаче го желаеше.
	Ела избърса бузи с широкия подгъв на блузата си.
	— Не се дръж като гъска.
	Макар изречени гласно, думите изглеждаха недостатъчни.
	Общо двайсет и пет. По една целувка за всяка година от живота й. Беше се влюбвала и преди в женен мъж, неверен мъж. Перлена светлина се промъкваше през единствения прозорец на спалнята с висок таван.
	Дъските в коридора проскърцаха жаловито. Ела се зави презглава с одеялото. Олга не биваше да забележи, че е плакала.
	— Пак ли те боли зъб? — Олга седна на ръба на леглото.
	От първия ден следваше Ела по петите, когато излизаха да рисуват навън. „Толкова си талантлива!“, каза й веднъж, без да очаква ласкателство в отговор. Ела не би могла да го даде.
	— Малко. Ще ми мине.
	— Хапни нещо. Кнедлите на госпожа Пунтел бяха сочни.
	— Не мога да сляза долу.
	— О, да. Знам какво е зъбобол. В Москва ходих на… как го наричате… зъболекар да ми го извади зъба. — Олга отвори уста и пъхна показалец вътре. — Стой тук. Ще ти донеса супа.
	Тя избърса пръст в широкия си хълбок и излезе от стаята.

	* * *

	Месеци преди да постъпи в новосформираната школа „Фаланга“ Ела нарисува първия си натюрморт с маслени бои. Професор К. хареса жизнерадостните цветове и тя отнесе платното в стаята си в пансиона. Искаше й се родителите й да видят колко се е усъвършенствала. Представи си майка си — набита жена в черна рокля, и баща си с гъстата бяла брада. Какво биха казали те за двайсет и петте целувки? Че на тази възраст би следвало да е по-разумна? Ела се зарови по-дълбоко под одеялото.
	Не след дълго чу стъпките на Олга по стълбището. Носеше поднос със супа.
	— Като се нахраниш и се почувстваш по-добре, слез долу да пийнеш бира. — Олга потупа леглото. — Бирата ще ти помогне да заспиш, а сънят ще излекува болката. Ще те чакам в трапезарията.
	Майчинската загриженост на Олга утеши Ела. Днес не я болеше зъб, разбира се. За разлика от миналата седмица, когато пак бе вечеряла тук, горе. Как обаче ще слуша бъбренето на студентите и ще се пита дали професор К. ще доведе съпругата си? Ела простена. Той имаше съпруга. Имал е през цялото време.
	Едно по-умно момиче щеше да е по-предпазливо. Колко глупаво от нейна страна. Не е дете, макар в тази област да е по-неопитна от много момичета. Дори сестра й, Еми, разговаря с нея. Предупреди я да внимава, защото мъжете понякога искат… Какво? Не уточни. Каквото очакват от своите съпруги ли? Но как би могла да знае Еми, която все си стои вкъщи.
	Ела избърса очи и се изправи. Всъщност се чувстваше поласкана, че сива птица като нея е привлякла вниманието му. Неугледничката Ела, така говореха хората. Ала той бе видял красота у нея. Каза й го — как нещо в душата й я отличава от другите. Тя разбираше, че и той е различен; не като бледните учители в Академията за жени, нито като глуповатите, шумни момчета в гимназията. Беше зрял, уверен, интелигентен, дори с блестящ ум. Мъж, успял да прогледне отвъд свенливата й усмивка. Коя не би се почувствала поласкана? Кой би я обвинил? Тя му беше любимка.
	И все пак може би момчетата не казваха истината. Обичаха да се перчат и да театралничат. Никога не пропускаха случай. Възможно е да грешат, нали? Често се оказваше така.
	След малко тя стана и изяде супата. Навлажни една кърпа на мивката и си разхлади лицето. Среса се, приглади блузата и намести широкия колан върху тънката си талия. Добре. Други имат навик да се плашат от истината, но тя не е възпитана така.
	— Никога не си затваряй очите — неизменно повтаряше баща й.
	Ще слезе долу и ще види. Ако има съпруга, така да е. Поне ще знае.
	Тесните стълби под краката й изглеждаха безплътни, все едно ходеше по следобедните облаци. Краката й се подгъваха под дългата пола. Подносът в ръцете й бе най-стабилната опора и тя притискаше ръба му в хълбока си.


	Гълъбовосивата светлина на ранното лято се стелеше навън поне до девет, но вечерите бяха студени. С гръб към разжарения огън, Олга и момчетата се бяха разположили в полукръг около професор К. Настанен в най-широкото кресло, той бе протегнал стъпала към камината. Обвила коленете му с ръце, дребна светлокоса жена седеше върху табуретка до краката му.
	Професор К. стана и кимна леко на Ела.
	— А! Последният ми ученик. Госпожице Мюнтер, нека ви представя госпожица Аня Чимякина от Москва.
	Дребната жена стана и протегна длан. Ела посочи устата си.
	— Извинете. Боли ме зъб.
	— Седни при нас. — Професор К. махна към пейката. — Обсъждаме финландците.
	Объркана, Ела се смести до пищната фигура на Олга.
	Госпожица Чимякина? Жената в краката му бе „госпожица“ — като нея — а не съпруга, госпожа К. Ела сплете пръсти в скута си.
	— Говорехме за ценността на народното изкуство. — Професор К. се отпусна отново в креслото и се обърна към един ученик: — Чел съм „Калевала“, да. Изданието на финландския учен Льонрот. Най-добрият начин за запознанство с „Калевала“ обаче е посредством музиката. Да чуеш напевите, стрелкащи се като ангелски дуел.
	Очите му спряха върху Ела и тя затаи дъх. Той прибра крака и кръстоса глезени.
	— Но да се върнем на предишната тема. Да, разбира се, народното изкуство от рода на „Калевала“ изразява духа на цялата общност. Изящните изкуства обаче не бива да са национални или политически. Изкуството трябва да изразява най-съкровеното у твореца.
	Момчетата най-близо до камината, които хвърляха съчки в огъня, замълчаха и се обърнаха към него със сериозни, заинтригувани лица.
	— Ето какво ще ви разкажа…
	Прочел „Калевала“, когато учел във Вологда, близо до Северния полярен кръг. Докато четял през една мразовита нощ, у него започнала да се заражда истина — природата на изкуството е изразяване, не подражание.
	— Ние, творците, можем и всъщност сме длъжни да надхвърляме привидните реалности. Да изразяваме същностни идеи, чиста мисъл. — Очите му засияха зад кръглите очила. — Представете си го така, приятели мои. Най-чистото изкуство е музика, съвършена абстракция.
	— Чакайте, чакайте, професоре — прекъсна го Палме. — Ами „Хубавата мелничарка“?
	— Не говоря за любовните песни и баладите, които обичаме да пеем заедно. Те имат съвсем различно предназначение.
	Мюленкамп се изкикоти и извърна поглед от професора.
	— Приятелю, аз също обичам песните на Шуберт. Представете си обаче струнния квартет като разговор между четирима близки приятели. Бетовен, да речем… Фразите, ритъмът, динамиката на звука… Помислете как заедно изразяват духовност. — Той вдигна събраните си шепи и после освободи уловената птица на мисълта. — Не е разказ. Нито пресъздаване. — Очите му се стрелнаха отляво надясно, обхождайки групата. — Прав ли съм? Да? Има хармония, разбира се. Но няма сюжет. Бъдещето на изкуството не е в точното изобразяване на природата. Не, приятели мои. Изкуството ще бъде музика за окото, абстрактно и експресивно.
	Ела погледна към Олга. Като нея, и тя бе сплела ръце; пръстите й стискаха полата. Съвсем леко Ела я докосна с лакът. Когато се върнат в стаята, непременно щеше да я попита какво мисли за новите идеи на професор К. Едва ли й бяха допаднали.
	— Професор К., не разбирам — призна Шнайдер. — Казвате, че картините ни не бива да изобразяват… хм… купи с плодове и залези. Така ли?
	— Млади господине, прозорливостта ви заслужава възхищение. Да, някой ден навярно ще се окажете прав. — Той остави тишината да се вплътни в стаята, да се издуе като балон в ъглите. — Изкуството ще бъде чист дух. Без повествование… Без изображение дори.
	Шнайдер се втренчи в ръцете си. Момчетата край огъня се прокашляха. Ела чу колко силно преглъща Олга. Думите на професор К. наистина бяха изумителни. „Никакво изображение.“ Дори Олга го разбираше.
	Професор К. се усмихна на Аня Чимякина, вперила очи в него. После пак обходи с поглед групата — Сократ сред атиняни.
	— Мои млади спътници, трябва да зарежем цветята и плодовете. Изкуството се състои в самото изразяване, а не в обектите.
	Той се облегна назад, та силните му думи да се уталожат в стаята.
	— Професоре — подхвана Мюленкамп, най-възрастният студент — защо тогава сме тук, в Кохел, и се учим да рисуваме на открито? Щом не бива да рисуваме ябълки, рози и хълмове, да бяхме си останали в Мюнхен.
	— Как не, в жегата — засмя се Палме. — Лично аз предпочитам да съм тук с вас, професоре, сред планинската прохлада. И ви обещавам цяло лято да не нарисувам нито една ябълка.
	— Карлхен, ама че си идиот! — скастри го Мюленкамп. — Говорех за символи. — Обърна се отново към професора. — Ако трябва да забравим какво виждаме, какви ще са темите ни? Когато рисуваме заедно, непрекъснато ни повтаряте да се _вглеждаме_. Какво да търсим?
	— Господа — кимна професор К. — и дами, разбира се. Търсете същността на нещата. Вдъхвайте на обекта, пейзажа, фигурата силата на своя дух. Вливайте в предмета качество на своята душа. — Той извади луличка от джоба на късото си сако и я прихлупи в шепа. — Подобно на мнозина от вас, като дете и аз рисувах образи от народните приказки, които баба ми четеше — германски и руски. Все още ги обичам… Как иначе? — Прокашля се, приведе се напред и махна с празната лула. — Въпросът обаче не е _какво_ рисуваме.
	Провокационните му думи спряха времето. Професорът използва ловко паузата. Напълни си лулата от кожена кесийка и започна да натъпква тютюна, държейки учениците си в напрежение.
	От пейката Ела усети землистия аромат на тютюна и вдиша дълбоко. Спомни си мириса на бузите, на брадата му. Спомни си вкуса на целувките му.
	— Въпросът е защо рисуваме? Не какво. Защо! — Той затършува из джобовете на сакото. — Някой има ли огънче за лулата?
	Мюленкамп пръв подаде кибритена клечка. Професор К. заслони пламъка с длан и вдиша, издувайки гръд от усилието.
	— Рисуваме, защото естеството ни е такова. Ние сме емоционални, духовни същества. — Гласът му звучеше отвисоко, пророчески. — Вчера бяхме деца. Рисувахме каквото виждат очите ни. Утре ще рисуваме истината в душите ни.
	Ръцете на Ела се разтрепериха. Сама в стаичката си в Мюнхен лежеше с часове на желязното легло и се взираше в тавана. Откриваше форми и лица в мрежата от пукнатини в хоросана и усещаше как душата й полита към тях, придава им смисъл и живот. Професор К. я привличаше не само с физическия си облик. Той изричаше мисли, които тя не можеше да изрази с думи. Устните й пресъхнаха.
	— Олга — прошепна тя — госпожа Пунтел изнесе ли бирата?
	— А! Младата ни страдалка има нужда от питие — повдигна вежди професор К. — Палме, отиди в кухнята и донеси тумбестата синя гарафа с бира. И соленки, разбира се.
	Ела разбра, че се е вслушвал дори в най-тихото й дихание.


	След почерпката професор К. започна отново.
	— Измислил съм игра преди лягане. Ще участват всички. — Погледна към Ела. — Играта ще ни помогне да виждаме без очите.
	Студентите се спогледаха.
	— Помните приказката за „Хензел и Гретел“, нали?
	Лицата се обърнаха озарени към него.
	— Е, докато рисувахте днес следобед, аз си поиграх на Хензел. Направих пътека от камъчета — твърди, хубави камъчета, не трошички.
	Палме и Мюленкамп се засмяха.
	— Искам да излезете навън и в лунната светлина да откриете накъде водят. Ще търсите пътя с всичките си сетива, не само с очите.
	— Сами ли, професоре? Искате да излезем _сами_ в тъмната нощ? — гласът на Олга потрепери.
	— Госпожице Станукович, не бих ви подложил на такова изпитание. Всеки ще има спътник. — Той сложи купчинка листове върху масата. — Тук съм написал имената ви. Преди да тръгнете, ще разберете кой ще ви съпровожда. — Професорът потри длани и вдигна показалец. — Правилото е едно. Да не говорите, докато вървите. Да оставите сетивата ви да говорят и слушат. Да чувате вятъра. Да усещате планинския въздух. Да попивате духом великолепието на нощта и да долавяте загадките й. Да се слеете с нея. А сега — вървете!
	Настъпи суматоха. Учениците навличаха якета, търсеха наметки. Заразена от вълнението, Ела хукна към спалнята и извади шала си от чекмеджето на скрина: Може би ще остане сама с него, ще му бъде партньорка. Ще поиска да й обясни какво значи тя за него и какво — жената, присъединила се към групата. Несъмнено в сърцето му има специално място за нея, Ела. И все пак ако съществува неудобна истина, трябва да я разбере.
	Баща й никога не се огъваше. Приключенец по природа, той често повтаряше на децата си: „Възползвайте се от шанса. Светът е голям, ще ви намери място“. Надсмивайки се над дребните обиди на съучениците си, брат й и сестра й припяваха думите му, докато простъпката се свиваше плашена в краката им. Те маршируваха из дневната и стъпкваха останките й.
	— Свеетът е голяяям — крещяха.
	Ела не се включваше във веселието, но вътрешно се чувстваше смела. Щеше да изисква светът да й отвори място. Увита в шала, тя зашепна думите на баща си. Слизаше по стълбите и се окуражаваше мислено.
	Момчетата вече се бяха събрали и професор К. им раздаваше листовете с имена.
	— Госпожице Станукович, двамата ще завладеем заедно нощта — подвикна Донкер.
	Олга се разкикоти. Закръглените й рамене се повдигнаха до ушите.
	Вюст и Брумдер станаха спътници. После Палме и Клойвер. Шнайдер и Мюленкамп.
	Ела стоеше сама. Професор К. разговаряше с госпожица Чимякина. Бе приближил лице до нейното, гласът му звучеше приглушен, но остър като бръснач в калъф.
	— Никак не съм изморена, Василий Василиевич. — Госпожица Чимякина сложи ръце на хълбоците си. — Искам да участвам в групата. Госпожицата ще ме придружава. — Посочи Ела. — Вие ще ни чакате тук. Au revoir.
	Тя го загърби и хвана Ела под ръка. След минути Ела излезе в нощта с жената, нарочена за съпруга на любимия й.


	Непосредствено пред хижата започваше ливада и се стелеше чак до необятната борова гора край езерото. Професор К. се помая зад отворената врата. Мъждивите лъчи отвътре разсейваха тъмнината на няколко крачки напред. Той обаче затвори и крехката светлина се стопи в мрака. Пълната до пръсване луна надничаше през плътните облаци, зареяни около нея като кърпа пред лицето на разплакана жена. Нощта ту светлееше, очертавайки пейзажа, ту почерняваше и скриваше от поглед дори краката на скитниците. Ела крачеше полека, приспособявайки се към тъмнината. Отначало дочуваше тътрене на обувки и ботуши пред тях, после нощта замря съвсем.
	Колко интересно се развиваха нещата. Навярно госпожица Чимякина знаеше за целувките и бе решила да накаже Ела, да я отведе надълбоко в мрака и да я остави. Или друго. Е, дребничката наглед Ела беше храбра. В студените нощи, когато момчетата и момичетата от гимназията се събираха на замръзналото езеро, крехката Ела караше кънки току до пукнатината в леда. Не се вливаше в множеството, но и не се отклоняваше. Продължаваше ритмично напред — мъничък сателит в самотна орбита. _По-бързо_, казваше си, _движи се по-бързо_. На двайсет бе отплавала към Америка, придружена само от сестра си, и в Тексас дори беше подкарала стадо говеда с брат си Карл и американската му съпруга Мери. Яздеха коне и се смееха сред прахоляка, който се вдигаше от сухите пътища и покриваше косата и дрехите им. Походът през ливадата в Кохел беше нищо и никаква дреболия.
	Пътеката се отдалечи от уюта на хижата и госпожица Чимякина се присламчи към Ела.
	— Тази нощна разходка не е лесна работа. Не очаквах да е толкова тъмно.
	Ела сложи показалец пред устните си.
	— Госпожице Мюнтер, знам, че не бива да говорим, но… — Тя потрепери. — Никога не съм се разхождала така.
	През тънката памучна блуза Ела усети крехки пръсти да се впиват в плътта й. Допирът я отблъсна, но тя не се отдръпна.
	— Виждам камъните.
	Наистина ги виждаше. В началото професор К. ги бе разположил близо един до друг. Ала когато пътеката излъкатуши по ливадата и стигна почти до дърветата, Ела ги откриваше все по-трудно. Наглед блестящо камъче се оказваше гола пръст или парченце избеляла дървесна кора върху тревата.
	— Чувате ли другите, госпожице Мюнтер?
	Ела сви рамене. Земята излъчваше мълчание през тънките подметки на обувките й. Заизкачваха полегат склон, осеян с грапавини от оголени корени. Госпожица Чимякина се спъна и падна. Едва не повлече Ела със себе си.
	— Извинете. Простете ми, госпожице Мюнтер. Нищо не виждам!
	Приседнала накриво, тя стискаше глезена си.
	Каква досадна жена! Очевидно й липсваше жилавата природа, необходима за играта на професор К. Но Ела не можеше да изостави безпомощната госпожица Еди-коя си. А и не искаше да се скита сама в мрака. Тя подаде ръка на спътницата си.
	— Ще вървим по-бавно и всичко ще е наред.
	Нощта обаче бе станала по-тъмна, въздухът — по-гъст. Не след дълго балдахин от листа се изпречи между тях и луната. След минути Ела не виждаше никаква пътека.
	— Госпожице Мюнтер, изглежда съм си навехнала глезена. Ще седна. — Жената потърка високата си обувка. — Играта не беше добра идея. Василий Василиевич трябваше да дойде с нас.
	Бяха навлезли сред непозната гора, потънала в непрогледен мрак. Никаква форма не издаваше присъствието си; никакъв звук не я насочваше. Влажният въздух подсказваше вероятно, че са близо до възвишението край езерото; достатъчно близо навярно да цопнат във водата и тежките обувки и поли да ги повлекат надолу. Ела не виждаше дори земята под краката си. Не знаеше дали не са спрели до ръба на скала, откъдето една грешна стъпка ще ги запокити в бездната. И все пак трябваше да продължат. Тя закрачи внимателно напред, стъпка по стъпка.
	— Пътеката е тясна. Хвани ме през кръста и ме следвай. Облягай се на мен.
	Няколко минути вървяха в тандем. Присвила очи, Ела се взираше в непрогледната тъмнина. Играта бе провалена. Искаше да изпълнява указанията на професор К., да намира посоката без очи, но как? Безпомощната жена се влачеше, увиснала върху нея. А и докато не уточнеше ролята й, всяко действие щеше да нагарча. Несигурността бе нетърпима.
	— Госпожице Чимякина, отдавна ли познавате професор К.? — попита тя най-сетне.
	— Професор! — Госпожица Чимякина изсумтя и дръпна роклята на Ела. — Да, с Василий Василиевич се познаваме от деца. Братовчеди сме, а бяхме и съученици. — Гласът й се изви пискливо: — О, моля ви, не може ли да седнем? Глезенът ми се подува!
	Преви се одве и стенейки, разхлаби връзките на обувките си.
	Братовчеди. Така значи. И все пак обяснението не успокои Ела. Крехката жена, седнала пред камината, не гледаше професор К. като братовчед. И кавгата им не беше роднинска. Ела се намръщи в тъмното.
	— Хайде, далеч сме от хижата.
	Тя помогна на госпожица Чимякина да се изправи и двете продължиха сред чернота, присъща единствено на дълбините на зимен сън. Явно се бяха залутали из гората. Ела ходеше с протегнати ръце, да не би остра клонка да се забие в окото й или да издраска лицето й. От страх измамната земя да не препъне и нея, тя се хващаше за вейките от двете им страни. Най-затормозяваща бе пълната липса на усет за посока в мрака. Стигнаха до плътен гъсталак. Ела опря един надвиснал клон в дланта на спътницата си и я предупреди да се наведе, за да не й се заплете косата. Мекият мъх под краката им внезапно се втвърди и се надипли.
	— Тук има корен. — Ела опипа земята с върха на обувката и добави с тих, напрегнат глас. — Внимавай да не се спънеш.
	Минаха дълги минути. Всяка стъпка бе коварен хазарт. Най-сетне дърветата оредяха. Младите жени откриха тревисто хълмче и седнаха да успокоят разтуптените си сърца.
	— Не мога да вървя повече, госпожице Мюнтер. Много ме боли.
	Госпожица Чимякина се събу и заразтрива глезена си.
	— Да отида ли да потърся помощ?
	— О, да… Да. Съжалявам, че ви моля… — Госпожица Чимякина се разрида. — Или не! Не ме оставяйте сама. О, госпожице! Какво ще правим?
	Ела обгърна разтрепераната жена с шала си и обходи тъмнината с поглед. Ще се наложи да тръгне сама. Но накъде? Докато се взираше в мрака, вятърът се разшета и преподреди небето. Луната просия отгоре и Ела зърна позната горичка. Под същите брястове отвъд хижата бе целунала професор К. единайсет пъти.
	— Разбрах къде сме. Не е далеч. Ще успеете. — Тя хвана жената за ръка и я дръпна да стане. — Облегнете се на мен.
	Накара госпожица Чимякина да я обгърне през рамо и опрели хълбоци, двете се заолюляваха между дърветата.
	Вятърът задуха по-силно. Плътни облаци минаваха един след друг пред ниската луна. Светлината чезнеше и помръкваше заплашително. Зърнеха ли очертание на дърво или храст, светлината се разтваряше в по-дълбока чернота и ги оставяше по-слепи отпреди. Сигурна в посоката, но не в терена, Ела пристъпваше предпазливо, напрегнала слух. Очите й сълзяха от безплодното взиране. Тогава, право напред, забеляза мътно сияние върху земята.
	От приглушената светлина я лъхна мирис, влажен и цветен, все едно красива жена влиза в стая и уханието оповестява прелестта й. В далечния край на бледото пространство дребни бели форми улавяха лунните лъчи. Намираха се в лунната градина на госпожа Пунтел, чиито широки бели лехи служеха за нощни пътепоказатели към кухнята. Едрите китки на хортензиите и кичестите божури просияваха като лампи при всеки досег с лунната светлина. Бледи рози, лилии и синчец се надигаха до коленете им. Заскрежени туфи здравец, маргаритки и камбанки проблясваха сред вълни от белолиста функия.
	Зад лехите професор К. и другите седяха мълчаливо.
	— Василий Василиевич! — извика госпожица Чимякина.
	Професорът обаче тръгна към Ела.
	— Слава богу — рече той.
	— Госпожица Чимякина пострада.
	Професорът свърна към крехката жена и я прегърна през рамо — внимателно, грижливо.
	— Нощта беше твърде тъмна за разходки. — Палме натъпка юмруци в джобовете. — Момичетата не биваше да тръгват сами.
	— Не знам защо изобщо се съгласихме — промърмори Мюленкамп.
	— На мен разходката ми хареса. — Донкер пристъпи към госпожица Станукович.
	— О, да, професоре! — възкликна Олга. — Страхувах се, но хер Донкер беше чудесен! Наистина виждахме без очи.
	Донкер докосна ръката й.
	— Мисля, че тази вечер всички научихме по нещо, професоре — Вюст стана от земята и си изтупа панталоните.
	Професор К. се обърна към върволицата ученици зад него.
	— Значи от играта е имало полза.
	Същата нощ Ела спа неспокойно. Краката й се свиваха на пристъпи. Насън тя се протягаше сляпо в тъмнината и стъпваше нескончаемо върху повърхност, отказваща да я задържи.


	На сутринта Ела разпъна триножника върху едно тревисто хълмче в далечния край на езерото, където избуялият жълт синап опасваше в рамка лъчистата вода. Предния ден пейзажът бе приповдигнал духа й. Днес сърцето й тежеше като олово.
	Нощната разходка бе приключила зле. Въпросите около Чимякина бяха останали без отговор. Защо професор К. се държеше толкова неразбираемо, не като мъжа, разговарял с Ела, разхождал се с нея, целувал я, докосвал я… Навярно госпожица Чимякина бе нещо повече от братовчедка. Възможно е да се ожениш за братовчедка. Един чичо на майка й го бе направил. В началото на вчерашната нощ Ела се бе почувствала изпълнена със смелост. В края нервите й бяха обтегнати, увереността — накърнена.
	Смутът в душата й бе в разрез с блестящия пейзаж пред нея. Силното слънце изваждаше наяве най-синьото синьо от водните дълбини. Дивият синап излъчваше жизнерадост в очакване на есенния си растеж край високото планинско езеро. Жълти цветчета трептяха върху тънките клонки по жилавите стъбла, непоклатими пред резките повеи на бриза. Такъв ден не бива да се прахосва! Ела изпразни раницата и тръсна къдрици. Щеше да намери сили да загърби тревогата и да започне да мисли в цветове, чисти или преливащи — жълто със зелено, синьо и червеникаво лилаво. Щеше да се потопи в работата. Рисуването е възстановителна и оживителна напитка.
	Синапът и езерото щяха да съставят здравата основа на картината й; зеленината на надвисналите листа и червено-виолетовите анемонии вляво очертаваха триъгълник, по който окото се плъзва нагоре и обратно. Под слънцето, издигащо се по небосклона, Ела се вглъби в работа. Понякога смесваше по два-три цвята, друг път изстискваше от тубичката направо върху картонената палитра, за да използва непримесена боя. Искаше да остави ясни линии върху платното, да му вдъхне жизнената чистота на пейзажа, изтъкан от смайващо силни цветове. Съсредоточена, тя заглуши дрънченето на спомена за разходката под луната, за вкопчената в нея жена, към която не можеше да изпита нито приятелство, нито безразличие; за хладното и объркващо отдръпване на професор К. Постепенно се успокои и хватката, потискаща духа й, се разхлаби.
	Обядва сред тишина. Госпожа Пунтел бе опаковала сандвичи с две вкусни сирена и черен хляб с пикантна горчица, зрели праскови и тъмен шоколад. Ела си носеше манерка вода от кладенеца до хижата. Намери заслон под стари лиственици в края на горичката, опасала езерото, и изяде сиренето и плодовете. Чуваше само кроткия плисък на водата в зеления бряг, обрасъл със синап. Натежалият въздух се изпълни с влажното ухание на планинските растения зад нея. Тя полегна настрани върху топлата трева и подпря глава върху платнената си чанта. Отпусна се в гнездото на дрямката. В мъглявината на съня слънцето сгорещи гърба й и я уви в плътно одеяло. Опита да отметне топлата завивка, но се оказа, че до нея се е сгушил мъж. Ръката му я обгръщаше; дланта му лежеше до гръдта й.
	— Не се събуждай, приятелко — прошепна той.
	Ела усети тежестта на ръката му, повдигането и спускането на гърдите му в ритъм с нейното дишане. Стресната от близостта му, тя се изправи и отстъпи настрани, където кичести папрати се издигаха над горската пръст, покрита с кафява дървесна кора. Приклекна сред тях и си приглади полата, за да се успокои.
	Сякаш е господар дори и на планинския въздух, професор К. се изпъна по гръб и сплете длани под главата си.
	— Планинското лято е същинска лъчиста икона, окъпано в злато и лазур. Усещате ли го, госпожице Мюнтер? — Той вдиша дълбоко, все едно иска да изпие до дъно следобедния въздух. — Добре ли ви вървеше работата днес?
	Гъвкав като котка, професор К. се изправи с едно движение и застана пред триножника й, прислонен в сянката на едно дърво, за да не го обжари яркото слънце.
	— Цветовете се преливат чудесно! — възкликна той. — Какво прекрасно жълто! Това е синапът, нали? Резките с нож са доста сполучливи. — Гласът му бе плътен и силен, призив на планински рог. — Виждам как вятърът полюшва цветовете. И синевата на езерото е красива. Почти сте уловили естеството му.
	Сгушена под зелено-черния балдахин, Ела трепереше. Неочакваната му поява, толкова близо в съня й, всяваше смут в мислите й. Как да я разбира след странната вчерашна нощ и все още неразплетената загадка със съпругата? А и думите му сега звучаха като похвала към отличил се ученик. Нима не значеше нещо повече за него? Ела не знаеше как да отговори, какво да очаква.
	— Вие сте истински творец. Ценя ви високо. Макар и млада, мисля си, че няма какво да ви дам. Освен да пазя таланта ви и да не допускам в него да се промъкне фалш. Собствената ви душевност трябва да ви води. — Той взе ножчето й и изстърга боята. Наведе се да го избърше с престилката й, разстлана върху тревата, и го пусна между диплите й. Изправи се и пристъпи към паравана от папрати. Погледна я остро право в очите и заговори с дълбок, настойчив глас: — Не е справедливо! Никак! Госпожице Мюнтер, чуйте ме! Светлината на душата ви ме заслепява. Моля ви, повярвайте ми! Времето ни заедно, когато говорехме за свободата на духа, е безценно за мен. Като творци ние с вас разбираме, че обичайните условности и ограничения на света не бива да имат власт… Сигурен съм, че разбирате. Вие и аз… ние…
	— Госпожица Чимякина съпруга ли ви е, или братовчедка?
	Ела излезе от сянката на гората. Вирна брадичка. Той се върна до триножника й; раменете му се изопнаха, на врата му запулсира вена. Взе тубичка с боя, сетне друга.
	— Какво противно зелено! — Замахна с ръка и помете тубите с боя от палитрата. — Никога не използвайте този цвят!
	Ела отстъпи назад в сянката. Резките му думи издигнаха трънлив храсталак помежду им.
	През преплетената растителност той подвикна, сякаш да прокара пътека:
	— Госпожица Чимякина ми е братовчедка. Познавам я от дете. Учихме заедно в университета. Сближихме се. — Продължи с по-тих глас: — Но, да, тя е и моя съпруга.
	Ела залитна. Посегна назад и намери опора в грубите грапавини на един дървесен ствол.
	Професор К. закри лице с длани. Дългите му пръсти притиснаха очите.
	— Госпожица Чимякина е от аристократичния род на прапрабаба ми. Би било унизително да носи името ми. Това е обичай в Русия. Вие не знаете, разбира се. — Той прекоси поляната помежду им. Спря на няколко крачки от Ела и застана неподвижно, с вдигната глава. — Госпожице Мюнтер, не биваше да се възползвам от младостта ви. Сгреших, че предадох съпругата си. И все пак не съжалявам за споделените ни моменти. Приятелството ви ме озари с радост. Привързах се към вас, макар да нямам право.
	— Госпожица Чимякина?
	— Съпругата ми не знаеше нищо за приятелството ни. Снощи постъпихте благородно. Тя ви е благодарна. Аз — също. — Отново пристъпи към Ела. — Бракът ми… Мислех, че е възможно да сме тук заедно. — Издиша шумно и притисна очи с длани. — Беше химера, фантазия. Сбърках…
	Той замълча. Ела също не можеше да продума. В гърлото й се надигнаха сълзи. Не им позволи да се излеят.
	— Госпожице Мюнтер, умолявам ви да ми простите. Кажете поне, че можем да творим заедно. Вече няма да отваряме дума за близостта помежду ни.
	Гласът й — когато най-сетне успя да проговори — прозвуча изтънял, все едно въздухът не намираше излаз от гърдите й:
	— Ваша воля.
	Но какво да прави с камъка, натежал у нея? В кой джоб на полата да го побере?
	Мълчаха. Щурците бяха стихнали в слънчевото пладне. Професор К. погледна към блесналата вода.
	— Невъзможно е да останем заедно тук. Чувствам се… неудобно. Не мога да оставя студентите, нито да изпратя жена си обратно в Мюнхен. — Пак я погледна, загърбил платното с противния колорит. Гласът му бе тих, в съзвучие с плисъка на водата по тревистия бряг: — Госпожице Мюнтер, умолявам ви да напуснете Кохел. В Мюнхен ще намерите други учители. Простете ми.
	Той вдигна колелото си от земята и го подкара. Пътеката свърна край езерото и професор К. се изгуби от поглед.
	Ела пристъпи към вещите си, разпилени по поляната. Наведе се да вземе престилката и ножа. Понечи да ги прибере в раницата, оплете пръсти в ремъка и изпусна ножа върху тревата. Двайсет и петте целувки бяха безумие. Позволила ги бе от наивност, броеше ги от глупост. Изгубила беше посоката заради тях и бе паднала в капана на фантазията за духовно сливане. Сега той настояваше да напусне планината, уроците, него. И съпругата му. Очите й се напълниха със сълзи. Принуди се да седне.
	След време успя да си наложи да събере тубите с боя, разхвърляни върху тревата. Запокити смарагдовозеленото в езерото.


	Следващото утро бе сиво и дъждовно. Господин Пунтел докара каруцата до вратата на хижата. Палме натовари тежкия пътнически сандък, куфарчето и раницата на Ела. Клойвер ги овърза и ги покри с брезент. Качи велосипеда й в каруцата. Стиснала ръката на Ела, Олга редеше съвети:
	— Не давай на зъболекаря да ти извади веднага зъба. Накарай го да ти предпише компреси за челюстта и билки против възпалението. Ще се почувстваш по-добре и се надявам да се върнеш при нас. — Стисна дланта й. — Ще ми липсваш, приятелко.
	— Олга, забравяш, че баща ми беше зъболекар. Няма да позволя да ми извадят зъба.
	— Ето, вземи носната ми кърпичка. За да се върнеш!
	— Да, добре… Не обещавам.
	— Трябва! Ще рисуваме заедно. Ще ме научиш да карам колело.
	Скрита под чадъра, Ела седна на пейката до господин Пунтел.
	— Довиждане, Олга. Довиждане, момчета. Наесен може да се срещнем в Мюнхен.
	Палме махна с ръка.
	— Дано зъбът ти мине бързо.
	— Лек път! — подвикна Шнайдер.
	Ела им махна в отговор. Господин Пунтел тръсна юздите и конете тръгнаха по хлъзгавия планински път.
	В мрачното фоайе на гарата в Кохел Ела си купи билет и изпрати телеграма на сестра си:
C>
	Скъпа Еми,
	Идвам в Бон. Ще пристигна с късния влак в неделя. Ще ми подготвиш ли легло? Не ме посрещай. Ще поостана при теб. Зет ми няма да възрази, нали?
@	С обич, Ела
C$
	Върху плътния слой прахоляк по стъклото в купето Ела нарисува с пръст лице, кръгли очила, заострена къса брада. Целуна пръста и изтри стъклото с длан. Избърса ръка в носната кърпа на Олга, сгъна я спретнато и я прибра за спомен в джоба на полата си. По пътя се унасяше в дрямка, пъхваше в просъница ръка в джоба и я напипваше там.


C>
#	Галерия
#	„Габриеле Мюнтер рисува в Калмюнц“, 1903
#	Василий Кандински
#	Масло върху канава
#	23х23
#	Галерия „Ленбах“, Мюнхен
#	Дарение от Габриеле Мюнтер

	В тази експресивна композиция Кандински представя творец по време на работа. Художничката Габриеле Мюнтер е изобразена с гръб към наблюдателя — позиция, която по-късно и двамата пресъздават в последователни творби. Тази по-ранна картина на Кандински не е реалистична — отсъстват значими детайли — но се отличава с метафорична дълбочина.
	Вглъбена в работа, Мюнтер е пред триножник с малко платно. Стои леко вляво от центъра на картината, върху морава, покрита с есенни листа под оголели дървета. Топлите цветове на листата са в контраст с наситеносиньото на престилката й. Мюнтер гледа към това, което рисува — група къщи зад каменни стъпала и ограда. Селцето — старинни къщурки на заден план в картината — е изобразено в златисто, жълто-кафяво и охра.
	Платното се отличава със силно напластени свободни диагонали от двете страни на вертикалната фигура на художничката. Повече внимание е отделено на светлината и атмосферата, отколкото на подробното изобразяване на сградите, дърветата и човешката фигура.
	Картината излъчва енергия и плам.
@	Й. Айхнер
C$


>>	Втора глава
>>	Маси и столове

	_Бон, средата на лятото на 1902_
	Макар и с крайна неохота, налагаше се да съчини лъжа.
	Ела дойде полека на себе си под колосаните завивки на Еми. Обърна се по корем. Мнимият зъбобол, заблудил студентите в Кохел, не би подвел сестра й. Тя щеше да настоява Ела да отиде на преглед тук, в Бон, а начинанието несъмнено щеше да я изобличи. Еми щеше да я обвини в прибързаност и да я укори, задето е предприела далечното пътуване заради толкова несериозно състояние. Да, зъбоболът отпада. Дали да не каже на Еми, че курсът е бил неудовлетворителен? И преди бе прекратявала уроци, защото вместо да я изправят пред предизвикателства, учителите се държаха твърде снизходително и покровителствено. Ами ако през есента реши да се върне в Мюнхен и да поднови заниманията? Възможно е да пожелае да се върне.
	Все нещо трябваше да каже на Еми. Но не истината.
	Глупачка! Падна в мрежата на романтично увлечение като вятърничава ученичка! Кой не би останал поласкан обаче от вниманието на изтъкнат и влиятелен мъж? Дори сега — за неин срам — продължаваше да желае забранената му любов. Едно пътуване с влак бе достатъчно да утаи обидата от ненадейното напускане на Кохел и да я сгъсти в сладостен сироп от копнеж.
	— Срещнах мъж… — прошепна тя във възглавницата и се обърна настрани.
	Сви колене и усети как топлата болка в слабините пулсира и обзема тялото й. Не след дълго обаче дребничката фигура на госпожица Чимякина измести образа му и Ела се замята да пропъди бръмналите стършели на мислите. О! Той я бе подвел! Негова бе вината. Женен мъж — беше я измамил. Учител — беше се възползвал от нея.
	Да, но тя го насърчаваше. Искаше го.
	Попаднала във вълнуваща драма, ала засрамена от оплетените си чувства, Ела стана жертва на объркан възел от самообвинения, мечтание, гордост, отвращение и заблуди.
	Не биваше да казва на Еми.
	Дълго преди края на детството им — белязано за нея от смъртта на майка й — Ела бе разбрала, че успехът на всяка млада жена се измерва с вниманието на привлечените подходящи ухажори. Внимание, водещо до брак. Очакваше да е като другите момичета, включително Еми. Когато времето за сватосване настъпи обаче, за пореден път се сблъска с неподозирана липса. Преди майка им да се разболее, към Ела прояви интерес синът на един пастор. Младият мъж изучаваше теология и двамата се разхождаха под ръка под разлистените дървета. Телата им оставаха хладни като нощния вятър помежду им. Ела се страхуваше да каже на сериозния млад човек, че е спряла да посещава църковни служби и нищо не я влече към неговата „вяра“. Какво бъдеще би имала в ролята на пасторска съпруга? Да организира женски сбирки, елегантно да сервира чай, да спазва грижливо ритуалите, придружаващи всяко раждане и смърт? И най-лошото — той нямаше въображение; за него доктрината не оставяше място за вдъхновение. Как да продължат напред? Да, тя искаше уютен дом, но той й предлагаше гнездо, по-скоро бодливо, отколкото топло. Не се виждаше да гради живот с него. В крайна сметка той също изгуби интерес и призна, че ще поиска ръката на момиче от Кьолн, с което води кореспонденция.
	— Обиди ли го някак? — попита я Еми.
	— Просто не му подхождах. И беше твърде обикновен.
	— Какво му е лошото на това?
	— Не отговаря на желанията ми.
	— О, Ела. Иска ми се да се спогаждаш по-добре с хората.
	— На мен не ми се иска. Никак!
	Почти година по-късно Ела се сдоби с втори обожател; темпераментен студент, чиито седмични уроци по пеене се провеждаха час преди нейните. Красив и популярен, той я изпрати няколко пъти до дома й. Флиртуваше по целия път, но Ела се чувстваше на тръни. Бурната му природа я сковаваше; шегите му я объркваха. Не можеше да се храни в негово присъствие и се терзаеше, когато неотложна телесна нужда я принуждаваше да се оттегли с вежливо извинение. Другите момичета се носеха с лекота и грация из чистите води на общуването; тя газеше сред тинята на обраслите с тръстика брегове. След известно време той също спря да я търси.
	Ела се чувстваше най-добре в тясната спалня, приспособена за рисуване. Еми я упрекваше.
	— Положи усилие! Няма да намериш съпруг в туба с боя. Мама вече я няма, налага се да бъдеш по-общителна. Знаеш, че и тя би го искала.
	Ела нямаше представа какво да отговори. Усамотяваше се при платната в тихото ателие.
	Искаше да има съпруг, разбира се. Знаеше, че _трябва_ да иска. Еми го натякваше достатъчно. Според нея талантът на Ела се нуждаеше от социален излаз, за да се превърне в предмет на мъжко одобрение. Всеки посетен курс бе възможност да привлече ухажор. Мъжете, с които се срещаше обаче, не значеха нищо за Ела. Тя предпочиташе да рисува; радваше се на самотата и още по-силно — на свободата, необременена от разговори и очаквания. Купи си нов „Кодак“ и намери извинение да стои настрана от танцуващите момичета и младежи.
	— Криеш се зад това нещо — отбеляза Еми.
	— Не — отвърна Ела. — Виждала си снимките ми. Имам дарба. Остави ме на мира.
	— Трябва да излизаш повече.
	— Не съм като теб, Еми!
	— Да не споменаваме разноските за курсовете. Сигурна ли си, че искаш така да похарчиш наследството си?
	Ела не можеше да й обясни. Не ставаше дума само за учене. Тя усещаше нещо неназовимо. Искаше, ала не успяваше да го изрече. У нея се надигаше нещо и се стремеше да излезе навън.
	През същата есен Ела напусна дома. Замина да учи в Женската академия в Мюнхен. Далеч от постоянното наблюдение и неодобрение на сестра си, можеше да прави каквото обича. Обичаше да рисува и да скицира. Мислеше, че ще заобича и скулптурата. Не след дълго обаче Академията я разочарова. От нея не очакваха много. Никой не смяташе, че е способна на нещо съществено.
	„Помниш ли Фредерика Шлоймер?“, писа й Еми тогава. „Отвори малък магазин за шапки точно зад гарата. Ще те наеме, ако пожелаеш. Да говоря ли с нея?“
	Ела натъпка писмото под портфолиото. Шапкарски магазин!
	Бе чула за нова школа, наречена „Фаланга“. Поставяли си сериозни цели. Реши да се запише в нея.
	Училището се оказа напредничаво, студентите — интересни. Сякаш почти веднага професор К. вникна в нея. Показваше й скиците си, даваше й книги. Възприемаше я като личност с неповторими мисли и стремления. Каза й, че по майсторство на рисунъка блести сред другите, включително момчетата. Нещо повече — говореше за духа, за душата на изкуството. Идеите му се вливаха в нея. Когато разговаряха, ромолящите й мисли приемаха образ и форма и тя се чувстваше обогатена. Дни след запознанството им усети желание да му доставя удоволствие. След седмици си постави цел — да го удиви.
	Усилието да вижда добре я предизвика. Пълнеше тетрадки с рисунки на един и същ предмет; скицираше отново и отново, за да усъвършенства линиите и да намери средоточието му. Правеше и малки скици с по няколко щриха, и големи експериментални графики. Пробва популярния стил _ар нуво_ и окръглените изображения със светлосенки. Докато работеше, се възприемаше различно, забравяше, че е Ела. Ставаше жест, образ, въздействие. Угаснеха ли лампите в ателието, събираше листовете и отиваше вкъщи да скицира и да трие. Накрая се строполяваше в леглото, размазвайки въглена по хартията.
	Учениците от „Фаланга“ се трудеха денонощно и през цялата седмица; на закрито и на открито. През пролетта професор К. организираше велосипедни излети сред природата, за да поощри учениците да развият художествения си репертоар. Стигнеха ли до многообещаващ пейзаж, слизаха от колелата и разтваряха триножниците край пътя или сред дърветата. Веднъж след изморителен ден другите решиха да се върнат с влака и оставиха Ела и професор К. сами. Дългите им морави сенки се носеха по поникналата нова трева. Ела въртеше по-бавно педалите; той караше пред нея. Тя свърна на един завой и не го видя отпред.
	— Госпожице Мюнтер — чу гласа му; беше облегнал велосипеда си на едно дърво край поточе до пътя. — Елате!
	Нямаше нужда от втора подкана. Седна благодарна и вдигна лице към ветреца. Той свали брезентовата си чанта от багажника на колелото и я разкопча. Настани се до Ела и облегна скицника си върху коленете. С няколко щриха очерта пейзажа пред тях — ручея, къщичките вдясно, обширната поляна, елховата горичка в далечината.
	— Слънцето скоро ще залезе.
	Той остави скицника върху тревата.
	Вместо отговор Ела взе листа и нарисува сенки под дърветата, подчерта склона на полегатата поляна и придаде плътност на къщите.
	Той се усмихна. Сложи листа в скута си и очерта леки щрихи по хоризонта, за да покаже тъмнеещото небе.
	— Трябва да рисуваме заедно — рече, без да вдига поглед.
	— Наистина ли?
	Ела се пресегна и с наклонен въглен затъмни дърветата. Взе листа и го сложи в своя скут.
	Подпрян на една ръка, той протегна длан зад Ела и запълни предния план с молив. Уловена между ръката му и рисунката в скута й, тя затаи дъх. Какво ще последва? Той обаче довърши щрихите и се отдръпна.
	— Виж червения цвят на небето — посочи й. — Чувам го като туба.
	Ела присви очи към хоризонта. Плътни ивици в пурпур, аленочервено, цинобър и кармин притискаха контура на земята; нюансите преливаха един в друг, сякаш всеки цвят има тежест, маса и цел да проникне през твърдата повърхност.
	— Чуй червеното! — гласът му бе дълбок и гърлен. — За мен светът е едно — живопис, музика, цвят, звук… всички са едно. — Сложи длан върху скицника в скута й; размаза въглена, разруши дърветата й. — И ти го чуваш.
	Ела се поколеба.
	— Не съм сигурна.
	— Напротив — отвърна той. — Твоята душа чува каквото чува моята.
	При всеки излет Ела забелязваше как физическата му енергия и ритъмът на изречените от него думи допълват нейните. Възторгът й растеше, първоначалното й страхопочитание се стопяваше. Впуснеха ли се в разговор след уроците, тя забравяше, че му е ученичка. Докато караше колелото в ритъм с него, усещаше какво значи да е жизнена млада жена. Чувстваше тялото си като близък приятел; чувстваше се свързана от главата до пръстите на краката, с удивително крепки рамене, мозък, бели дробове, крайници. С лекота прекосяваше грапавите селски пътища, спираше да си поделят шоколадово блокче от раницата му, да се възхити на сноп светлина върху гнездо от мъх. Стройният му гръб върху велосипеда пред нея бе целият пейзаж, от който се нуждаеше. Когато бяха заедно, забравяше, че са двама души, разделени. Искаше да е тъй близо до него, че да не са двама.


	Сега, в леглото на Еми, чувстваше отново топлината на желанието. Сестра й обаче щеше да се върне скоро от дъното на двора, където по това време обгрижваше зайците и пилетата си, и щеше да започне да трака с тенджери и тигани. Ела щеше да се принуди да стане, да я целуне и да опише най-подробно вчерашното неразумно пътуване. Тя се зарови под завивките и босите й стъпала заритаха по леглото. Мразеше да подвежда Еми, но какво друго да измисли?
	Ще съчини друга любовна връзка — не с професор К., а с мъж, когото Еми е в състояние да проумее, обикновен човек. Ще й разкаже, че го е целунала, после е избягала. Карл Палме ще свърши работа. Ще каже, че е целунала Палме, уплашила се е от флирта и е избягала. Сравнително близо до истината е. Не е нужно да обяснява, че е руснак, учител, женен.
	Докато разказваше, Ела усети как се потапя в художествена измислица и скалъпва история за престоя в планината, съшита от истини без сърцевината им. Обясни, че е флиртувала сред брястовете с Карл Палме, глуповато момче, и едва не го е оставила да се възползва от нея.
	Еми седеше до масата и слушаше.
	— О, Ела — усмихна се тя. — В живота на всяко момиче има по един глупав мъж. Няма страшно. Не биваше да бягаш. Не си дете все пак. Скоро трябва да си намериш съпруг. Две-три целувки са цената, която момичетата плащат. Ще останеш без съпруг, ако не позволяваш да те целуват. Искаш, нали? Да имаш съпруг? Деца?
	— Не съм сигурна.
	— Искаш семейство, разбира се! Но първо трябва да откриеш добър човек. — Еми се приведе и потупа Ела по рамото. — Ще помоля Георг да те запознае с колегите си от службата. Мнозина ще проявят интерес. Сега си разцъфнала. Красива и талантлива.
	— Знаеш, че не съм красива. Никога не съм била.
	— Не изглупявай! Имаш прекрасни очи и мека кестенява коса. О, Ела, ще забравиш бързо случката! Радвам се, че дойде. Георг — също. Искаме да останеш по-дълго.
	След смъртта на майка им Еми винаги държеше дома си отворен за Ела, а домът на Шрьотерови бе гостоприемен, с образцови порядки. Ако Еми бе права, Ела можеше да има същото. Дали да не се запише пак на частни курсове в Бон, макар сериозните школи да не приемат жени? Реши да обмисли предложението на сестра си. Да намери посока, навярно дори съпруг.
	Дни наред игра ролята. Опитваше да мисли както другите момичета. Сянката й опипваше сцената пред малобройна публика — Еми и Георг. Друга Ела обаче се таеше зад кулисите в очакване да дойде нейният ред да се присъедини към главния герой под прожекторите. Докато седеше до масата и белеше картофи или кърпеше, лицето, гласът му, уханието му се рееха току зад нея, до нея. Тя отмерваше щастието си според умението да извика наяве присъствието му. Чувствата боботеха дълбоко като планински поток, изглаждащ сърцевината на пещера с буйната си сила; понякога шуртяха далеч под повърхността, друг път се разплискваха нагоре и тогава трополенето на камъчета върху тенекиения покрив на ума й прогонваше всяка мисъл. Обсебващите чувства я тревожеха, но не дръзваше да ги изрече. Твърде много срам от неблагоразумието й стоеше между наплива от усещания, свързани с професор К., и възможното облекчение от признанието.
	— Напоследък си толкова мълчалива. — Еми вдигна кръжащата в яхнията лъжица.
	Спомена целувките на Карл Палме и Ела се изчерви.
	— Искаш ли да му пишеш?
	Стиснала иглата, Ела поклати глава. Зарадва се, че е издала истината.
	Постепенно Ела свикна с ритъма в дома на семейство Шрьотер. Отмяташе монотонните дни с Еми: пазаруване и готвене, чистене и кърпене. Придружаваше сестра си до заешката клетка и я гледаше как гука на гърчещите се в ръцете й животни и ги целува по муцунките. Една сутрин Еми взе в ръце малко зайче и заобяснява каква окраска има поколението на възрастната двойка. Ела извърна глава с видимо смущение. По-късно Георг се върна от работа и хвана касапския нож. Еми изглеждаше особено доволна, когато два одрани заека се появиха върху дървения плот в кухнята, готови да бъдат изпържени или опечени. Ела наблюдаваше отстрани, изумена как сестра й разграничава целунатото същество от онова, което ще сготви.
	— Аз не бих могла да го направя — рече тя.
	— Ще го правиш — отвърна Еми. — Когато си имаш свой дом.
	Ела се разтревожи. Пречка ли се в къщата? Време ли е да остави сестра си и зет си да живеят спокойно? Присъствието й няма ли да прокъса добре съшитата им близост? Вечер сестра й понякога изглеждаше отнесена и някак тъжна. Прибираше иглите и конците в кошницата и рано-рано гасеше лампите. Ела сигурно притесняваше семейството. Еми и Георг бяха двойка; тя нямаше място там. Да бъде външен човек в живота им обаче затрудняваше и нея. Техните възторзи и безпокойства през летните вечери я задушаваха. Тежеше й да си придава ведър вид, да изпълнява ролята си, да дава принос в чуждо семейство. Веднъж Георг и Еми поканиха съседи. Еми обожаваше момченцето им. Купи му лакомства — сливов и джинджифилов кейк. Ела обаче се чувстваше неловко с детето и се чудеше с какви игри да го забавлява. Следващата неделя Еми и Георг настояха Ела да ги придружи на литургията в старата църква. Георг пееше в хора. После, на път към къщи, той тактично хвана и двете сестри под ръка.
	— Ще вървя зад вас — предложи Ела. — Улицата е тясна за тримата.
	Но нямаше предвид само улицата.
	Имаше и ведри дни. Вечер Георг завърташе съпругата си в ритъма на танца шуплатлер*. Всички пееха заедно народни песни. Веднъж Георг извади концертината си и изпълни „Da unten im Tal“ — швабска народна песен, която бе научил от дядо си. Еми се усмихна на Ела.
	[* Народен танц от Източните Алпи в ¾ такт, при който танцьорите периодично се удрят с ръце по бедрата и ходилата. — Б.р.]
	— Мама щеше да го хареса… Ако бе доживяла.
	Гласът й пресекна и тя сведе глава. Георг прибра инструмента в калъфа.
	Друга вечер той предложи на Ела да й помогне да си устрои ателие на тавана.
	— Нали за изкуството ти е необходима хубава светлина? — настоя.
	Тя отказа вежливо.
	Идната вечер обаче мина по пътеката към задния двор. Зад живия плет Георг режеше дъски. Сред цвърченето на летните насекоми трионът звучеше като басова партия.
	— Какво правиш? — Ела се облегна върху стената на заешката клетка.
	Георг присви очи и намести триона върху линия, очертана с молив върху дървото.
	— Емалине има идея. Чу я. Да развъжда зайци и прочее.
	Остави отрязаната дъска върху тревата.
	— Реших да скова нова клетка за следващото потомство.
	— Не ти ли е неприятно? Да работиш след вечеря, имам предвид?
	— Никак. Радвам се да свърша нещо.
	— Личи си, че умееш.
	Ела потупа с кокалчетата на пръстите си клетката зад нея.
	— Трудът не носи удоволствие, ако не се стараеш.
	— Знам.
	Георг изправи гръб. Духна върху зъбците на триона и разпръсна облак стърготини.
	— Обичам музиката — призна той. — Ако можех, по цял ден щях да слушам музика, да пея и да свиря. Но нямам талант. Вероятно щях да се усъвършенствам, ако като малък бях упорствал. Бях глупак обаче, както повечето момчетии. И мързелив. Мислех си, че музиката винаги ще ми е на разположение.
	Той пъхна триона под мишница и с другата ръка занесе дървеното магаре в бараката зад заешката клетка.
	Ела го изчака да се върне и тръгна след него по пътеката към къщата.
	— Да ми кажеш нещо ли се опитваш?
	— Предполагам — отговори той точно когато първата звезда проби като карфица тъмносиньото небе.
	По-късно в тясната си стаичка Ела се взря отново в нощното небе. Колко далеч бе от предишния си живот; от квартирата в колоритния квартал „Швабинг“, от шумните лудории на учениците по изкуство във „Фаланга“, от другарството и шегите, от резливия мирис на разтворителите, от цвърченето на боята, изстискана от тубичките, от безпорядъка и вълнението на стремежа да сътвориш нещо небивало, каквото само ти виждаш и знаеш. Но не може да се върне. Няма надежда за нея. Защото си няма свое място. Спусна дантелените завеси и си легна.
	На другия ден в парка Ела забеляза майка да вика ужасена момченцето си. Жената първо застина, после се втурна по пътеките. Щураше се и търсеше като обезумяла, крещеше и плачеше. Най-сетне откри детето. Ела обаче не можеше да намери онази друга Ела, която учител от детството й веднъж бе нарекъл „независима“.
	Еми повдигна въпроса за колегите на Георг. Ела извърна глава.
	— Предпочитам да не се запознавам с тях.
	— Защо тогава не започнеш поне да рисуваш? — попита Еми. — Да _правиш_ нещо?
	— Мислиш го за игра. Но не е. Рисуването е сериозна работа.
	— Заемай се с нея тогава, щом е толкова важна.
	Ела обаче не извади нито моливите, нито платното. Раницата й стоеше в ъгъла на стаичката; цветовете и ножовете бездействаха. Дните отминаваха край нея, все едно е камък в пресъхнало речно корито.
	След месец Георг си взе отпуск и тримата обиколиха с велосипеди Идар-Оберщайн. Окуражена от великолепното време, ободрена от движението и в приповдигнато настроение, Ела изпрати на професор К. картичка. Докато вървяха към пощата, обясни на Еми, че се възхищава на учителя си, но го познава съвсем бегло.
	— Има теории за изкуството, съвсем различни от обичайните.
	— Защо не се върнеш?
	— Не… не знам.
	Чувстваше се като размазана картина с напластени цветове — зацапани и протекли.


	Една късна августовска утрин донесе приятен хлад, предвестник на идващите студени дни. Георг се събуди и му се дояде _пикерт_ — селско ястие с картофи, което приготвяше баба му. След сутрешната шетня двете сестри отидоха на пазара за стафиди — необходима съставка. После се помаяха в галантерията и в магазина за прежди, където Еми отнасяше чиле след чиле до витрината, за да види вълната на естествена светлина. Ела седна на един дървен стол, докато младата продавачка и Еми обсъждаха с вълнение теми от рода на степване, обезцветяване и молци.
	— Не се ли застояхме достатъчно тук? — промърмори тя.
	Минаваше пладне, измъчваше я жажда.
	— Не е ли време да тръгваме? — Ела застана до сестра си пред тезгяха.
	Еми вдигна часовника, провесен на кръста й, и ахна. Сбогува се бързо с магазинерката и повлече Ела по Хохщаденринг и сетне по Енденихерщрасе.
	— Не е за вярване! Без малко да забравя! — Тя затича. — Защо не ми каза, че е станало толкова късно?
	— Защо? Къде отиваме? Няма ли да пийнем чай?
	Ела подтичваше след Еми.
	— По-късно.
	По-закръглена, Еми скоро остана без дъх. Двете прекосяваха запъхтени улица след улица; обувките им тракаха по паважа, пазарските им мрежи се заплитаха в полите.
	Не беше характерно за Еми да забрави договорка. Ела обаче предусещаше как сега с часове ще я чака да си шушука с доктора или със свещеника. Каква досада! Да беше си останала вкъщи с книгата! Къде ли я влачи сестра й?
	Еми свърна в една пресечка към тих квартал, засенчен от кестени, и спря пред черна желязна порта. Номер 14, Попелсдорфералее. Ограда със заострени шипове отделяше каменната сграда от съседите. Широки стъпала водеха към излъскана черна врата. Еми вдигна тежкото чукче и го пусна да падне с шумен тропот върху месинговото гнездо.
	— Казва се мадам Юлия Сендрей — обясни задъхана тя. — Влизаме!
	Еми въведе Ела в дълго тъмно антре. От двете му страни се редяха врати, затворени като гробници. Зад едната ивица кехлибарена светлина се стелеше под тежка завеса. Еми дръпна завесата и сестрите влязоха в тясна и сумрачна дневна. Около една масичка седяха трима души.
	— Заповядайте, драги мои. — Завалените думи издаваха циганско потекло. — Чаках ви.
	Ела почти не виждаше очертанията на стаята; стени с плътни тъмнокафяви тапети се издигаха над мокет с тъмни фигури. Дебели кадифени завеси закриваха прозореца в дъното. Над малък хармониум групичка порцеланови жаби обграждаха предмет, наподобяващ човешки бял дроб в стъклен глобус. Върху масата в центъра бе застлана тъмнозелена покривка; ниските, наглед детски столове край нея принуждаваха седналите да се свиват и да проточват шии. Над масата приглушеният ореол на кръгла лампа сякаш придърпваше в орбитата си насядалите край нея.
	Домакинята се изправи властно и посочи първо Еми, после Ела.
	— Госпожо Шрьотер, седнете до госпожа Холцингер. А младата дама ще седне до мен.
	Жената разпери пръсти върху кръглата маса и сведе едрата си глава. Стаята замря.
	— Повеждам ви надалеч от светлия ден.
	Мадам Сендрей се надвеси напред и изгаси лампата.
	Ела не виждаше нищо. Но поне знаеше къде е.


	Не беше първият й сеанс. Няколко седмици след смъртта на майка й, едва шейсет и една годишна, Еми, все още потопена в скръб, убеди малката си сестра да я придружи до покрайнините на града, където една старица в мизерна стая призова духа на майка им. Сеансът претърпя провал. Еми плачеше неудържимо по време на нескопосаните усилия на старицата да се свърже с призрачния свят. После призна, че е чула и почувствала единствено отчаянието си.
	— Нима си въобразяваше, че наистина ще говориш с мама? — попита раздразнена Ела.
	— Аз съм си виновна. Не успях да стоя мирна, за да я пусна.
	Ела се намръщи. Спиритистката имаше пресипнал глас, отвратително отпусната плът и косми по брадичката.
	— Не е това причината — отвърна тя, но не поведе спор.
	Покрусена, насън тя също се взираше във въртопи, заплашващи да я погълнат.
	Сега Ела изправи рамене в тъмното. Известно време седяха в капсула от полутишина, далеч от ежедневната шумотевица по градските улици. Часовникът тиктакаше.
	— Сложете ръце върху масата, приятелки мои, и хванете дланта на съседката си — разпореди мадам Сендрей.
	Пет чифта ръце заопипваха масата. Дебелите пръсти вляво от Ела се плъзнаха по мекия плат и уловиха нейните. Вдясно мадам Сендрей захлупи с едра длан ръката на Ела и сплете пръсти с нея. Стаята застина.
	Скоро мадам Сендрей застена: „Ахххнгаааахнаааа“. Гласът й идваше от стените, пода, масата, отникъде. Зазвуча като гайда, вой от прерязано гърло.
	— Създаваме енергия. Да, о, да, енергията прелива към нас.
	Тя напяваше, ту тихо, ту пискливо, зовеше невидимото.
	— Почувствай светлината. Почувствай светлината.
	Тишината се редуваше със звук. Звукът се стапяше в думи. Думите се стичаха в молитва, жалба, стон.
	— Ела при нас. Ела при нас…
	В душната стая на Ела й се прииска да изкрещи. Не виждаше мадам Сендрей, но усещаше как тялото й се отмята напред-назад в ритъм с напева, придърпва дланта й към себе си и я отблъсква, затиска я върху покривката и я трие в нея. Груб метален пръстен се впиваше в плътта й като верига. Ела копнееше да се освободи, да стане от масата, ала не смееше да се изправи в непрогледния мрак на стаята и да създаде суматоха. Не знаеше как да накара Еми да си тръгнат.
	Мадам Сендрей подхвана отново:
	— Въздух облъхва бузата ми. Свързани сме. Елате, духове. Полетете над нас, които търсим вашия съвет.
	Ела също усети повей на гъст, топъл въздух. Усещането обаче изчезна почти мигновено.
	Мадам Сендрей заговори шепнешком. Думите звучаха като съскащ газ.
	— Ахххххннннахххх. Да. Да, да, да. Чувствам те сред нас. — В гласа й се надигна неотложност. — Една от нас те иска. Госпожа Шрьотер? Госпожица Холцингер?
	Ела затаи дъх. Еми щеше ли да каже нещо? Столът на госпожица Холцингер проскърца под тежестта й.
	— Татко? Ти ли си, татко?
	На Ела й се стори, че чува тихо бучене. Госпожица Холцингер се развълнува.
	— Какво каза той? Проговори ли татко?
	Мадам Сендрей извика:
	— Кажи нещо на дъщеря си!
	Приглушеното бучене се превърна в свистене на вятър. На Ела й се стори, че чува стенание — вой, тишина и звук, примесени, неразличими и кошмарни.
	— Госпожице Холцингер, баща ви казва да не губите надежда. Но той избледнява. Нека върви. Заспивай, обичан дух. Сбогом.
	Мадам Сендрей потрепери. Пръстите й се сгърчиха и повлякоха дланта на Ела напред-назад по масата. Дланта й сякаш се откачи от нея, подвластна на чужда воля. Ела опита да събере лакти и да издърпа ръката си, но глухият напев изчерпваше силите й.
	— Госпожице Холцингер, бъдете спокойна. Баща ви почива в мир — изрече дрезгаво спиритистката.
	После, като в разлистена гора след дъжд, настъпи внезапна промяна. В стаята захладня.
	— Госпожо Шрьотер? Какво е това? Нещо се движи, приближава. За вас е… Идва послание за вас, госпожо Шрьотер. — Мадам Сендрей въздъхна дълбоко и се отпусна. — Ах, мъничък дух. Майка ти е тук.
	От другия край на масата, сред шушнене на длани и хлипане, Ела чу шепот:
	— Мила моя…
	Еми ли беше? Мадам Сендрей заговори пак — гърлено мърморене, настойчиво и бавно:
	— Усещаме те, ангелско дете, приветстваме те. Ела при нас.
	Еми беше. Плачеше сърцераздирателно. Гласът на мадам Сендрей зажужа — по-скоро трептене, отколкото напев.
	— Благослови майка си. Досегни лицето й със сладкия си дъх. Сбогувай се с нея. — После тя добави по-отчетливо: — Сбогом, ангелско дете. Върни се към ангелския си живот. Чрез любовта ще останеш завинаги при нас.
	Мадам Сендрей пусна ръката на Ела.
	— Госпожо Шрьотер, успокойте се.
	— Но тя не проговори! — Еми сякаш изсмукваше сричките от езеро.
	— Скъпа, не видяхте ли колко е дребничка, безформена? Не можеше да проговори. Но дойде да се сбогувате. Намерете утеха в това. Позна, че сте й майка, и дойде при вас.
	Еми се разрида.
	Присъствието на мадам Сендрей изпълни стаята като топъл вятър. Тя се надигна от стола и жълто сияние опаса отново масата.
	— Светът на покойниците не е наш свят. За щастие понякога успяваме да зърнем сиянието им. Сега обаче трябва да се върнем към своя живот.
	Жените край масата се размърдаха неловко. Мадам Сендрей продължи:
	— Нека запазим скъпия спомен за този момент в себе си. Нека задържим в сърцата си присъствието на обичните духове. Тихо, тихо ще закрачим отново в светлина.
	Ела последва Еми по коридора. Отвън тя хвана сестра си за ръка и я поведе към пейката под едно кестеново дърво.
	— Пораснало ли беше бебето?
	— Усещах я как мърда. Пет-шест месеца. Така казаха. Не ми разрешиха да видя. Беше ужасно. Кръв и само кръв.
	Ела погали ръката на сестра си.
	— Защо не ми каза?
	— Има неща, които една омъжена жена не бива… Не можех…
	Ела обви дланта на сестра си.
	— Но трябваше да ми кажеш… Да знам…
	Поседяха под късното следобедно слънце. Кимна им минувач. Мъже повдигаха шапки.
	— Любовта е по-трайна, отколкото предполагаш, Ела. Остава дори след смъртта. Надявам се никога да не го разбереш. — Еми попи очи. Издуха си носа. — Не съм ти казвала и друго, макар да ми се искаше. Не се ядосвай. Когато мама беше в безсъзнание накрая… теб те нямаше. Исках да се върнеш вкъщи. Пишех ти писма. Ти така и не дойде. Беше важно за мен. Нямаш представа как се чувствах. Чувах я как диша, чаках следващото дихание и следващото… Умирането не беше част от живота на мама. Беше част от моя живот. Трябваше да бъдеш там.
	Ела се вкамени на пейката до Еми. Не беше и помисляла, че има значение. Майка им нито чуваше, нито говореше. Не беше помисляла за Еми.
	— Ще имате друго бебе. С Георг…
	Видяха млада двойка. Разхождаха се под ръка.
	— Да… — Еми се изправи. — Разбира се. Постоянно си го повтарям. — Тя улови Ела за ръката. — Хайде! Да пийнем чай с нещо сладко.
	Ела обгърна сестра си през кръста и двете тръгнаха към търговската улица.
	В нощта, когато баща им почина — по-скоро следобеда преди нощта — Ела се бе прибрала от училище разгорещена и объркана. Беше на единайсет, свикнала да я поздравяват, щом влезе през вратата. Всички вкъщи обаче бяха улисани. Нещо, изглежда, се случваше. Еми посрещна Ела, изшътка и я въведе в дневната, където влизаха само за специален повод или ритуал.
	— Стой тук и чети. Ще ти донеса нещо за ядене. Мама е заета.
	Еми затвори тежката плъзгаща се врата. Ела обаче не успя нито да чете, нито да яде. Легна върху твърдия диван, натъпкан с конски косъм, и заспа. Когато се събуди, навън бе тъмно. Не можа да стане. Цялата гореше.
	Не след дълго Еми дойде и седна на облегалката.
	— Ела, миличка… — Плачеше. — Ела при мама.
	Дори през сълзите, майка им бе усетила, че нещо не е наред.
	— Кажи на господин доктора да се върне — бе заръчала на Еми.
	Оказа се, че Ела се е разболяла от морбили.
	Лежа три седмици сред суматоха. Баща й бе починал внезапно — от сърдечен удар, разбра много по-късно. Организирали погребението в църквата, въпреки нескрития му атеизъм. Ела пропусна всичко. Мяташе се в леглото, кожата я сърбеше неудържимо — болно дете в потънала в траур къща, смътно долавящо присъствието на опечалените, риданията. Страхуваше се — от болестта, от липсващия баща, от скърбящата майка, от смъртта. За нея се грижеше Еми, едва осемнайсетгодишна. През една от първите сутрини Ела се обърна в леглото и видя Еми да провесва тежка завеса пред прозореца с ефирно перде.
	— Ще ти пази очите, докато оздравееш. — Тя седна до нея и започна да й чете.
	До онзи момент Ела почти не забелязваше брат си и сестра си, далеч по-големи от нея. Те бяха част от мебелировката в подредения им дом, като керосиновите лампи и кухненската дъска за рязане; нито авторитети като мама и татко, нито другари в игрите. С жеста пред прозореца Еми стана част от поколението на родителите; възрастен, мъдър съветник, закрилник. Ела я възприемаше като майка. До днешния сеанс, когато я видя да скърби за изгубеното си дете. Чак тогава Еми й стана сестра — от нейното поколение, способна не само да направлява, но и да споделя преживяното. Отговорност, която бе отбягвала, кацна върху рамото й и впи нокти в плътта й.


	На другата сутрин Ела се събуди, изпълнена с решимост. Бе прахосала достатъчно време в безплодни фантазии. Облече се и отиде в кухнята.
	Запретнала ръкави до лактите, Еми бе възвърнала обичайната си ведрост. Правеше щрудел — с набрашнена точилка разточваше тестото на все по-голям и тънък кръг. Тя остави точилката и изтупа белия прах от дланите си.
	— Георг иска да те запознае със свой колега. Днес ще го покани на вечеря вкъщи. Нали не възразяваш, Ела?
	Госпожица Чимякина влетя в стаята. Ела сведе глава.
	— Хайде, Ела. Кажи, че си съгласна да се запознаеш с него.
	Онзи друг живот бе приключил за нея. С целувките бе свършено.
	— Предполагам… Не ти обещавам, че ще ми допадне обаче… — Ела вдигна глава от чинията със закуска. — Но щом Георг го харесва…
	— Да. Няма да ти навреди. Май работи в печатарския отдел. Само дето Георг изобщо не можа да ми опише как изглежда.
	Ела поклати бавно глава. Не би се омъжила за човек, неспособен да опише приятеля си. Еми се захвана пак с точилката.
	— Като се изпече щруделът, ще отидем до месаря. Ще сготвя телешки джолан и шпецле*
	[* Немско тестено ястие, подобно на юфка, което се сервира обикновено за гарнитура към месо. — Б.р.]

	* * *

	Вечерта започна сравнително добре. Ела си облече тъмносиня рокля и красива риза с извезани ръкави. Къдриците й обрамчваха меко лицето. Коланът подчертаваше тънката й талия. Изглеждаше като всяко момиче на двайсет и пет. Мислеше се за неотличима. Господин Шулер бе висок и слаб, със светли очи и коса, съвсем различен от професор К. с гъвкавото му, жилаво тяло. Ела се почувства смалена, когато раздруса едрата му, влажна длан. Седнал сковано в дневната на Еми, господин Шулер обясни, че никога не е бил в Мюнхен, но се надявал някой ден да посети града. Ела сподели колко й е приятно да е тук, в Бон, при сродниците си. Попита го дали харесва работата си. Господин Шулер кимна утвърдително. Запознал се с Георг в службата. Разговорът вървеше като куц кон.
	— С печат ли се занимавате? — Ела кръстоса глезени.
	Такъв е обичаят. Жената се преструва на заинтригувана от мъжа, а след време мъжът връща услугата.
	— С литография. Интересно е. Преди няколко месеца изработихме подробна карта. Цветна! — Господин Шулер прокара длани по дългите си бедра. — Сега правим морски същества с един учен, Хекле. Зареждаме пресата по пет-шест пъти за всяка плака. Както казах, интересно е. Изображенията трябва да пасват съвсем точно, иначе се размазват.
	— Сестра ми е литографка. — Еми кимна към Ела.
	— Наистина ли, госпожице Мюнтер?
	— Не като вас. Предимно рисувам. — Ела се вгледа в кичестите като зелки рози по килима на сестра си.
	— На тавана имаме цял сандък с нейни картини.
	Еми се плъзна към ръба на стола, сякаш се готвеше да се качи горе и да донесе картините, за да му ги покаже.
	— Рисувате по малко значи? — проточи господин Шулер.
	Ела изсумтя.
	— Не знам какво имате предвид. Рисувам доста.
	— Не съм срещал жена, която харесва рисуването. Във всеки случай не и след гимназията.
	— Не казах, че ми _харесва_ да рисувам. Рисувам, независимо дали ми харесва, или не.
	Ела се вгледа в обувките си, после — в грамадните обувки на господин Шулер. Представи си как малките й стъпала въртят педалите на велосипеда зад професор К.
	— Любопитно! Сигурно сте учили в някоя от женските академии?
	— Започнах там. Но занятията бяха глупави.
	— Ела! — Еми се изправи.
	— _Глупави_. Защо? — господин Шулер се приведе напред и дългият му торс се наклони като копие над бедрата.
	Ела си приглади полата над коленете.
	— Как мислите? По-различно ли рисуват жените от мъжете?
	— За бога, да! — отговори господин Шулер. — Според мен жените рисуват, за да си украсяват къщите с картини. Затова са полезни уроците в женските школи. Виждал съм техни рисунки в магазинчето до фабриката. Красиви цветя и тям подобни…
	— Ела! — прекъсна ги Еми. — Ще придружиш ли господин Шулер до мястото му в трапезарията. Аз ще донеса джолана.
	Ела стана, доволна, че ще се раздвижи.
	По време на вечерята Георг и господин Шулер си разменяха анекдоти и клюки. Носел се слух, че господин Мюлер от търговския отдел е задлъжнял сериозно. Съпругата на господин Гас пак родила. Георг лично видял шефа да спи с глава върху бюрото сред купища документи. Господин Шулер чул, че компанията ще поеме нов клиент — рекламен вестник, който ще плати щедро за четирицветен печат.
	— Кои четири цвята? — попита най-невинно Ела.
	— Ами… От тях се получават цветовете на дъгата. — Господин Шулер вдигна поглед от чинията и намигна на Георг.
	— Дъгата! Звучи прекрасно! — Еми допълни чашата му.
	Георг се засмя.
	Ела възпря желанието да изпуфти. Господин Шулер се обърна към нея.
	— Госпожице Мюнтер, позволете ми да попитам… Казахте, че не харесвате рисуването. Струва ми се странно.
	Надвесен над чинията, господин Шулер набождаше с вилица големи залъци от салатата с краставици. Сокът от зеленчуците се стичаше по дръжката на вилицата и капеше под ръкава му.
	— Не е въпрос на харесване. Салатата ми харесва, както явно и на вас. За мен рисуването е необходимост. Изпитвам нужда да се занимавам с изкуство.
	Ела потръпна леко при произнасянето на думите. Еми преспокойно би могла да подложи на съмнение „необходимостта“. От месеци Ела дори не бе отваряла раницата си. Откъде това силно желание да защити „изкуството“ си? Тя стисна устни с чувството, че е до ръба на стръмнина, по-висока от Кохел и планината. Побутна джолана в чинията.
	— Ще възразя, госпожице Мюнтер. Размислете! Краставицата не е чак толкова тривиална. В момента не се сещам за по-важно нещо. — Той пак погледна към Георг и намигна. — Хората се нуждаят от краставици много повече, отколкото от картини. Не смятате ли? Е, разбирам от разведряване на обстановката. Картини в гостната и прочее. Има и религиозното изкуство, разбира се… Възхвала на Бога и тъй нататък. — Господин Шулер се приведе над масата. — Твърдите обаче, че изпитвате необходимост да рисувате. Как е възможно? Рисуването е… хм… като Георг и концертината му. Разтуха. Ако не носи пари, естествено. Познавам доста състоятелни художници. Но от жена не може да се очаква това.
	Той обходи с очи масата.
	Еми се изправи шумно и започна да събира чиниите. Ела стана.
	— Не, Ела. Говорете си. Ей сега ще донеса кафето. Ще го изпием в дневната.
	Ела седна тежко.
	— Малцина художници се издържат, като продават картините си, господин Шулер. Във всеки случай необходимостта да рисуваш няма нищо общо с доходите. Изкуството е израз на духа, а душата не се нуждае от надница.
	Ела затвори плътно уста. Нямаше нищо против да отмята лежерно дните с Шрьотерови, но в присъствието на господин Шулер бе творец с убеждения.
	— Щом няма финансово измерение, значи имам силен довод. Тогава определено е необходимо да ми харесва.
	— Моят довод е по-силен. — Ела се изправи. — Идвам с чашите, Еми. Не се занимавай с тях.
	Никога досега Ела не се бе чувствала принудена да дава обяснения. Семейството й винаги бе приемало желанието да изучава живопис като нейно право да прави каквото я удовлетворява. С никого, освен с професор К. не бе обсъждала необходимостта да твориш, връзката на изкуството с духа. Изглежда само в негово присъствие изречените тази вечер идеи бяха състоятелни, принадлежаха й. Тя внезапно почувства колко важно е да ги отстоява.
	Еми се върна с щрудел и кафе. Мъжете се настаниха удобно в дневната с чашки и чинии върху коленете. В ъгъла две вълнисти папагалчета подскачаха, чуруликаха и разпръскваха семенца в подноса, сложен от Еми под клетката. Ела отиде до птиците и ги поздрави по име. Пъхна показалец между решетките, та да я клъвнат с човчици.
	— Дано поне _на вас_ ви е забавно — прошепна им тя.
	Доколкото й позволяваше мебелировката, седна възможно най-далеч от господин Шулер. Заслуша се отегчена в мъжките гласове, обсъждащи счетоводство, цени и доставчици. През ума й пробягваха образи — църковен хор, заклани зайци върху масата, Георг с концертината. Погледът й падна върху въздългите крака на господин Шулер, кръстосани в глезените над грамадните стъпала. Извърна глава и я отпусна върху високата тапицирана облегалка на креслото.
	Мислена картина я завладя. Очите й се насочиха навътре, за да я види по-ясно. Седеше пред триножника и рисуваше. Професор К. стоеше до нея. Бе скицирала пейзажа — с дървета и вода — и нанасяше дръзки, богати цветове със свободни мазки. Точно когато пейзажът оживя под четката й, тя усети пърхане в гърдите и извърна глава. Професор К. бе сложил длан върху рамото й.


C>
#	Галерия
#	„Селска църква“, 1908
#	Габриеле Мюнтер
#	Масло върху картон с платно
#	13х16½
#	Художествен музей, Милуоки
#	Дарение от госпожа Хари Линди Брадли

	Обикновена църква, синкавобяла с червен покрив, застанала върху тревист хълм. Виждаме църквата отстрани — правоъгълник с две сводести прозорчета. До скромната й предна врата две високи зелени дървета заемат почти третина от платното и оформят левия му край. По протежение на десния му край високата камбанария на църквата представлява срещуположен вертикал. Формите на църквата, камбанарията, дърветата и хълма внушават крепкост, простота и устойчивост. Композицията не включва нито архитектурни детайли, нито намек за човешко присъствие. Поляните са почти плоски с бегло показана дълбочина между предния план и хоризонта отзад.
	Палитрата е мека; преобладаващите цветове са зелено и синьо в контраст с наситено червеното на покрива и розово-оранжевата ивица в небето по линията на хоризонта от двете страни на църквата. По-дълбоко червено-оранжево петно озарява върха на камбанарията, подсказвайки залез — тихо време в живота на църквата и паството.
	Непретенциозната картина създава усещане за дълбоко удовлетворение със спокойното изображение на силното и обнадеждаващо присъствие на църквата като неотменен център на селския живот.
@	Й. Айхнер
C$


>>	Трета глава
>>	Заоблени линии

	_Мюнхен, есента на 1902_
	Длъжна бе да успее. Край на бягствата. Този път щеше да е различно.
	Ела бе изпратила обемистите куфари с каруца, но заради тежките ръчни чанти се налагаше да вземе трамвая от гарата до „Швабинг“, където скромният й пансион се намираше зад северното крило на университета, току до Английската градина. Ако не мъкнеше толкова багаж, би предпочела да стигне дотам пешком; да почувства с крака улиците, да се влее отново в живота на града.
	Все пак в Мюнхен се стичаха най-добрите художници и Ела бе решена да се впише сред тях. Тук отново ще започне да рисува, да се наложи като първокласен творец. Докато слизаше по стълбището на гарата и вървеше към трамвая, усети как гърдите й се разширяват от радост. Социалното благоприличие и творческите догми я заобикаляха като тухли около дълбок кладенец, но тя щеше да изплува на повърхността и да види небето горе. Да, риск е да си смел и независим. Еми не одобри, но Ела замина въпреки това.
	Трамвайните релси прекосяваха града с ясно усещане за линейност. Описваха широк щрих покрай Максимилиан плац и заобикаляха открития площад като плътна линия с молив, превръщаща синьо-зелено петно в дърво или къща. От седалката Ела не виждаше какви форми очертава трамвая, но усещаше как пространството се преобразува при всеки завой, привеждащ тялото й в дъга. Когато поднови редовните занятия, ще се вглъби в такива размишления и ще забрави всичко, разсейвало я през лятото. Обучението във „Фаланга“ е привилегия за всяка жена. Тя ще докаже, че мястото й е там.
	Ела се настани в стаята и веднага се зае да подрежда багажа. Сгъна долните дрехи в чекмеджетата и отбеляза как черните чорапогащници изпъкват сред белите копринени потници и бельото в нежни цветове. Окачи полите в гардероба по тон — черно, тъмносиво, тъмносиньо, гълъбовосиво, синкавосиво. Блузите групира по десен — основни цветове, бледи ивици, широки ивици, флорални мотиви. Обувките подреди по големина до скрина — високи ботуши, ниски ботуши, бели обувки, домашни чехли. Сновеше из стаята, повтаряйки си призивно наум: „Хайде на работа! Хайде на работа!“. Не положеше ли сериозно усилие, талантът й щеше да повехне във враждебния климат, с който повечето художнички се сблъскват. Дарбата й бе крехко стръкче; ледената търпимост към жените творци, изпитана от нея през ранните години в академиите по изкуство, едва не бе изкоренила стремежите й. Професор К. обаче — учител и познавач на изкуството — бе живителен дъжд. Тук е сама, вярно. Единствените й сродници са далеч, в Бон, а и не разбират желанието й да ги напусне и да се установи в Мюнхен. Да, страшничко е да си сам наистина. Но тя не е като повечето момичета. Определено не е като Еми. Ще стане творец и ще се посвети на тази цел.
	Ела приключи с подреждането и се взря в огледалото върху вратата на гардероба. Не знаеше коя част от себе си ще открие, когато влезе в ателието на професор К. Но нямаше да отстъпи. Щеше да мисли само за кутията с бои и за четките в раницата.

	* * *

	Нарочно закъсня за първия урок — вечерен клас по рисуване. Предпочете да влезе в стаята, когато другите вече работят. Той ще е сред групата и тя няма да е длъжна да го уважи с изричен жест — както се полага на учител. Представи си изненаданите приветствия за добре дошла, своите дружелюбни и сдържани отговори. Почти сигурно Олга ще е сред учениците. Ще я посрещне развълнувана, с топла прегръдка. През последните седмици двете си бяха разменили по няколко писма; биха й послужили да подхване разговор. Ела щеше да бъде чудатата, дори своенравна ученичка, връщаща се към уроците с известно стеснение, задето е отсъствала толкова дълго. Чувстваше се способна да изиграе тази роля — по-особен вид лъжа. Тя слезе по тъмните стълби възможно най-безшумно и тихо отвори вратата на ателието в очакване да види въображаемата картина, която мислено бе сложила в рамка. Разтворили дървени триножници в скута, в далечния край на дългата зала половин дузина ученици седяха в полукръг около модел.
	Моделът бе гола жена.
	Ела застина стъписана на прага. Знаеше, че ще рисуват човешка фигура, но не очакваше моделът да е без дрехи. Сведе неволно очи и се втренчи в дъските на пода. В гърдите й забушува невидим бунт, вътрешна битка. Влизането в стаята изискваше откритост, чужда на възпитанието й. Дори когато в гимназията момичетата се преобличаха в спортни екипи, не бе виждала голо тяло. В тесните каюти на парахода за Америка младите жени извръщаха глава, за да не гледат как другите се обличат или събличат. Запозната с голите фигури в изкуството, Ела си спомни възхитителните скулптури, художествените галерии, които бе посещавала с Еми в Ню Йорк и Бон. Статуите и картините обаче се намираха на разстояние — пространствено, в претъпканите изложбени зали, и емоционално, разсейвайки смущението й със статута си на велики творби, неподвижни, застинали във времето и славата си. Никога не бе поглеждала дръзко и критично към жив гол човек. Моделът в ателието не бе Венера Милоска. Седнала сред златен ореол от светлината на газовите лампи, жената имаше плът и коса; дишаше и се движеше. На Ела й се прииска да избяга.
	И все пак да нарисуваш голо тяло е ритуално съзряване; знак, че творецът е подминал периода на дилетантство, предизвикателство, непосилно за аматьори, формите на модела са органични, не структурни; задачата надхвърля образния рисунък, изисква с линии, форми и светлосенки да се покажат тежестта и плътността на тялото. Тръгне ли си сега, ще откъсне съзидателните си мечти от тези на по-изкусните ученици, по-всеотдайните творци. Ще признае ли, че не е една от тях? Ще загърби ли представата за себе си?
	Застанала в мрака пред прага на ателието, Ела не можеше нито да си тръгне, нито да влезе.
	Оттегли се безшумно по-надълбоко в сенките на коридора. Извърна очи от модела. Долови как жената се намести и видя как учениците обръщат листовете върху триножниците, за да уловят новия изглед на модела. Ела се вслуша в шумоленето на скицниците, в скрибуцането на остри моливи по грубата хартия, в проскърцването на дървените пейки. Чу професор К. да промърморва нещо, крачейки тихо зад учениците си.
	Благодарна, че е отворила вратата без звук, Ела стоеше окаменяла. Още веднъж разгледа пода с полегати дъски, сочещи навътре към групата и модела. Да застане лице в лице с голата фигура щеше да е победа за творческата амбиция над благоразумието, срама, провинциализма, традиционните нрави. Копнееше да намери сили у себе си и да постигне победата, ала се разтреперваше при мисълта да погледне. Глас привлече вниманието й. Професор К. Ела вдигна очи и надникна в ателието. Застанал гърбом, професор К. се приведе над Олга и посочи скицника й с предложение за линия, сянка. Ела проследи голата му до лакътя ръка, протегната към листа, и над нея — модела с лице към него.
	Насили се да погледне. Жената седеше на стол, обърнат към триножниците. Леко разтворените й крака сочеха към вратата. Не беше нито дебела, нито слаба, нито стара, нито млада. Имаше тъмна коса и овално, обикновено лице. Закръглени рамене и меки ръце обрамчваха белезникав торс с гърди, бели като топки прясно сирене в каца с вода върху пазарска сергия на фермер. Под талията коремът й наподобяваше надиплена кесия; хълбоците й лежаха скромно върху твърдия стол. Между бедрата й имаше тъмен триъгълник косми, по-гъсти и по-тъмни от тези на Ела. Краката на жената бяха набити и къси, с малки ходила, сочещи настрани. Макар и разтърсена от гледката на изложените на показ слабини и гърди, от бедрата, разплути върху стола, Ела виждаше линии и овали, форми и обем, фигура, чиято неповторимост да изобрази; творческа задача за разрешаване. Дори отдалеч съзираше белите скулптурни извивки на крайниците, гърба, гръдта и корема. Тя се усмихна вътрешно. Забавно би било да се захване с трудностите, да си изгради представа за модела и да я изрази честно с молив и боя. Обзета от алчно желание, тя наблюдава незабелязана няколко минути.
	От коридора зад Ела в продълговатото помещение нахлу повей топъл въздух, завихри се и листовете върху триножниците прошумоляха. Олга, единствената жена, се обърна.
	— Някой стои до вратата.
	— Урокът започна отдавна — извика професор К. и тръгна към сянката, където се намираше Ела. — Никой не може да влиза.
	— Закъснях. Съжалявам… — Ела пристъпи в ателието. — Ще си сложа престилката.
	За момент той сякаш не си спомни коя е. После протегна ръка и свали раницата от гърба й.
	— Дами и господа — обърна се към учениците. — Госпожица Мюнтер е отново с нас. Поздравете талантливата млада художничка.


	Всички от Кохел се бяха включили в двойната програма на школата „Фаланга“ — вечерен курс за рисуване на човешко тяло с професор К. и следобеден курс по скулптура, воден от Вилхелм Хюсген, на чиито хоросанови маски Ела се бе възхитила на изложба предишната зима. Не липсваше никой — Олга и Клойвер, Донкер, Шнайдер, Вюст, Мюленкамп и Палме, когото Ела бе набедила безсрамно пред сестра си. Първата вечер се суетяха край нея; разпитваха за зъба й, за семейството и какви картини е нарисувала, докато не са били заедно. След няколко отговора всички се върнаха към своите грижи, доволни, че и тя пак е сред тях, без да я забелязват нито повече, нито по-малко, отколкото й е потребно. Професор К., изглежда, бе забравил, че я е целувал.
	За седмица Ела влезе в ритъм. Сутрин скицираше натюрморти в стаята си; подреждаше композиции върху нощната масичка и рисуваше бързо. Още щом ги запълнеше, повечето листове отиваха смачкани в кошчето за боклук. По пладне си сваряваше кафе и си претопляше супа на керосиновия котлон, внесен тайно в пансиона. После тръгваше към ателието, слагаше престилката и заедно с другите ваеше и дялаше скулптури. Между урока по скулптура и вечерния клас по рисуване всички отиваха да пият чай и да хапнат сандвичи; разговаряха и се смееха. После слизаха по дървените стъпала към ателието, стоплено от печка на дърва, та моделите да се чувстват приятно, докато учениците работят. След урока Ела се прибираше вкъщи с Олга, отседнала в съседен пансион.
	— Професор К. е брилянтен, нали? — Олга хвана Ела под ръка. Раздялата през лятото не бе помрачила удоволствието й да споделя с нея малките си тайни.
	— Не бих използвала тази дума.
	— Когато ми заговори, ръката ми се разтреперва. Цялата изтръпвам.
	Ела се засмя.
	— Носи си дебелия шал. Откога ти повтарям да не идваш по тънък жакет.
	— Но тя е щастливка, госпожица Чимякина! Не мислиш ли? Да живее с него… Всеки ден да чува прекрасния му глас. А нощем… — Олга замълча. — Странно е обаче, че никога не я виждаме.
	Ела усети как грапавината на планинската твърд я препъва, все едно госпожица Чимякина се бе вкопчила в ръкава й на хълма в Кохел. Залитна и се хвана за ръката на приятелката си.
	— За бога! Нали не те заболя? Вярно, паважът тук е много неравен. — Олга се приведе и устните й докоснаха ухото на Ела. — Сега се дръж здраво на крака. Ще чуеш нещо, което не бива да казваш на никого.
	Ела се отдръпна. Предпочиташе да вървят мълчаливо. Нямаше желание да обсъжда госпожица Чимякина, нямаше и търпение да изслушва детински тайни. Рядко намираше отговор на дреболиите, които вълнуваха Олга. Все пак се налагаше да ги понася, за да не се прибира сама по тъмния път към пансиона.
	— Портфолиото ми се изхлузи — промърмори тя и намести обемистата папка под мишница. — Какво да ти кажа? И бездруго говоря единствено с теб. — Вярно беше, но Ела веднага съжали за думите си: — Не клюкарствам, имах предвид.
	— Значи, ще пазиш тайната ми. — Олга пак се присламчи до нея. — През онази нощ в Кохел, когато госпожица Чимякина си навехна крака… Помниш ли?
	Ела се намръщи в мрака. Трябва ли пак да преживява това?
	— Странно… Току-що си представих какво се случи. С ужас…
	— Е, случи се и друго. Но ще си мълчиш! С партньора ми не тръгнахме по пътеката с камъчета, както професор К. ни бе заръчал.
	— И аз се изгубих. Не беше трудно да се обърка човек.
	— Нямах това предвид. Така де… С Якоб Донкер се… _отклонихме_ от пътя.
	Ела спря. Обърна се и се взря в кръглото лице на рускинята.
	— Какво искаш да ми кажеш?
	— Че не съм, каквато бях преди.
	Олга закри устни с длан.
	Удивена, Ела отстъпи крачка назад.
	— Не се смущавай, госпожице Мюнтер. Разкривам ти сърцето си. Страхувам се, че няма да одобриш. Но той е прекрасен, Якоб Донкер! След време може и да се разкрием. Когато пред него има перспектива, искам да кажа. След като завършим школата. Тогава няма да е нередно. Разбираш ли?
	Ела стисна по-здраво портфолиото. Олга и Якоб Донкер? Различна отпреди? Пълничката Олга?
	Момичето не спираше да говори. Онази нощ не се повторила. Не смеела да се среща така с него. Но усещала, че се влюбва. Така й се струвало. Чувството било толкова особено. Дали е любов? Как мисли Ела?
	Ела отговори, че не знае какво да мисли. Според нея любовта се разкрива сама. Наистина няма представа. Липсва й опит. Никога не се е влюбвала. Не отрони нито дума за професор К. Нито дума за двайсет и петте целувки.
	Беше много по-добре да не мисли за него по този начин. По-добре да се съсредоточи върху напредъка си. И какъв дълъг път бе изминала! Да рисува женската фигура се бе превърнало в нейна страст само за дни. След първата вечер в ателието вече не се стъписваше при вида на голата жена. Когато започна двойната програма, ръцете не й даваха мира да извайва скулптури. Сега обаче вечерните уроци с професор К. обсебваха вниманието й. Упражненията да изобразяват различни пози и жестове бяха предизвикателство за нея. Моделът се извръщаше насам или натам, седнал, изправен, коленичил или проснат върху пейката, покрита с одеяло. Ела изследваше точките, откъдето сякаш извира телесната енергия, и се стремеше да възпроизведе с молив тежестта и контурите на плътта. Вслушваше се в указанията на професор К. Наблюдаваше го зорко, когато показваше движения с въглена или ъгли на линиите; държеше молива като него.
	— Прекрасно! — похвали я той веднъж и откъсна листа от скицника й. — Гърдите имат обем.
	Професор К. можеше спокойно да изрича думата „гърди“ пред нея. Тя не смяташе да се сконфузва.
	Не след дълго Ела спечели възхищението на другите ученици — предимно с точността на рисунъка, но и със способността да улавя подробности само с няколко бързи, изразителни щриха. Умееше да скицира отлично и нещо повече — рядко променяше линии. В края на урока ръбовете на дланите й бяха зацапани с въглен, но изглеждаше чиста в сравнение с прахоляка, обвиващ останалите от групата. Най-хубавото обаче — извлечено от забележките на другите и от собствени наблюдения — бе, че успява да придаде в цялост тялото, изложено пред нея.
	После, към края на втората седмица, професор К. направи съобщение. Изправяше я пред ново предизвикателство.
	— Нека благодарим на госпожица Шу за търпението да стои тук, пред нас. Изразяваме признателност за издръжливостта и грацията й.
	Той се поклони на жената, която тъкмо си обличаше робата и завързваше колана. Кимна на групата да я приветстват с ръкопляскане.
	— Следващата седмица ще имаме нов модел и нова задача — да уловим формата, тежестта и плътността на мускулатурата. — Очите му обходиха четирите момчета, после Олга и накрая се впиха в Ела. — Моделът ни ще бъде мъж. За да напреднете бързо, използвайте почивните дни за подготвителни проучвания.
	Ела не успя да издържи погледа му. Наведе се да събере моливите от поставката на триножника, доволна, че ръцете й имат с какво да се занимават.
	След като се сбогуваха с момчетата, тя прошепна на Олга:
	— Не съм виждала гол мъж.
	— И аз. Не съм _виждала_, имам предвид.
	Олга впи очи в земята, сякаш улицата е осеяна с опасни дупки.
	— Не знам дали ще мога да погледна към… ами… мъжествеността му.
	— Аз пък се чудя какво ли ще си мисли господин Донкер, когато гледам модела по… този начин!
	Заваля дъжд. Ела спря и отвори големия си чадър. Сетне пак хвана Олга под ръка.
	— Мама не ни позволяваше да се отказваме от започнатото — рече тя. — Има германска поговорка: „Всяко начало е трудно“, Кажеш ли „а“, трябва да кажеш и „б“.
	Олга се изкикоти.
	— В Русия майка ми казваше: „Трябва да си изсърбаш надробената попара“.
	Ела се засмя на свой ред. И все пак в понеделник, прекрачвайки прага на ателието, щеше да прекоси границата на най-неведомата страна на света.

	* * *

	В стаята си в събота сутринта Ела се чувстваше особено, някак раздразнителна. Подреди натюрморт за скициране. Нервно нахвърля върху нощното шкафче чифт летни обувки, чайник и малка снимка в рамка. Нелепа сбирщина, но искаше да се дисциплинира, да открие ред, да съзре възможности, да долови връзка. Опита да рисува, но в дъното на съзнанието й се мержелееше мъж с изложени на показ гениталии. Ще се посрами ли пред професор К.?
	Потропването по вратата й донесе облекчение. Отвори и видя Олга. Усмихваше се очаквателно с блеснали очи.
	— Хрумна ми нещо. Професор К. каза да се подготвим за понеделник.
	Ела я изгледа с недоумение.
	— Да отидем в музея и да разгледаме мъжете — засмя се Олга.
	Ела пак не разбра. После се сети.
	Често минаваше край „Старата пинакотека“ — масивна тухлена сграда от средата на деветнайсети век, построена да вмести ценните шедьоври, събрани от херцога на Бавария Вилхелм IV през шестнайсети век. Жителите на Мюнхен боготворяха музея, но Ела бе влизала само веднъж. Мрачните зали й се бяха сторили потискащи и страховити. В крак с Олга обаче, тя влезе бодро в широкото мраморно фоайе. Беше й забавно да има мисия и спътник, с когото да се залута из залите с високи тавани, приютили стари майстори и мислители.
	На приземния етаж не откриха нищо от полза. В първата галерия на горния етаж обаче една картина привлече вниманието им: „Венера и Адонис“ от Хендрик Голциус*, 1614.
	[* Хендрик Голциус (1558–1617) — нидерландски художник, представител на маниеризма. — Б.р.]
	— Е, все пак е някакво начало — прошепна Олга на Ела.
	Адонис, полугол, се пресягаше подканващо към Венера, облегната на него с цялата тежест на пищното си тяло.
	— Някой ден ще й потрябва много голям корсет — отбеляза Олга.
	— На трийсет ще е крава.
	Младите жени се засмяха.
	— Адонис щеше да ни е добър образец, но господин Голциус е скрил точно това, което се надявахме да видим.
	Олга посочи лозовата клонка със зелени листа, увита около слабините на фигурата. После погледна през рамо да се увери, че никой не ги наблюдава.
	Ела сви рамене.
	— Не ни върши работа. Да вървим нататък.
	По-надолу по коридора имаше картина на Девата с Младенеца, известно платно на Да Винчи. Бебето, пухкаво и напълно облечено, седеше в скута на Мадоната. Ела спря.
	— Това е нещо, но не ни помага много…
	— Поне докато не порасне. — Олга подръпна ръкава на Ела. — Да попитаме ли пазача?
	— И как по-точно ще му зададем въпроса?
	— Ти ще измислиш.
	Олга се засмя и поведе Ела напред.
	Подминаха бързо пейзажи, портрети, религиозни композиции. В следващата зала застинаха на място. „Отвличането на дъщерите на Левкип“, Петер Паул Рубенс, 1618. Две бели женски фигури се съпротивляваха срещу похитителите си — двама мъже с по-тъмна кожа. Ела се вгледа с възхита в добре оформените хълбоци на заловените жени.
	— Виж колко са плътни и обемни. Сякаш ще ги усетиш при допир. Сигурно е много трудно да се рисува така.
	— Изящна работа с четката. И със светлосенките — прошепна Олга с ококорени очи.
	— Както и да е… Картината ме изнервя. Да вървим!
	Ела дръпна Олга за ръката.
	В следващата зала младите жени минаха край ожесточен сатир със слабини, закрити с препаска; освен това сатирът бе толкова хилав, че изобщо не се изкушиха да го разгледат. Картината до него обаче предоставяше точно каквото бяха дошли да видят. „Мидас и Бакхус“ на Никола Пусен* — композиция от девет фигури плюс три закръглени херувимчета и коза. На преден план голият Бакхус бе полегнал грациозно сред пияни мъже и голи жени.
	[* Никола Пусен (1594–1665) — френски художник, представител на бароковия класицизъм. — Б.р.]
	— Ето! — посочи Ела.
	— Да. — Олга заби пети пред платното. — За това дойдохме.
	Известно време съзерцаваха, поглеждайки през рамо, за да се уверят, че са сами.
	— Сложно е. — Ела присви очи и се приведе по-близо.
	— По-сложно, отколкото си мислех. — Олга наклони глава първо наляво, после надясно. — Трудно за описване. Какво би казала? Освен че е дълго…
	— Не е толкова дебело, колкото предполагах. И не е право.
	Ела погледна към Олга.
	— Има и кесийка отдолу.
	Ела се облегна върху рамото на Олга, доволна, че може да разчита на крепкото й тяло, на неотменното й чувство за хумор.
	— Да си държи в нея монетите за трамвая. — Олга се разсмя и раменете й се повдигнаха до ушите.
	— Тихо! — изшътка й Ела. — Няма да му е удобно… Както и да е. Мислех го за по-обемисто нещо.
	— Поне не изглежда страшно.
	— Може би… Но да не забравяме, че това е картина все пак. Боя върху платно.
	— Да. Много червено, има и бяло… И сиво, зелено и жълто. — Олга пристъпи напред, за да види по-добре.
	— Не трябва ли да има и черно? Много черни линии за изобразяване на… Знаеш.
	Ела погледна към Олга за уверение.
	— Не и за бог. Но за нас в понеделник, да, разбира се.
	Олга стисна ръката на Ела.
	Втренчени в платното, младите жени постояха още няколко минути в празната зала. После влезе мъж, двете се спогледаха и си тръгнаха.

	* * *

	В понеделник вечерта класът се зае с мъжкото начало. Ела излезе от стаята си с ужас от предстоящото, но гледката не се оказа толкова шокираща, колкото очакваше. Когато моделът най-сетне седна пред групата и си смъкна хавлиената препаска, слабините му не я стъписаха. Мъжът имаше посребряла брада, месести рамене, закръглен корем и дебели бедра. Ела се вгледа внимателно в него и очите й разделиха лицето и фигурата му на части, линии и форми. Взе въглена и се залови с контурите на едрото тяло, прегърбено върху пейката. Професор К. помоли модела да застане другояче. Ела се опита да придаде наклона на тялото и пропорцията на крайниците спрямо торса. Присви очи към слабините, за да улови разположението на пениса сред туфата груби косми. Установи, че голотата не я смущава. Равнините и овалите на тялото привличаха вниманието й. За нея мъжествеността му не беше нещо повече от розова пъпка сред листа.
	После двете с Олга се запътиха към къщи под ярката луна.
	— Поглеждах скиците ти — каза Олга.
	— О?
	Ела не бе в настроение за разговор. По време на урока професор К. странеше от нея. Сега умът й бе зает да разнищва съображенията му.
	— Ти видя ли моите? — Олга обви с длан раменете й.
	— Трябваше ли?
	— Не ти ли беше любопитно?
	— Не. Работех… това е.
	Олга отдръпна ръка. Не проговори повече, макар да вървяха дълги минути.

	* * *

	Следващата вечер Олга, ведра както винаги, намигна на Ела, докато момчетата си подреждаха пособията. През почивката Ела погледна към триножника й.
	— Добре си се справила — похвали я.
	Олга сви рамене.
	— Професор К. не е внимателен.
	— Какво ти каза?
	— Нищо. Не ми казва нищо. Вижда само теб.
	— Не е вярно. Благоразположен е към всички — възрази Ела.
	Същата вечер бе събрала смелост да му поиска съвет. Най-много й харесваше, че разговаря с нея прямо и без снизхождение. Показваше й, че е способна да си поставя цели и да разрешава възникналите трудности.
	— Торсът на модела е пълен и закръглен. Мъжествеността му обаче е отпусната и мека. Как ще изразиш контраста? — беше я попитал той.
	Ела не успя да срещне погледа му, но вирна брадичка и продължи да рисува. Макар да отбягваше очите му, тя го наблюдаваше крадешком и винаги знаеше къде точно се намира. Обърнеше ли се към друг ученик, тя се взираше в гърба му и с показалец очертаваше върху дланта си изразителния вертикал. Копнееше да го нарисува. Копнееше да види гърба му гол.
	— Утре сигурно ще работи с теб — каза тя на Олга.

	* * *

	През един съботен ден в началото на октомври Мюнхен се сбогува с лятното време и ознаменува раздялата с мразовит дъжд. Ела се стрелна от входа на пансиона към безистена срещу трамвайната спирка. Зачака, заслонена от режещия вятър. Трамваят се показа иззад ъгъла, тя сви чадъра и прекоси тичешком хлъзгавите релси. Едва отбягна каруца с буре, току-що тръгнала от двора на пивоварната непосредствено до спирката. Най-сетне се качи през задната врата, фибите се бяха измушили от мократа й коса; полата и ботушите й бяха покрити с кал.
	В претъпкания, спарен трамвай се смести до един дебел мъж с издуто куфарче в скута. За да му освободи място, изпружи колене в пространството между пейките и се облегна на предната седалка. Там две жени бяха сближили глави, вглъбени в разговор. Явно бяха влезли в трамвая, преди да започне бурята, защото раменете и големите им жълти шапки бяха сухи. Лицето на жената точно пред Ела бе потънало в дебел кожен шал, увит около врата й. Гласът й обаче, оцветен с акцент, се чуваше ясно.
	— Казах му: „Василий, не очаквай от мен да стоя сама в апартамента, докато ти работиш по цели дни и нощи!“. И знаеш ли какво ми отговори: „Ако не ти е приятно, върни се в Москва“. Това бяха думите му. Представяш ли си?
	Жената до нея кимна и прошепна нещо недоловимо. Гласът на първата жена се извиси отново:
	— Имаш право. Отначало беше много мил. Знам как да го накарам пак да стане мил, ако реша.
	Тя докосна ръката на спътницата си с дребна длан в ръкавица.
	Скърцане на спирачки прекъсна изумителния разговор. Ела се плъзна още по-напред, уж да се спаси от капещата шапка на съседа си. Жените обаче замълчаха.
	Близо до гарата трамваят се изпразни. Повечето пътници се втурнаха в дъжда, вдигнали вестници над главите си; неколцина поспряха пред вратата да разтворят чадъри, преди да пристъпят предпазливо навън. Ела се изправи, за да пусне подгизналия мъж да слезе от трамвая. Тогава жената отпред я забеляза.
	— Познавам ви, госпожице!
	Ела почервеня. Само чужденка би била толкова директна. Но, да, тя не беше германка.
	— Госпожице Чимякина, как сте?
	— Бяхте ученичка на съпруга ми, нали, госпожице…?
	— Мюнтер.
	— Да. Запознайте се със сестра ми, Наташа Чимякина.
	Подпряна върху облегалката на дървената пейка, за да не падне при рязкото потегляне на трамвая, Ела протегна ръка и се здрависа с младата жена.
	Госпожица Чимякина се приведе към сестра си:
	— През лятото с госпожица Мюнтер преживяхме приключение. Дано не се повтаря! — Позасмя се и пак се обърна към Ела: — Тръгнахте си бързо. Болна ли бяхте?
	— Не, не. Бях добре.
	За момент Ела забрави мнимия зъбобол, оправдал внезапното й заминаване.
	— Но Василий Василиевич ми каза друго… — Чимякина погледна към сестра си, после отново вдигна очи към Ела: — Сигурно не съм разбрала. Говорел е за другиго. Мислех също, че живеете в Бон.
	— Бях там известно време. — Трамваят се разклати застрашително и Ела се вкопчи в седалката, за да не се строполи в скута на госпожица Чимякина. — А вие удобно ли сте настанени в Мюнхен?
	— Всъщност със сестра ми се връщаме от „Богенхаузен“. — Тя замълча. — Обмислям известни… промени.
	— Познавам шивач съвсем наблизо, ако не ви се пътува дълго.
	Ела усети как косата й се спуска в пълен безпорядък по раменете и влажните кичури лепнат по бузите и врата й.
	— Не такива промени… Друго имах предвид.
	Двете красиви жени с розови лица стояха с нарцисовите си шапки срещу Ела — мокра и гологлава, с окаляно палто и крака, жвакащи в стари обувки.
	— Стигнахме. — Госпожица Чимякина изчака трамвая да забави ход и се изправи. — Бих ви поканила да ми гостувате, но скоро ще се местя. Вероятно в „Богенхаузен“. Всичко добро!
	Ела отстъпи назад, втренчена в чистите обувки и глезени на сестрите. Когато вдигна глава, фотографското ателие, накъдето се бе запътила, се отдалечаваше зад трамвая. Бе пропуснала спирката и трябваше да се връща под дъжда.


	Валеше и на другата сутрин, когато получи бележка в кремав плик. Госпожица Чимякина я канеше на следобеден чай. Сестра й щяла да присъства, както и госпожа Кандински, майка му, дошла от Москва. Ела седна до масата и се втренчи в нищото. Какво ли значи поканата?
	Защо я канят? Нито етикецията, нито вежливостта изискват подобен жест. Професор К. ще присъства ли на събирането? На същия адрес ли живее? Вчера в трамвая госпожица Чимякина бе подхвърлила — странно — че предстои промяна. „Ще се местя“, беше казала, не „ние“. Дали защото германският език я затруднява? И все пак — защо е писала на Ела? Какъв е подтекстът?
	Ела веднага изпрати отговор. С удоволствие приема поканата. Всъщност всичко, свързано с професор К., предизвикваше любопитството й. Какви са отношенията му с госпожица Чимякина? Както Олга бе отбелязала, той никога не я споменаваше, а и учениците не я виждаха. Защо? А сега, в апартамента им, ще ги види ли заедно? Как ще я поздрави той? Учтиво? Сърдечно? Дори жилището му й беше интересно. Уютно ли е, или неугледно? Артистично или обикновено? Ще има ли снимки или захвърлена дреха, ключ към загадката на отношенията им? Каква странна главоблъсканица! Дали ще успее да надзърне отвъд маските на имената, ролите и очакванията?
	Цял час вади дрехи от гардероба. В костюма изглеждаше трътлеста, в роклите — плоскогърда, с елек — прекалено момичешки. Избра плътна бяла блуза и най-хубавата си синя пола. Макар да не се чувства уверена, ще се представи в цялото си сдържано достолепие. А и поканата навярно е съвсем невинен израз на благодарност за помощта, оказана през лятото. Тази мисъл обаче не я успокои особено.
	Облечена и с чантичка през рамо, Ела заснова из стаята. С обтегнати нерви най-сетне излезе от пансиона.
	Прислужница я въведе в дневна, където сестрите, обгърнати в черна коприна, красяха синьо канапе. Върху диван на зелени и бели райета седеше представителна госпожа с дантелена шапчица. Майка му вероятно. Ела се поклони леко с овлажнели от притеснение длани.
	— Приятно ми е да се запознаем.
	Чувството произтичаше по-скоро от възпитание, отколкото от сърцето.
	Аня Чимякина обаче изглеждаше съвсем спокойна.
	— Благодаря ви, че дойдохте, госпожице Мюнтер. Седнете, моля.
	Тя се настани до ниската масичка и отсипа от сребърния самовар гореща вода в кафяв английски чайник. Докато госпожица Чимякина сервираше чая, мадам Кандински събра поли, за да направи място на дивана.
	— Захар?
	Ела кимна и седна до мълчаливата, непроницаема майка.
	— Намокрихте ли се онзи ден, когато ви видяхме в трамвая? — Наташа Чимякина бе по-младо копие на омъжената си сестра. — На нас времето в Мюнхен ни се струва доста неприветливо.
	— Да, намокрих се до кости. Всъщност си пропуснах спирката и вървях четири пресечки под дъжда. — Над чаената чаша Ела се опита да огледа помещението. Мебелировката бе прекалено обемиста, сякаш предвидена за по-просторно място, дворец или имение на благородник. Напомни си обаче да се съсредоточи върху разговора. — Далеч ли ще се местите?
	— В крайна сметка се отказахме от „Богенхаузен“. В центъра ще се чувстваме по-добре.
	И двете сестри кимнаха енергично. Кои „ние“? Ела отпи глътка чай.
	— Разбирам… Магазините и градските места за развлечение са ви наблизо. А и сигурно обичате да посещавате галерии и музеи.
	Сестрите се спогледаха. Ана Чимякина се подсмихна.
	— Не ходим в галерии. Не сме артистични. — По-възрастната сестра явно говореше от името на двете. — Предпочитаме литературата. И да учим езици. Освен руски, сестра ми говори английски и немски. И френски, разбира се, учим го в училище. Аз съм изучавала скандинавски езици, включително фински. Но сме ви благодарни за възможността да говорим на немски с вас. Практиката помага.
	— Владеете отлично езика. — Ела наистина мислеше така. Но да не харесват изкуството? Колко интересно! — Четете ли и германски писатели?
	— Това ни е страст.
	Отговорът смути Ела. Обърна се и забеляза мадам Кандински да прикрива прозявка с длан.
	— Боя се, че чета по-малко, отколкото се полага.
	— Тогава ми позволете да ви насърча. Следващия месец Томас Ман ще изнася лекция тук. Елате с мен и сестра ми да го чуем.
	Ела усети, че не може да откаже.
	— Би било чудесно.
	Всъщност не беше чела известния писател. По-сигурна почва бе темата за пътешествията.
	— Ходили ли сте в Норвегия или Швеция?
	— Само във Финландия. През цялото време студувах там.
	Ела отпи от чашата. Историята за „Калевала“, която професор К. бе разказал на учениците си пред камината в Кохел, не включваше съпруга. Какво друго беше премълчал? И къде е сега?
	Разговорът край масата за чай се полюшка известно време върху безопасни води без никакво участие от страна на мадам Кандински, закотвена върху дивана с ръце в скута. След няколко минути тя заговори снаха си на руски и получи отговор, но сред изреченото нямаше име или звук, подсказващ да става дума за него.
	После госпожица Чимякина кимна към Ела и каза на немски:
	— Мамо Кандински, госпожица Мюнтер е най-талантливата ученичка на Василий Василиевич във „Фаланга“.
	Ела остави чашата. Смая се. Така ли я е описал на съпругата си? Какво друго й е казал?
	Госпожа Кандински се усмихна великодушно и потупа дланта на Ела, отпусната на дивана до нея. Погледна я и заговори на снаха си.
	— Свекърва ми казва, че за нея ще бъде чест да види ваши картини.
	Ела поруменя.
	— Надявам се да има търпение, докато заслужа изложба в галерия.
	Взе отново чашата и се хвана за сигурната й повърхност.
	След малко прислужницата влезе с поднос сладкиши и разговорът се завъртя около тях. Къде се купуват най-вкусните. С лимон ли предпочитат пая, или с малини? Рецепти и как да се използват сушени смокини. След втората чаша чай Ела реши, че е време да си върви. Стана да се сбогува.
	Госпожица Чимякина също се изправи и стисна ръката й.
	— Вече сме приятелки с вас. Важно е да се опознаем.
	Тя придърпа Ела, прегърна я и я целуна по бузите.
	— Искам да ми гостувате по-често. Ще говорим за германската литература. Ще се виждате и с Василий Василиевич, разбира се. _Mon cousin._
	Ела помисли, че госпожица Чимякина има предвид нея. Изпраща я в дъждовния следобед с мило чувство как ще се привържат една към друга — като братовчедки. По-късно обаче, докато отново и отново си припомняше момента, последната фраза я стъписа. _Mon cousin_, не _ma cousine_. Госпожица Чимякина имаше предвид него. Говореше за него. „Моят братовчед“, а не „моят съпруг“.


	Няколко дни по-късно дъждът спря и възвишенията грейнаха в смайващи огнени цветове. Потиснати от заниманията на закрито, учениците решиха да организират есенен пикник. Вюст и Клойвер, водачите на групата, избраха мястото — къмпинг край поток, закътан между гористи хълмове. Въздухът ще е приятно хладен, обещаха те, и ще бъдат на завет, стоплени от лагерния огън и мекото есенно слънце. Професор К. се включи с радост в приготовленията. Одобри мястото и предложи как да осъществят пътуването. Изглеждаше като ученик, седнал със скръстени крака на пода, докато момчетата се надпреварваха да предлагат интересни идеи.
	В неделя сутринта натовариха един конски впряг с бои, триножници и храна. Ела взе два големи термоса от хазяйката си и ги напълни с горещо кафе и мляко. Сложи ги в каруцата заедно с три лимонови пая и есенни ябълки в сламена кошница от пазара на Елизабетщрасе. В последния момент прибави два големи шоколада. Олюлявайки се под тежкия вързоп, Олга донесе одеяло за пикник, няколко плоски възглавнички и завивки, ако им стане студено. Донкер и Мюленкамп бяха купили гъста картофена яхния със свинско; оставаше само да я претоплят и сипят в тенекиени купички. Професор К. щеше да запали лагерния огън, а и да допринесе със съвети, докато рисуват на открито. Не скри с какво нетърпение очаква да се съберат заедно както през лятото.
	Въздухът в ранното утро бе студен и свеж, изгряващото слънце — издигащо се обещание. Вюст и Клойвер помахаха и потеглиха бодро с натоварената каруца. Другите, увити в палта и шалове, тръгнаха по двойки към гарата.
	Ела беше очарована от суетнята, изпълнена с увереност след успехите в клас, радостна, че отива на излет с професор К. Във влака седна до Олга. Зад тях Шнайдер и Палме обсъждаха футбол, но колкото и да напрягаше слух, Ела не долавяше разговора между Донкер и професор К., настанени един до друг.
	— Господин Донкер сигурно отегчава професора с вечната си тема за автомобили — прошепна Олга, облегната тежко върху Ела.
	— О? Така ли? — Ела изтласка с все сила рамото на рускинята.
	Опря глава в стъклото. Обичаше да наблюдава как невидими неща далеч напред край релсите се проясняват пред погледа й, приближават и я връхлитат. Първо селска каруца, после шафраново петно — навярно пшенична нива. Проследи го с очи и изведнъж — хоп! — петното изчезна.
	Утрото напредваше, когато групата се събра на селската гара. Всички се натъпкаха в каруцата за краткото пътуване до мястото за пикник; шегуваха се и се смееха, горди от себе си, че са си устроили такава веселба. Отново бяха сред природата както в Кохел. Нямаше я само госпожица Чимякина.
	Професор К. бе дошъл сам, облечен като баварец — алпийски панталони, глезени, покрити с високи, дебели вълнени чорапи, ниски, здрави обувки. Носеше дебела жилетка с копчета и плътен шал около врата. Докато се катереха нагоре, се подпираше на висока тояга. Кожата му сияеше от усилието, очите блестяха от здраве, сила и жизненост. По време на вечерните уроци Ела полагаше старание да се отдръпне от него, ала сега привличането му й се струваше неудържимо.
	Завързаха и напоиха конете, после разтовариха каруцата. Под тягата на слънцето, катерещо се по небосклона, денят грееше от свежест. Горите по възвишенията лъщяха като мед и полиран кехлибар. Дърветата край лагера улавяха късчета злато от въздуха и ги разпръскваха по листата върху земята. Макар и гладни, учениците не искаха да сядат.
	— Професоре, Клойвер си взе рибарските мрежи. Предизвика Вюст и Палме. Ще се състезаваме кой ще хване по-голяма риба. Идвате ли с нас?
	— Не, вие вървете! Забавлявайте се. Но донесете улова, ще го изпечем. — Като горянин от приказка, той стоеше с разкрачени крака, опрял длани върху хълбоците. — Аз ще запаля огъня. — Обърна се към Ела. — Госпожица Мюнтер може да ми помогне да претоплим яденето и да подредим купите. — Извиси глас: — Нося си свирката, ученици. Ослушвайте се! Когато храната е готова, ще ви дам сигнал да се връщате.
	Всички се разпръснаха. Олга и Донкер поеха заедно по лъкатушна пътека сред дърветата. Шнайдер и Мюленкамп понесоха триножниците си към далечна ливада. Вюст, Палме и Клойвер се събуха, навиха крачоли и хукнаха боси по склона към бързоструйния поток. Гълчавата стихна и тишина обви хълмовете.
	Сама с професор К., Ела усети как раменете й се напрягат. Думите, които понечваше да изрече, се разбягваха като горски животни сред пожар. Зае се с купчината одеяла, донесени от Олга. Разгъна ги, изтупа ги и пак ги сгъна, готови за обяда на открито. Сложи върху тревата термосите и кошницата с плодове. Приглади коса и си изтръска полата. После не можа да измисли какво още да прави и накъде да отиде, освен към него.
	Той подреждаше камъните край огнището, за да сложат върху тях тенджерата с ядене. Пееше си тихо с дълбок и точен глас. Най-сетне остана доволен от каменното гнездо, изправи се и подвикна:
	— Елате, госпожице, да набавим необходимото гориво.
	Махна към горичката наблизо.
	Яворите вече жълтееха; под балдахин от златно и зелено лежеше килим от суха трева. Няколко минути събираха дърва. Ела се чувстваше благодарна, че има върху какво да се съсредоточи. Няма ли да я заговори? Дори непознати си разменят любезни думи. Тя обаче не намираше смелост, а той изглеждаше вглъбен в задачата — навеждаше се, събираше съчки и ги трупаше на куп. После приклекна, вдигна цялата купчина и тръгна към лагера. На няколко крачки пред нея запя отново — тъжна, сладостна мелодия. „Как бързо отминават дните летни…“ Макар мълчанието й да тежеше повече от клоните в ръцете му, Ела не успяваше да запее. Искаше обаче да подхване разговор — все някак.
	— Семейството ми обичаше тази песен — рече тя; в ушите й краткото изречение отекна като тропот на елен, побягнал през изсъхнал шубрак.
	Професор К. спря и кимна.
	— Научих я от баба. — Гласът му прозвуча нежно и тихо. — Не съм чак такъв чужденец в страната ви, както вероятно смятате. — Той остави съчките до един от големите дънери, подредени в полукръг около огнището. Седна и махна на Ела да се настани до него. — Може би съм споменавал — баба ми е германка. Четеше и ми пееше на немски. — Зачопли сухите листенца и сламките, полепнали по жилетката му. — Тук се чувствам у дома, защото съм научил езика ви от човек, изпитвал обич към мен. — Пое си дълбоко дъх, протегна крака и разтри с длани оголените си колене. — Веднъж ме подкачихте, че съм бил глезено дете. Надявам се да съм поправил този недостатък.
	Усмихна й се.
	Тя се втренчи в ръцете си и забеляза как стиска пръсти. Разплете ги и си изтупа полата. Не бе забравил значи разговорите, шегите им. Седнала до него, усещаше смътния аромат на тютюн, втъкан във вълнената му жилетка. Веднъж в планината й беше дал да опита лулата му. Разкашля се, задавена от горчивия дим в гърлото й, той я тупаше по гърба и се смееше. Сега Ела вдигна поглед и го видя как сваля очилата и ги избърсва с края на ризата. Тананикаше си с блуждаещи късогледи очи. Независимо как го възприемаше — ту с обожание, ту с неприязън — професор К. си оставаше обикновен мъж. Тя отпусна рамене и си пое дъх.
	— Не познавам бабите си. Не успях да опозная и баща си.
	— Съжалявам…
	Той си сложи очилата и потри брада с пръсти. Седнала до него, Ела усещаше движенията му, без да ги вижда.
	— Моите баби и дядовци вече са покойници, разбира се. Но мисля с обич за тях. И за Москва. Дългите светли нощи, огненото небе над Кремъл и храмовете с кръгли куполи. Тези картини са се запечатали в ума ми. Но всеки тъгува по родната земя. По дома… — Изправи се и застана до купчината съчки. — Ще се захващам с моята задача. На огъня му трябва доста време да се разпали и да се слегне в жарава.
	— Връщате ли се там?
	Тялото й омекна; тя облегна длани върху твърдия дънер под нея, благодарна за опората. Професор К. приближи до огнището.
	— Да. Всяка година се виждам с майка ми и баща ми, и с приятелите ми. Никой, предполагам, не може да загърби родителите и страната си. Поне аз не съм… Нито в сърцето, нито в душата си.
	Ела си спомни как сестра й скърбеше за майка им; колко неутешимо плачеше. Тя не усещаше толкова силно липсата й. Подпъхна дългата си пола под краката и я приглади. Обзе я смущение. Не искаше той да я сметне за безчувствена, за не съвсем _нормална_.
	— Мама почина, когато бях на двайсет. — Тя надигна глас, изпращайки част от себе си към него с желание да сподели настроението, откровеността му. — Мисля, че не бях за нея. Имаше нужда от дъщеря, която обича да говори и да се смее. Сестра ми Еми го умееше по-добре. — Ела взе клонка и забарабани по обувките си. — Сега Еми е омъжена за Георг Шрьотер. Живеят в Бон. Брат ми Карли е в Америка. Женен е. Там имам и братовчеди. Поканиха ме да остана при тях, но отказах. — Гласът й се извиси още повече, думите се забързаха в галоп, дръзки и необмислени. — Не искам да съм като тях. Мили хора са, но обикновени. Аз искам да съм друга. Да не съм обикновена. Да бъда творец.
	Тя счупи клонката на две и захвърли парчетата напред. Професор К. погледна към нея.
	— Радвам се — задържа погледа й.
	Ела сведе очи. Бе споделила нещо за себе си, което досега не беше казвала на никого; нещо почти необуздано. Той я подтикваше да е такава — прибързана и неразумна. Носталгията му бе разтворила сърцето й. Той я разбираше. Беше като нея. Мислеше и виждаше като нея. И беше сам, далече от дома. Тя понечи да се изправи, но се спря.
	Не, той не бе сам, разбира се. В историята му липсваше персонаж, съвсем наскоро протегнал ръка към нея въпреки странните обстоятелства. Ела не искаше да пита дали съпругата му, госпожица Чимякина, също тъгува по родината, по дома. Глупава Ела. Рискуваше пак да потъне в старата фантазия. Реши да не казва нищо повече. Няма да пристъпи към него, няма да го погледне. Изопна полата още по-плътно около краката си, превърна скута си в маса и се съсредоточи да изписва букви по гладката повърхност. Пръстите й трепереха, докато поставяше клечиците една върху друга, впила очи в тях, уплашена от думите, напиращи да излязат наяве.
	Застанал в кръга от камъни, той подпря върховете на най-тежките цепеници, та въздухът да циркулира и да изтегля пламъка от сърцевината на огъня. Забеляза, че Ела е подредила съчките по големина, и взе по-дебелите, за да ги сложи по средата. Тя го наблюдаваше как се протяга от огнището и фигурата му описва ясна линия от стройните хълбоци до мускулестите рамене. Той завърши основата на огъня и се върна до нея. Не продума. Пресегна се към клонките в скута й. Преся ги с търсещи пръсти, развали буквата „м“ и докосна дланта й, преди да се отиде до огъня. Най-сетне пламъците се издигнаха високи и стабилни. Той пак приближи до нея.
	— Госпожице Мюнтер, може ли да говоря откровено?
	Гласът му звучеше сериозно, сякаш ще изрече предсказание.
	Не, не, проплака мислено тя. Нямаше сили да чуе думите. Изтупа сламките от скута си и подви крака. Очите й отказваха да се вдигнат към лицето му.
	— Искам да ви кажа колко се зарадвах, когато се върнахте в Мюнхен, във „Фаланга“. В Кохел съжалявах, че заминахте, и запознанството ни приключи изведнъж. Не биваше да се разделяме толкова набързо…
	— Вие ме помолихте да си тръгна.
	Гласът й проскърца като пирон, потъващ във влажна дъска.
	Професор К. клекна и се приведе към нея, сякаш ще сподели съкровена тайна.
	— Не бих предложил да напуснете групата, ако не бях длъжен да защитя честта и чувствата на човек, чиято невинност е неоспорима. — Замълча, после добави: — Не исках да се разделям с вас.
	Известно време тя остави думите му да се носят из въздуха. Вдигна поглед.
	— Госпожица Чимякина.
	— Съпругата ми. Казвам ви точната дума. Не искам да я унижавам. — Замълча. — Позволете да повторя колко съжалявам, че ви заблудих. Извинявам се за поведението си, за непочтеността. Постъпих непростимо… — Изправи се и застана пред Ела. — Но някои неща се промениха. Сега с Аня Чимякина живеем разделени. По закон бракът ни съществува, но емоционално… духовно… вече не сме свързани. Женитбата ни обедини две семейства, две състояния… — Той се прокашля. — Бракът ни никога не е бил единение на любовта, на духа, уверявам ви.
	Какво да му отговори? Колко е доволна, че се е разделил със съпругата си? Че бракът му е бил несполучлив. Дали й отваря врата да влезе? Разумно ли би било това? Тя нямаше опит с такива неща. Вдигна клечица от земята и я завъртя с пръсти. Гърлото, езикът и устата й бяха пресъхнали, думите крееха в нея.
	— Е, време е да претоплим обяда. Чистият въздух изостря апетита. — Той бавно разжари огъня с последните шепи шишарки. — Госпожице Мюнтер, ще ви кажа още нещо. Моля ви да ми повярвате. — Стана и изтупа късите си панталони. — Първо искам да изразя възхищението си от таланта ви. Умението ви да говорите чрез цветовете ме удивлява. Не ви сравнявам с мен. Смятам, че стоите по-високо… Чувствата ми обаче отиват по-далеч. По-лични са… — Сви устни и раздуха пламъците. После се изправи с почервеняло, ожесточено лице. — Тялото и душата ми търсят вашите. Веднъж ви казах, че ме заслепявате. Чувствата ми не са се променили.
	В тишината огънят пропука и блъвна горещ въздух — плахи овации в ушите на Ела. Сякаш са я призовали да свидетелства, да потвърди нещо сериозно и загадъчно, Ела се изправи на крака. Застана до професор К. и опря рамо в неговото. Не знаеше дали топлината в тялото й идва от пламъците, или отдругаде.
	— Мълчиш… — Той потърси ръката й, улови я. — Не продумваш, не се усмихваш, с нищо не показваш, че ме разбираш.
	Пръстите му докоснаха бузата й.
	Ела не смееше да го погледне. Огнените езици притегляха очите й като лумнал вагон с пътници. Тя отдръпна лице. Отвърне ли на вниманието на женен мъж, макар и разделен от законната си съпруга, ще поеме сериозен риск. Отдаде ли му се, ще я сочат с пръст, ще я отбягват. Всички врати ще се захлопнат пред нея. А и семейството й има очаквания. Длъжна е да мисли и за тях. За срама, за унижението.
	Веднъж бе избягала от него. Трябва да го направи пак.
	— Госпожице Мюнтер, когато се върнем в Мюнхен, ще ми позволите, надявам се, да ви посещавам. Не мога да кажа нищо за бъдещето. Знам само, че много бих искал да ви виждам често. Трябва да бъда с вас. Обещавам обаче да не ви наранявам. Имате думата ми.
	Той сграбчи ръцете й и ги притисна към устните си.
	Огънят се слегна; влажна цепеница изпращя и вдигна пушек. Застанала до професор К., Ела усещаше как всяка сричка се отпечатва върху изопнатата й кожа; гласът му съживяваше всяко косъмче по ръцете и краката й. Понечи да се отдръпне, но когато бавно изтегли длани от неговите, движенията й бяха тежки като на лунатик. По-голяма Ела се беше вмъкнала в нея, разтегляше кожата й, раздуваше неумолимо гърдите, гърлото, очите й. Имаше чувството, че е станала по-висока, а крайниците й са наедрели. Несвикнала с новата рамка, тя се олюля към дънера и седна. Взря се мълчаливо в пламъците, пресягащи се все по-нагоре, сякаш да опалят небето. После огънят се укроти и по-големите цепеници засияха. Професор К. донесе метална решетка от каруцата, намести я върху камъните и сложи върху нея обемистата тенджера с яденето. Ела се вслушваше в съчките и листата, шумолящи под краката му. Наблюдаваше как се движат хълбоците и бедрата му, докато върви, обръща се, навежда се и коленичи до огъня.
	Тя се изправи и приклекна до него. Усети как лицето и гърдите й се сгорещяват. Дясната й длан се плъзна по кръста му, повдигна вълнената жилетка и се зарови под ризата. Ела задържа ръка върху топлата му кожа. Погали с пръсти извивката на мускула, заоблената линия на реброто, грапавините по гръбнака му. Вслуша се в бученето, отекващо в ушите й.

	* * *

	Години по-късно Ела си спомняше нощта, когато се отдаде на професор К. и заслужи правото да го нарича Василий. Представяше си я като картина, нарисувана от нея, застинала завинаги във времето и чувствата.
	Той почука по вратата и остана за миг на прага. Мълчеше. Усмихваше й се.
	— Каква сериозна млада жена — рече най-сетне.
	Прегърна я. Сложи силна длан върху извивката на кръста й, придърпа я към себе си и тя усети мъжествеността му. Той опря лице в нейното и вдъхна дълбоко, сякаш да изтегли душата й оттам. Целуна я и тя изгуби представа за време и място. Не знаеше дали навън е светло, или тъмно. Дали минават минути, или часове. Не мислеше за нищо. Отпусна се в устата му, в ръцете, в дланите му. Остави се да я води, да направлява движенията й, да й показва какво представлява голото й тяло; да я учи да открива извивките, формите, падините и източниците на наслада. Легнала върху тясното легло, тя чувстваше топлината и тежестта му върху себе си и в себе си, и чуваше непозната музика — приглушена и далечна като чудна мелодия, носеща се от дълбините на съществото й. Постепенно треперливите, тихи ноти зазвучаха по-силно и ясно. Вглъбена в песента, Ела застина. Зовеше музиката на душата си да излезе наяве.


C>
#	Галерия
#	„Жълт натюрморт“, 1909
#	Габриеле Мюнтер
#	Масло върху кадастрон
#	16½х13
#	Художествен музей, Милуоки
#	Дарение от госпожа Хари Линди Брадли

	Скъсвайки с класическата традиция на натюрморта като израз на _memento mori_, в тази малка картина Габриеле Мюнтер представя нов поглед към обекта, формата, палитрата и смисъла.
	Първо формата. Без опит да бъдат представени реалистично в пространството, обектите стоят върху маса, по-скоро подсказана, отколкото видяна. Ръбовете на „масата“ не са нито успоредни, нито перпендикулярни, нито дори прави. Всъщност обектите не се намират върху повърхността й. Изглеждат почти приковани към нея като бележки върху дъска за съобщения — по-високо или по-ниско един от друг, но си поделят поравно вертикалната повърхнина на картината.
	После обектите. Единият наподобява поднос. Овален, поради липса на по-добро описание, но не кръгъл. Върху него има други овални форми. Само едната е с подсказан обем — вероятно резен плод с дръжка. По асоциация другите форми навярно също са плодове или орехи. Точно над подноса е изобразено нещо като основа на лампа или свещник. Вдясно от тази вертикална форма има интересен обект в синьо. Той не говори нищо на зрителя. Вляво от лампата стои играчка в синьо, червено и бяло, вероятно фигурка върху кон на колелца, каквито децата търкалят по пода.
	Цветовете. Жълто, жълто и още жълто. Подносът е оранжев, но плодовете са предимно жълти. Масата е жълта. Лампата е жълта. Стената на заден план е жълта. В двата особени обекта, обрамчващи лампата, има мазки в жълто сред основните тонове — червено и синьо, фино защриховани със светлосенки в зелено и черно, цветовете в картината блестят като стъклопис. Картината сияе.
	Смисълът — също. Обектите в натюрморта са очертани в черно, сякаш казват: „Тази картина изобразява несъществувала реалност. Всеки от нас има място в света на картината, но не съществуваме по този начин в никакъв друг свят. Имаме свой живот тук, в това пространство, и никъде другаде.“
@	Й. Айхнер
C$


>	Втора част

>>	Четвърта глава
>>	Картички и снимки

	_Тунис, януари 1905_
	Ела се чувстваше по-скоро замаяна, отколкото изгубила посоката. Сергиите с бакърени съдове я бяха отвели до глуха улица. Вместо да се върне назад през лабиринта на Медина, тя свърна надясно в още по-тясна и шумна алея. В бъркотията се надвикваха араби, увити във вълнени шалове. Натрупаните стоки не оставяха проход и колкото повече се мъчеше да си пробие път, толкова повече се сгорещяваше и ожадняваше. Понесла спазарения тежък поднос с дръжки, Ела се провираше сред гъмжилото, разкаяна, че от мързел не бе тръгнала по обратния път. Поспря да си отдъхне. Подпря подноса върху ръба на една сергия с манго и ананас и разхлаби ремъците на брезентовата чанта, впити в ямката на рамото й. За да си разкваси устата, реши да си купи нарязани плодове на пръчка. Извади кесията с пари от джоба на полата си. Докато отброяваше непознатата валута, някой я блъсна по рамото. Тя се обърна и в същия момент хищническа длан грабна кесията с монети със светкавичната бързина на морска птица, уловила риба в плитчина. Крадецът изчезна безследно сред морето от хора, без да вдигне и най-малка вълничка. Стъписана, Ела не успя дори да извика. Вдигна подноса и го притисна до гърдите си, сякаш и той е уязвим. Упрекна се мислено. Василий я бе предупредил да не тръгва сама.
	Зашеметена от бързината, с която крадецът бе грабнал кесията, и отвратена от себе си, тя едва се добра до хотела, слънчасала и потна.
	— Има ли студена вода?
	Тя изкачи стълбите до спалните на първия етаж и с жестове показа на босоногото слугинче, клекнало в мрачното антре, да донесе вода от стомната, увита в слама и заровена в дупка в пръстта под палмовите дървета в двора. Момичето се отдалечи по коридора. Ела влезе в стаята си и рухна върху дървения стол до масата. Всичко тук я сломяваше — влагата, храната, езикът, парите, миризмата, пазаруването, дългите разстояния, затрудненията да обяснява на прислугата какво иска, невъзможността да се опази от крадци.
	Само светлината си заслужаваше усилията. Вътре бе сумрачно и тясно във влажните дни, но навън очите се къпеха в неописуемо сияние, по-чисто от лятното слънце в Бавария, по-бяло от парижката позлата, по-необятно от амстердамския хоризонт — прохладна светлина сред горещ въздух. Истинско чудо, изкупващо неудобствата на ежедневието.
	Имаше ги в изобилие. Първо, напрежението от постоянното опаковане и разопаковане на багаж по време на изнурителните им скиталчества, откакто бяха напуснали Мюнхен. Василий се чувстваше неудобно да се разхожда с Ела из града, където живееше съпругата му. И те пътуваха — Калмюнц, Нюрнберг, Регенсбург, Вюрцбург, Ротенбург об дер Таубер, Дюселдорф, Кьолн, Франкфурт. Напролет посетиха Бон и Ела представи Василий на Шрьотерови.
	С присвити устни Еми отпрати готвачката в задния двор да набере грах. Сама с Ела в кухнята, тя изрази недоволството си.
	— Дали ми харесва? Разбира се.
	Любовникът на сестра й имаше безупречни обноски — патриций по осанка и поведение. Всеки би отчел брилянтния му ум.
	— Но не е редно да живееш с женен мъж.
	— Обясних ти, че е подал молба за развод. Изисква се време да мине през цялата йерархия на Православната църква и държавата.
	— Ела! Той все пак е женен. Какво би казала мама?
	Ела стисна устни и очите й блеснаха остро.
	— С теб сме много различни. Аз съм модерна жена. Взела съм решение!
	Еми вдигна поглед от купчината картофи.
	— Съпругата сигурно иска много пари.
	— Има си име. Аня Чимякина. Познавам я. Посещавам я. Може да се каже, че сме приятелки. Тя съжалява за несполучливия брак. Василий обаче не иска да ги одумват.
	— Да ги одумват! Ела, наистина ли не разбираш колко болезнено е за нея? Наричаш се нейна приятелка?
	— А ти не разбираш ли, че разводът изисква време? — Смръщеното й лице поомекна. — О, Еми, не се безпокой. Ще се оженим, както си му е редът. Ще видиш.
	Вратата на кухнята хлопна. Еми се изправи.
	— Благодаря, Анализе. Ще сготвим граха за вечеря. Не е ли чудесно, че госпожицата ни дойде на гости? — Готвачката кимна и заусуква престилката си. — Знаеш ли, Анализе? Сестра ми е талантлива художничка. Картината, която донесе, сигурно ще ти припомни бащиното стопанство. — Момичето се усмихна и се поклони леко на Ела. — Днес ми се занимава с готвене. Прибери се вкъщи, Анализе. Почини си. — Еми изчака вратата да се затвори; върхът на ножа й остана забит в сърцевината на картофа. — Не е прилично. Не си възпитана да живееш като циганка.
	Ела прокара длан по дървената маса.
	— Не живея като циганка, Еми.
	— Да живееш с женен мъж, е рисковано. И бездруго има достатъчно спънки между жените и мъжете.
	— Ти ли го казваш? А и аз съм творец, не съм обикновена жена.
	— Каква е разликата? Сериозно! Помисли за бъдещето. Ами ако той не поиска да се ожените? Има неща, които не разбираш, Ела!
	Острието на ножа проблесна.
	— Не го познаваш.
	— Освен това живеете като номади. Не може ли поне да се установите някъде?
	Сестра й улучи болно място. От месеци Ела се чувстваше като фиданка — посаждат я и пак я изравят, преди да пусне корени, да се разлисти. И все пак как да изрече предателски думи срещу любовника си?
	— Ана Чимякина има апартамент в Мюнхен и Василий не иска да я унижава, като живее наблизо. Според мен постъпва благородно. Той е добър човек, Еми, повярвай ми. Щом се освободи, ще се оженим. Тогава ще съм достойна да ме представиш на всички пасторски съпруги.
	Така и не се установиха обаче. Жаден да запечатва нови картини върху платното на въображението си, Василий заведе Ела в Хага, Харлем, Зандам, Страсбург, Базел, Лион, Марсилия, Париж, а сега и в Тунис. Самата тя бе любознателна и смела пътешественичка, но се чувстваше изморена. За пръв път се сблъскваше с толкова многолика култура с древни корени. Терзаеше я и неловкото регистриране в хотелите. Дори тук, на друг континент, бяха наели отделни стаи. Хората обаче я гледаха с подозрение. За нея това имаше значение — във всяко отношение, освен в едно тя му бе съпруга.

	* * *

	Ела отвори прозорчето с изглед към вътрешния двор на хотела под нея.
	— Върнах се, Василий.
	— Ще излезеш ли?
	— Първо ще се напия с вода.
	Тя затвори прозореца. Остави новия бакърен поднос върху дървената маса; разположи го по средата. При следващото ходене до пазара щеше да го напълни с плодове и лимонови клонки. Щеше да превърне стаята в свой дом.


	Долу Василий седеше в сянката пред малка картина. Беше безупречно облечен — с вратовръзка, елек, изгладени панталони. Казваше, че може да рисува в смокинг. Смяташе нехайството за липса на дисциплина.
	— Виж, Ела. Правя нещо различно.
	Той натопи памучна кърпичка в разтворител и с показалец изтри малка част от платното между бледосиньото небе и по-тъмносиньото море. Пръстът му описваше грижливи кръгове, докато двата нюанса преливаха един в друг. Ела стоеше до него и наблюдаваше. Внимателно, без да разделя косъмчетата на четката, той смеси цветовете по разделителната линия, придавайки й овална форма, плътна и изразителна.
	— Готово…
	— Е, вече не е точно морски пейзаж. — Тя отстъпи няколко крачки назад и пак се взря в платното. — Не бих познала къде стоиш, ако ги нямаше петната вляво — лодки вероятно, или скали?
	— Хм…
	Прецизен с четката, той превърна сините нюанси във вълнисти арки.
	— Хората няма да разпознаят пейзажа. — Присвила очи, Ела наклони глава наляво, после надясно.
	— Не и с очи.
	— Ще запазиш ли лодките?
	— Не мисля. — Той навлажни пак четката и се вгледа в платното. — Ще оставя само намек, загадка.
	— Е, аз виждам движението. Лодките продължават да плават. Защо не опиташ да приглушиш предния план?
	— Да. Да! Имаш право. И ще добавя контраст с жълто по края. — Напои с боя четката и размаза местата, посочени от Ела. — Как ти изглежда сега? — попита я, вдигнал четката във въздуха.
	— Усещам енергията, но вече не виждам никакъв пейзаж. Липсва дълбочина. Хората ще се чудят какво да мислят.
	— Хората ще се научат да разбират. Някои няма да се научат, естествено, дори да им кажем какво да търсят с очи и какво да виждат. Но… — Той вдигна един бележник от земята и бързо скицира с молив няколко форми, изпробвайки размери, разположение, ъгли, перспективи. Сбърчил чело, поседя неподвижно и си пое дълбоко дъх. — Толкова е различно от музиката, навярно по-трудно…
	— Музиката ли?
	— Помисли, Ела! Идеята на композитора не остава само негова. — Той взе четката със сигурна ръка и прехвърли скиците върху платното. — Оркестърът, инструменталистът, певецът… творбата няма значение. Изпълнителят обаче преобразува идеята. — Седна върху табуретката пред триножника и се взря в картината. Дясната ръка с четката помръдна леко във въздуха, сякаш упражняваше линия, преди да затанцува по платното. Приведе се напред и ръката му прекопира призрачната линия. — Композиторът дава насоки — адажио, кресчендо и прочее, после изпълнителят предава идеята. Двамата си сътрудничат. — Изправи се и се протегна, завъртя рамене напред-назад и пак седна. Съсредоточен, смеси с твърда четка бяло и основен цвят от тубичката, докато двата цвята закръжиха в грациозен дует върху палитрата. — Художникът обаче носи цялата отговорност. Той замисля идеята, той я претворява. Не създава впечатление за обекта, по-скоро изразява себе си.
	Ела скръсти ръце и сключи вежди. Слушаше съсредоточено. Той често пробваше теориите си върху нея, както моден дизайнер облича модел. Тя стоеше неподвижна, готова да надене новата рокля и да присвои отчасти мислите му.
	— Който умее да вижда, ще почувства картината. Ще крачи край нея, ще живее в нея. — Погледна към Ела. — Ти ми помогна да го разбера.
	Ела поруменя.
	— Всъщност не разбирам нищо. — Предпочиташе да стои до рамото му, да наблюдава как ръката му се движи с четката, да диша в ритъм с него и да съзерцава как творбата се разгръща пред очите й на художник. — Синьото обаче ме затрогва.
	Когато рисуваше, тя често мислеше за неговите цветове.
	— Синьото е… духовно — прошепна той и погледна нагоре. — Винаги чувам синьото.
	Тя се взря съсредоточено в платното, навлезе в пространството му.
	Той пак се обърна към картината.
	— Чувам флейти в тези сини цветове. Дует, чист и звънлив.
	— Съзвучие.
	— Именно.
	Той се пресегна и вдигна ножчето от палитрата. Тя сложи длан върху рамото му.
	— Харесва ми.
	— Моята спътница. — Той отдръпна ръка от платното. — Моята скъпа приятелка. Моите най-добри очи.
	Ела го помилва по бузата. Той взе дланта й и притисна устни в нея.
	Остави ножа, обърна се на стола и я обхвана през хълбоците. Придърпа я между коленете си, затвори очи и отпусна глава върху гърдите й.
	— Да си събера ли боите? Искаш ли да отидем в стаята ти?
	Тя очерта с длани склона на раменете му, притисна се в него, усети мириса на кожата му, вкуси аромата й. Както винаги се отказа от себе си, за да почувства у него своето по-добро аз.
	— Искам да ти покажа какво купих.
	— Да, по-късно…
	Стъмни се. Запалиха керосиновата лампа и седнаха до масата в стаята й. Той пишеше есе. Сега тя го наричаше Васи и се усмихваше при мисълта, че някога е бил професор К. И колко много бе научила, откакто заслужи правото да го нарича така.
	Не само за любовта. Преди време той я бе насърчил да изработва гравюри. Седмици наред Ела скицираше върху хартия и прехвърляше изображенията върху дърво; рисуваше наопаки и запълваше с мастило. Късно една нощ той се изправи в леглото и я видя, приведена над масата.
	— Цяла нощ стривам и смесвам бои. Накрая се получава бъркотия. Мастилото е прекалено гъсто и не попива равномерно. Помогни ми.
	Той я насочи към друг материал. Линолеумът се поддаваше по-охотно на ножа и дребничката й ръка не прехвърляше мастилото толкова своенравно. Линографията стана неин специалитет и тя откри, че може да улавя дори деликатни нюанси в релефните портрети, които изработва. С всеки портрет се впускаше в приключение с нови материали, нови образи, нови усилия да вижда по-проникновено, да преценява върху какво да се съсредоточи и какво да отмине. Василий вземаше всяко нейно творение, обръщаше го от всички страни, разсъждаваше над формата, цвета и концепцията, тълкуваше мисленето й. Колкото и да обичаше да работи обаче със своя учител и любовник, идеите й трябваше да останат само нейни. В това нямаше никакво съмнение.
	И все пак тя се вливаше винаги в него — когато заговори, подхване есе или картина. При всяко ново начинание го чакаше да прозре целта. Спираше ли да обмисли следващата крачка, помагаше му с въпроси и съображения. Почувстваше ли се изнервен, съгласяваше се, че му е необходима почивка. Огладнееше ли, тя също усещаше глад. Измореше ли се, заспиваше с него. Случеше ли се да остане сама, копнееше за присъствието му, за проницателните му наблюдения върху всичко, което виждат заедно. Жадуваше да усети мириса му, натиска на дланта му върху ръката й.
	Ненавиждаше обаче несигурното си положение; мразеше погледите, ехидните усмивки.
	— Докога ще наемаме две стаи? Не може ли да се регистрираме като съпрузи?
	— Имай търпение, скъпа — отговаряше той. — Когато се разведа, ще се оженим и навсякъде ще бъдем заедно. Обещавам ти. Ала засега така е най-добре. Не бива да сме трън в очите на хората. Трябва винаги да сме с високо вдигната глава.
	Ела продължаваше да мечтае за дом с него; като в сън наяве виждаше деня, когато той ще си изпълни обещанието.
C>
@	Рапало
@@	1 април 1906

	Мила Еми,
	Изпратих ти (по-скоро на Фридел) нещо по пощата, но внимавай да не го разкъсаш или огънеш. Куклата от картината е Гертруде. Ако си спомням правилно (а съм сигурна, че си спомням), когато бях на шест, ти прекара цялата коледна вечеря със „своята Гертруде“ в скута. Разкажи тази история на съвършената си дъщеричка и непременно я целуни за рождения ден от леля й Ела.
	С Василий разполагаме с цяла вила само за нас, ако не броим постоянните гости. Бащата на Василий дойде да ни гостува за втори (!) път. (Обещано ми е скоро да го наричам „свекър“.) Общуваме с много художници и, Еми, аз съм една от тях!
	Моля те, предай сърдечни поздрави на Георг. При следващото ми посещение вече ще сте в Берлин и ще трябва да свиквам със съвсем нова домашна обстановка.
	Твоята странстваща сестра,
@	Ела
C$


	_Париж, ноември 1906_
	— Mon dieu! Влагайте повече старание! Тук няма никаква дълбочина, госпожице. Използвайте молива отстрани — ето така. Дайте ми го! Дайте! Щрихирайте фигурата. Ето така! Окръглете я, придайте й живот!
	— Но аз не искам да изглежда като реален предмет. Това не е важно за мен.
	— Абсурд! Не е важно какво мислите вие. Ах, тези германци! Mon dieu!
	— Но аз ще изобразя същността с молива.
	— Не, не, не, не. Трябва да се научите да виждате каквото е пред очите ви.
	— Но то е прекалено много. Искам да рисувам само същественото.
	— Това са детски драскулки — къща, прозорец, дърво. Пфу! Творецът вижда всичко с молив.
	— Не всичко. С молива намирам линията на картината, движението й в пространството, същността.
	— Каква умница! Презирам многознайковците. Това ателие не е за вас. Ако не следвате напътствията ми, прибирайте се вкъщи. Нямам време за аматьори. За аматьорки. Казахте, че сте сериозен творец. Но това? Нелепо е! Няма място в ателието ми. Не можете да рисувате! Като дете сте — драскате заврънкулки и линии. Губите ми времето! Пфу!
C>
@	Севър,
@@	Февруари 1907

	Скъпа Олга,
	Съжалявам много, че не отговорих веднага на последното ти писмо, но сега те поздравявам за раждането на бебето ти. Не се безпокой за рисуването. Имаш толкова по-важни грижи!
	Не, засега не планираме да се върнем в Германия. Нещата не са толкова прости както навремето. И двамата сме заети, но това не е оправдание. Всъщност има дни, когато от леност не правя нищо.
	Извини ме, моля те, за краткото писмо. Често мисля за теб и за всичко, което споделяхме на младини.
	За мен това бяха безценни дни.
	Твоята приятелка,
@	Ела
C$


	_Севър, февруари 1907_
	— Помогни ми да избера, Василий. Кои? Как мислиш?
	— Със сигурност „Алея в парка «Сен Клу»«.
	— Да, съгласна съм. Прилича доста на твоята.
	— Донякъде. Моята обаче е по-рязка. Но пък аз съм по-възрастен и съм мъж. Освен това съм използвал повече червено.
	— Кажи ми тогава. Кои да избера?
	— Изложи и шестте в _Салона на независимите_. После изпрати гравюрите на _Нови тенденции_ за публикуване.
	— Винаги знаеш какво да правиш.
	— Аз ли? Не мисля. Не… Не говори така.
	— Вземи ме с теб в Одеса.
	— Знаеш, че е невъзможно. Когато разводът приключи, ще дойдеш с мен. Имай търпение, Габриеле.
	— Ще вземем ли Васке с нас в Германия?
	— Влакът няма да му хареса. Ще плаче повече и от теб.
	— Плача само когато си тръгваш.
	— Налага се, Ела. Чакат ме неотложни дела. Както и да е. Не бива да вземаме Васке. Ще го дадем на хазяина.
	— Той има котка.
	— Още по-добре. Ще има две котки.
	— Искам да се върна у дома, да имам къща и котка, и градина, и ателие, и двайсет и две деца и всички да приличат на теб.
	— При други обстоятелства бих се разсмял. Ако имаш двайсет и две деца, няма да нарисуваш и една картина. Никой няма да те взема насериозно. Мислех, че искаш да изложиш картините си в галерия.
	— Да. И ще го направя. Ще покажа шест. Моите шест картини ще участват в парижка изложба редом до твоите. Ще бъда известна колкото теб.
	— В момента не съм в състояние да споделя настроението ти. Боли ме глава.
	— Пак ли? Да спусна ли завесите?
	— Да. Ще полегна. Имам нужда да остана сам.


	_»Орлово гнездо“, Бад Райхенхал, Австрия, юли 1907_
	По стръмния път към върха се налагаше Ела да слиза и да върви зад конския впряг. „Докато стигнем, и аз ще съм готова да постъпя в санаториума“, мислеше си тя. Изтощена съм.
	— Още ли още? — Ела седна пак зад каруцаря.
	— Това беше последният склон.
	Набитият мъж се извърна да я погледне. Вероятно му се струваше необичайно сама жена с куфар да пътува към санаториума.
	Докато колелата проскърцваха протяжно по стръмнината, Ела — единственият пътник — се любуваше на гледката. Удивителни заснежени хребети се състезаваха с лазурното небе кой да завладее пейзажа. По-надолу, по шосето до гарата, подминаваха хора, излезли на пикник или на разходка из планината — крачеха, подпрени на тояжки, или седяха по полянките, обрасли с планински лавър. При други обстоятелства Ела би се радвала да е сред тях.
	— Мнозина ли се качват до върха?
	— Да. Рядко возя само един пътник. Обикновено каруцата е пълна. През лятото се връщам по четири-пет пъти дневно. По два дори през зимата.
	— Толкова пациенти!
	— Който може да си позволи да боледува — промърмори каруцарят.
	В болницата я настаниха на стол с твърда облегалка да чака лекаря. Вече бе решила да се представи като госпожа Кандински. Василий не би одобрил, но нямаше да й разрешат да го посети, ако им каже, че е някоя си госпожица Мюнтер. Името няма да говори нищо на лекаря и персонала. Хора като тях не се интересуват от парижкия Салон на независимите, където бе пожънала успех с картините си. Не, за тях е важно само да знаят, че има право да посети господин Кандински, пациент на известния доктор Цимерман.
	Той я информира, забил очи в листовете пред него.
	— Диагнозата е лека неврастения. Съпругът ви страда от нервно изтощение. Несъмнено сте забелязали изострената му чувствителност и самокритичност. — Доктор Цимерман бе висок и плешив; скулите му сияеха в студената светлина от прозореца зад него. Погледът му нито веднъж не се вдигна към лицето й. — Изисква се пълноценна почивка.
	— Може ли да го видя?
	— Още нещо. Специалистите по лечение на меланхолия смятат самообвиненията, наблюдавани у господин Кандински, за симптом на по-сериозно състояние.
	— Симптом? На какво състояние?
	Ела изопна рамене. Василий наистина беше прекалено критичен. Изпитвала бе на собствен гръб суровите му упреци. Знаеше обаче, че най-строго съди себе си. Бореше се с идея, недооформена в ума му, нова и неосъществима. И се стремеше към съвършенство.
	— Специалистите, както казах, отдават изтощението, от което се оплаква Кандински, на непълноценен коитус.
	Господин докторът сплете пръсти върху писалището и се втренчи в палците си. Ела се прокашля.
	— Разбирам. Но той…
	Докторът я прекъсна.
	— В клиниката лекуваме проблема с доказани научни методи. Прилагаме редовни солни бани, хранене с мляко два пъти дневно, пълен отдих. — Изправи се и застана до прозореца. Почука с показалец по стъклото и проточи шия, сякаш да види някого отвън. — Докато умората не се преодолее напълно обаче, лечението не може да се смята за успешно. — Върна се до писалището и си събра документите. — Накратко, мадам, не бива да безпокоим господин Кандински. Когато го изпишем, той ще се върне, разбира се, при семейството си.
	По обратния път Ела седеше, сплела ръце в скута. Колко глупаво бе да излъже така, глупаво и унизително. Разбере ли Василий, че се е представила за негова съпруга, ще й се ядоса. Освен това докторът греши. Депресията на Василий е причинена от друго. От терзания в работата, от стремеж да осъществи непостижима засега идея. Отново бе започнал да рисува фигури, московски църкви с овални куполи, жени в народни носии, коне и ездачи с дребни мазки като късчета златна мозайка. Картините бяха добри, но той се смущаваше от тях. Техни съседи в Париж, брат и сестра от Америка, посетиха ателието им в Севър. Госпожа Щайн, отявлена мъжкарана, се подсмихна при вида на руските композиции. Обясни, че покровителства модерни творци, и шумно изрази възторга си от брилянтния им стил. Купила една от картините с прозорци на Матис от Салона на независимите, притежавала и няколко дръзки новаторски платна на испанеца Пикасо.
	Василий започна да се самобичува. Обяви се за провален творец и спря да работи. Главата му пулсираше, сънуваше кошмари, в които се задушаваше като човек, от чието прерязано гърло напират жизненоважни, неотложни думи. Причината за състоянието му бе творчеството, не способността да обича. У него зрееше идея и той не можеше нито да я изкорени от ума си, нито да я съзре завършена. Творбите на парижките художници го изпълваха със завист. Само Ела го знаеше. Само тя знаеше колко дълбоко страда.


	_Лозана, септември 1907_
	Ела уви останалия хляб в памучна кърпа и завърза краищата на възел. Всяка вечер, преди слънцето да се спусне зад планината, двамата отиваха до езерото, наемаха малка лодка и гребяха до залива, където гнездеше лебедово ято. Възрастните птици плаваха, красиво белоснежни, и дори бебетата в раздърпани сиви палтенца изглеждаха симпатични с белите си опашки.
	— Цял живот не сменят партньора си — отбеляза мъжът, от когото вземаха лодката.
	— Така ли? — хваната за планшира, Ела стъпи внимателно на борда.
	— Наблюдавам онази двойка от години — посочи старият лодкар.
	Вятърът развя дългия му посребрял перчем. Василий се качи след нея, седна и хвана веслата. Лодкарят развърза въжето и тласна лодката с крак.
	Освободена от кея, лодката се отдалечи бавно от брега. Василий натопи греблата и я насочи полека към едрите лебеди, поклащащи се върху чистата водна повърхност.
	— Когато бях малка, мама ни четеше „Грозното патенце“. Представях си, че съм като него — призна Ела.
	— Никога не си била грозна.
	— Така си мислех.
	Тя развърза панделката на бонето. Бялото слънце се стапяше над тъмния планински връх като пяна, преляла от калаена халба.
	Василий извади греблата и остави лодката да се носи по водата. Очите му блестяха, кожата му бе гладка, загоряла от слънцето. Ела се усмихна. След престоя в санаториума той приличаше повече на себе си. Работеше. Твърдеше, че гребането му се отразява добре.
	— В „Калевала“ има безсмъртен лебед в земята на мъртвите. — Приведе се напред да потопи веслата; гърбът и раменете му описаха широка арка над лодката. — Убиеш ли лебед, ще умреш. Така гласи легендата. А който спаси лебед, става безсмъртен.
	Ела хвърли късчета хляб във водата и белите лебеди се плъзнаха към тях по ясната повърхност над зелените езерни дълбини.
	— О… Бих се страхувала да съм безсмъртна. — Тя прокара пръсти по водата. — Василий, виж бебетата! Смешни са, нали? Искам да имам лебедова шапка!
	— За маскарада ли?
	Той прибра греблата и ги застопори с куките.
	— Не, истинска, голяма снежнобяла шапка. Може ли да хванем лебед?
	Обичаше да го развеселява. Ако го кара да се смее, ще я обикне по-силно. Смехът му се отразяваше добре.
	— Не, но може да ти откраднем пера от гнездото. — Василий сбърчи вежди, нави си ръкава и потопи ръка във водата чак до лакътя. — Не бих убил лебед.
	— Не се навеждай! Ще се обърнем! Нямах предвид да убиваме каквото и да било.
	Василий се изправи.
	— Дядо ми знаеше… — Той изтръска мократа си ръка и спусна ръкава на ризата. — Разказваше как царските войници опустошават селата.
	— Не говори за това. Нека просто бъдем тук. Тук, сред лебедите… Да легнем в лодката и да станем лебеди. Хайде!
	— Тази вечер те прихваща нещо. — Той пак потопи веслата в езерото. — Стъмнява се. Да се връщаме.
	Ела си свали бонето и го сложи под носа на лодката.
	— Добре. Ти греби. Аз ще лежа неподвижно и ще бъда лебед.
	Тя легна бавно върху дъсчения под. Върху небето с цвят на дълбока вода се мержелееше вечерницата. Светът над нея бе безкраен и безсмъртен. Ела усещаше как лодката се поклаща.


	_Бон, краят на октомври 1907_
	Ела се изгуби. Слезе от трамвая, свърна наляво и тръгна по релсите, сигурна, че ще намери мястото. Провери още веднъж адреса върху бележката, пъхната под ръкавицата й. Пое на изток, отдалечавайки се от Рейн. Спомни си, че Елизабетщрасе прави рязък завой, и точно след него очакваше да открие издателя. Пак грешка. По улицата се редяха ниски къщи. Тя се върна на север, после тръгна на запад към речния бряг. Стигна до следващата улица и се озова пред обвития в рози вход на парка край реката. Щеше да закъснее.
	— Каква бъркотия — промърмори си тя.
	През петте години извън града бе изгубила всякаква представа за посоките. Беше на крака от сутринта и на всичкото отгоре носеше нови обувки — възтесни и твърди. Ремъкът на голямата кожена папка се впиваше в рамото й през лекото палто. Шапката й постоянно се свличаше напред и сивите пера я гъделичкаха по челото.
	Подвоуми се дали да не влезе в магазина на ъгъла и да помоли да я упътят. Краката обаче я заболяха още повече.
	— Няма значение — каза си тя.
	Прекоси улицата и влезе в парка. Току до портата зърна пейка. Десет минути, обеща си. Остави дебелия плик върху пейката, наведе се и разхлаби връзките на обувките. Някой бе оставил вестник с голяма мъглява снимка на кайзера във военна униформа. Тя се втренчи в нея. Война ли е избухнала? Погледна заглавията. Белгиец, убит от конгоанци. Нищо общо с нея. Сплете длани върху чантичката в скута си. Десет минути. Затвори очи.


	— Не искам приказка. Не искам.
	Гласът изтръгна Ела от дрямката. Сънуваше, че в скута й има котка, разтворила уста да я ухапе.
	— Ще почетем малко. После ще купим кестени. Съгласен ли си?
	Пълна жена намести едно момченце върху пейката срещу Ела.
	— Мразя тази приказка!
	— Мразиш „Храбрия оловен войник“? Преди беше любимата ти приказка.
	— Не, не!
	— Добре, да прочетем ли „Немирникът Филип“?
	— Не, не, не, не.
	Детето се разплака.
	— Хайде. Седни в скута ми да погледаме света наоколо. — Жената взе детето и то се сгуши в нея. — Ето, ето… Ей сега ще ти стане по-добре.
	Обвила с длани коремчето му, тя го залюля и му затананика тихо.
	На Ела й се стори, че усеща тежестта на момченцето, все едно и тя е обгърнала дете, и топлата му мокра бузка докосва лицето й. Племенниците й вече бяха пораснали. Държаха се вежливо, но след любезностите, разменяни сутрин и вечер, всеки се залавяше със заниманията си.
	След дългите скиталчества с Василий Ела се бе върнала в Германия, готова да свие гнездо с него. Беше навършила трийсет. Жената трябва внимателно да преценява докога да отлага създаването на семейство — така му беше казала. Сега го чакаше да се върне от Москва с документите, удостоверяващи развода. Тогава щеше да започне истинският й живот. Реши да си позволи няколко седмици в Бон, да гостува на роднините си и да довърши картините за Фридрих Коен. Вече бе готова да ги представи на издателя. Стига да открие къде се намира.
	Тя стана. Идеята за кестените я бе изкушила. Тръгна по градинската алея, последва мириса на печени кестени и точно зад лехите с тъжник видя търговец да разжарява въглени под меден казан.
	Ела му даде монета и се върна на пейката с хартиена фуния, пълна с горещи кестени. Детето бе заспало в скута на набитата жена. Бавачка? Изглеждаше твърде възрастна, за да му е майка.
	— Успели сте да го приспите — прошепна й Ела.
	— Да. Слава богу. Измори се много. — Жената говореше тихо, отдръпнала глава от момченцето. Усмихна се на Ела. — От пет часа ми е в ръцете.
	— От пет сутринта? Защо толкова рано?
	— Майка му ражда. Не искаха да е в къщата. У дома обаче няма никакви играчки и ето ни тук…
	— А! — усмихна се Ела. — Ново братче или сестричка.
	Жената кимна и погали момченцето по главата.
	— Внук ми е. Първото дете на сина ми.
	Младата жена обели един кестен и изяде ядката. Облегна се назад и кръстоса глезени. Наистина бе изморена. Откакто бе пристигнала, работеше неуморно, дори не излизаше следобед, за да се разходи и да си припомни града. Вечер Карл и Мери канеха гости, водеха я на концерти или на ресторант. Карл явно изгаряше от желание да изтъкне благосъстоянието си. Всичко трябваше да е отлично — виното, келнерът. Ела харесваше Мери, но тя бе обсебена от децата си и двете рядко намираха обща тема. Ела почти не успяваше да довърши изречение, преди някой от семейството да я прекъсне със своя грижа. Кога ще дойде частният учител? Ще променят ли графика на уроците по музика? Може ли да поканят училищни приятели на пикника? Ела се чувстваше като зрител на семейна драма. Не я свърташе, дотягаше й да е гостенка. Върнеха ли се в Мюнхен, Василий щеше да наеме просторен апартамент за двамата. Ясно му бе обяснила, че иска точно това.
	Изяде кестените, смачка хартиената фуния и я прибра в джоба на палтото си. Все още се чувстваше изморена. Детето обаче се беше наспало. Баба му извади носна кърпичка от чантата си и му избърса лицето.
	— Добре… Искаш ли да се поразходим? Да потърсим продавача на кестени?
	Момченцето се смъкна от скута й и седна на пейката.
	— Искам да учим азбуката.
	Бабата бръкна в чантата и извади една книжка.
	— Ето „Х“ за Ханс. Твоето име, Ханси. И на баща ти. Големия Ханс и Малкия Ханс. Виждаш ли? Две кръстосани чертички. „Х“.
	— Искам „т“ за татко. Две чертички една върху друга.
	— Умно момче! Знаеш буквата за „татко“.
	Тя разлисти книжката.
	— Да. И „Ш“ за „Шулер“.
	— Браво! „Х“ за Ханс и „Ш“ за „Шулер“.
	Ела се смая. Бащата на детето бе Ханс Шулер, колегата на Георг. Мъжът, с когото можеше да се сближи. Дори да го избере за съпруг. Взря се в лицето на момченцето, ала не успя да открие сходство с чертите на бащата.
	— Татко ти е господин Шулер, печатарят?
	Дързък, прекалено прям въпрос. Толкова дълго ли е отсъствала от Германия, та е изгубила сдържаността си? Но има ли значение? Ако бабата, майката на Ханс Шулер, се засегне, Ела просто ще си тръгне.
	Детето я погледна, после погледна към баба си. Размаха крака.
	— Искам кестени.
	Дръпна ръкава на баба си.
	— Хайде, Малък Ханс. — Възрастната жена си взе чантата и помогна на детето да стане от пейката. — Довиждане, госпожице.
	Хвана момченцето за ръка, кимна на Ела и тръгна по алеята към продавача на кестени.
	Ела нарами кожената папка с картините и прокара длан между презрамките на ръчната си чанта. Ханс Шулер щеше да стане баща за втори път. Ако се бе омъжила за него… Е, не би го направила. Дори за да има свое дете. И все пак продължаваше да усеща тежестта на дете в скута си. Ела стана и пое към улицата. Качи се в трамвая и се върна в дома на брат си Карл. Отиде в стаята си, свали палтото и шапката и легна. Надигна се от леглото чак когато дойде време за вечеря. Папката с графиките й за Фридрих Коен остана подпряна върху стола до леглото.
C>
#	„Унтер ден Линден“ 58
#	Берлин
@@	18 януари 1908
#	Фридрих Коен
#	Елизабетщрасе 74
#	Бон

	Господин Коен,
	До седмица очаквайте доставка на двайсет и четири графики. Както споменах в предишното писмо, поредицата, посветена на играчки, мечета, кукли, деца и пр., е най-нова и е редно да бъде изложена последна, ако държите на хронологията. Портретите, изработени преди година в Италия (включително гравюрата, изобразяваща В. Кандински) са с по-фин рисунък в стил ар нуво. Оставям на вас да решите как да ги подредите.
	Искрено ваша,
@	Габриеле Мюнтер
C$

	* * *

	Оказа се, че той не е готов. В Мюнхен Василий и Ела наеха отделни жилища, отделни ателиета. Срещаха се всеки ден, разменяха си бележки и писма, хранеха се заедно, срещаха се с приятели, любеха се. Той се бе върнал от Москва без документи за развод. Ела бе принудена да се примири с това.


C>
#	Галерия
#	„Портрет на млада жена“, 1909
#	Габриеле Мюнтер
#	Маслени бои върху платно
#	27⅝х19
#	Художествен музей, Милуоки
#	Дарение от госпожа Хари Линди Брадли

	Ако е очаквала ласкателно изображение в духа на ренесансовите нидерландски портретисти, жената от картината (наричана и „Млада полякиня“) несъмнено е останала разочарована. Облечена е модерно, но положението на главата, сведените очи и формата на устните я показват скована, навярно властна и безспорно безрадостна.
	Портретът я изобразява от върха на шапката с плоска периферия до талията. Художничката е придала грижливо стила на жакета с двоен ревер: пласт в наситено жълто-зелено над основния цвят на дрехата в яркорозово. Ризата в цвят на горчица е с бяла яка, съчетана с вратовръзка в меко розово. Полата е в същия зелен нюанс като долния ревер и копчетата на сакото. Стилно облекло наистина. Моделът обаче би се смутил вероятно от цвета на косата — тъмножълто и зелено, пренесени директно от палитрата на художничката. Дясното рамо и дясната ръка са отметнати, сякаш жената се кани да смъкне сакото. Лявата ръка е отдръпната от тялото. Зрителят вижда само част от нея, но ръкавът е с убедителен обем. Зад седналата фигура има две вертикални четвъртити повърхнини в синьо — по-голямата е в дълбок, наситен цвят с вертикални мазки, по-малката е по-светла, с фини бледожълти и бели щрихи.
	Всички основни форми — шапката, косата, лицето, сакото — са очертани с плътен черен контур, наподобяващ стила клоазон*.
	[* Клоазон — техника за художествена изработка на емайл, при която цветните фигури се отделят една от друга с метална тел, за да не се смесят цветовете при нанасянето им. — Б.р.]
	Наблюдателят неволно се възхищава на красотата и изтънчения вкус на жената, но тя е труднодостъпна. Не поглежда към нас. Общуването е забранено и не можем да преценим дали да й съчувстваме, или да негодуваме, задето ни отхвърля. Художничката изглежда е раздвоена, а следователно ние също сме разколебани.
@	Й. Айхнер
C$


>>	Пета глава
>>	Мурнау в пет картини

>>>	Соло

	_Мурнау, краят на август 1908_
	Ела излезе тихо от странноприемницата. Вдигна раницата на гръб и тръгна на юг. Стигна до края на уличката и се обърна назад. Планините се извисяваха пред нея, слънцето все още се изкачваше зад къщите вдясно. Край шосето, водещо извън града, селянин подкарваше три крави по тясна пътека. Камбанките по вратовете им звънтяха приглушено като тържествена религиозна музика. За разлика от пробуждащия се живот из околностите му, градът тънеше в тишина. Снощният дъжд бе отмил сивия прахоляк по улиците. Влажна свежест се издигаше над хладната алпийска река, шушнеща сред долината като домакиня, заета да облива с чиста вода тротоара пред къщата си. През прозорците вече се провесваха юргани — бели гъби, чиито порести ламели се крият свенливо от поглед.
	Има ли по-обаятелна гледка? Ела почувства, че може да пусне корени в градчето, самото то крепко вгнездено между кея и хълмовете. Колоритните къщи бяха стъпили здраво на земята, рамо до рамо като усмихнати сестри, застанали пред фотоапарат. Ела се усмихна, развеселена от роднинската им прилика — русокосата и червенокосата бяха взели жилавото бащино тяло и майчината грация; овалът на покривите, формата на комините и разположението на прозорците се бяха предавали поколения наред.
	Търсейки място извън Мюнхен, където да отседнат, Ела и Василий бяха открили очарователното градче в подножието на Баварските Алпи. Уличките на търговското селище се отличаваха с архитектурна хармония и с омайваща чиста светлина. Двамата убедиха мюнхенските си приятели Алексей Явленски и Мариане фон Веревкин да се включат в лятната им творческа експедиция. Василий се надяваше Мурнау да умиротвори безпокойството, отвеждало ги от град в град. Ела жадуваше постоянство, изтощена от влакове, каруци и шейни, от опаковане и разопаковане на куфари, от градове и сажди, от договаряне на наеми, от неудобството да свежда поглед пред любопитни хотелиери. Колко освежаваща, колко сладостна бе тази отмора! В Мюнхен все още усещаше бремето на неловкото си положение. Аня продължаваше да живее на няколко пресечки от новия апартамент под наем на Василий. Тук в Мурнау обаче Ела се чувстваше свободна.
	И се учеше да опростява. След дългогодишни експерименти тя и Василий бяха изоставили ножовете и плътните бои в полза на твърдите четки и чистите цветове. Вместо да пресъздават реалистични образи, се впускаха в нещо наистина революционно. Василий бе поел в особено дръзка посока. Всъщност картините му бяха почти абстрактни — бързи движения на цвят, форма и жест с бегло внушение за пейзаж или обект, свързващ цветовете в общо пространство. Целта му, повтаряше той, бе да изобразява „абсолютни идеи“ — върху платното да не присъства нищо от действителния свят, освен същински, чист цвят и форма. Макар и не толкова смело като него, Ела също рисуваше абстрактно; стремеше се да улавя сърцевината на предмета вместо видимите подробности. Днес възнамеряваше да прави точно това.
	С гръб към планините на юг, тя разтвори триножника и столчето не защото смяташе да рисува седнала, а за да съзерцава и да мисли. Най-важно бе да се прозре същността на нещата. Помагаше й да слага въображаема кошница до стола. Представяше си плътната плетка на кошницата и широко разтворената й уста. В нея хвърляше ненужното от пейзажа пред нея — всяка външна подробност, която разсейва окото и затлачва експресивността на картината.
	Днес ранобудните хора по улицата отидоха първи в кошницата — ковач в кожена престилка и синя риза с ръкави, запретнати до лактите; млекарка, понесла ведра върху кобилица; дъщерята на гостилничаря, запътила се към продавача на сирене; момче с джобно ножче; перачка. Кошницата побираше много. После дойде ред на излишествата — изпражненията на коня, върху който се поклащаше кметът, тръгнал да лови риба в близкия поток; кепенците върху горните прозорци на зелена къща; резбованата дървена табела над входа на бирарията; очуканата каруца на пивоваря; метла, захвърлена снощи в дъжда; облегнат върху стена велосипед. Сетне тя огледа внимателно къщите и ги опрости. Някои изгубиха вратите си. Някои врати изгубиха резетата си. Всички къщи изгубиха комините си. След като оголи улицата от всичко несъществено, Ела застопори слънцето в небето — 9:15. В кошницата щяха да отидат 9:30, 10:00, 10:30 и нататък. Останаха само формите на къщите, наклонът на улицата, усещането за утрото. Свела пейзажа до същественото, Ела започна да рисува.
	Първо скицира линиите — полегатия, леко наклонен наляво диагонал на улицата, и редиците вертикални правоъгълници с островърхи покриви. Усмихната, нанесе с четка къщата в далечния десен ъгъл на картината, все едно седи до нея, но я вижда само с крайчеца на окото си — не може да обърне глава, защото човешкото осезание е неспособно да обозре живото присъствие на улицата.
	После цветовете. Твърдата й четка издърпа яркото слънце от постелята и го накара да надникне между перестите облаци в небето, синьо като обещание. От сивкавата улица, съхнеща от дъжда, се издигна прозирна бледокафява мъгла, побрала усещането за ранните утринни лъчи след влажна нощ. Къщите отстрани сякаш се подаваха от великденска кошница — пастелнозелени, жълти, сини, розови с яркочервени, оранжеви, кафяви и черни покриви за удивление на обитателите им. Няколко щриха за прозорците и толкова — без завеси, без рамки, без проснати юргани и старци, надвесени да чакат пощальона. Просто идея за село в тихо лятно утро, уловила истинската същност на покоя.
	Днес Ела бе влюбена в улицата, в стените, в прозорците, в сегашния момент, във въздуха, в изобразяването на живота, споделено с Василий, Алексей и Мариане, в ясното прохладно утро, в силата, младостта и женската си същност, в диханието, повдигащо и спускащо гърдите й. Картината й възпяваше от дън душа живота, радостта от творчеството, от способността да нарисуваш каквото усещаш, виждаш и знаеш. Да покажеш с четка щастието от днешния ден и да го запазиш у себе си.


>>>	Дует

	_Мурнау, август 1908_
	— По-високо, по-високо, Габриеле. — С опакото на дланта си, вдигната над главата, Василий придържаше нотата. — Пробвай пак. Дишай. Хайде. Започваме от дванайсети такт.
	Той засвири и си пое дълбоко дъх, за да даде знак на Ела да се включи.
	— По-добре. Много по-добре е. Да започнем ли отначало?
	Инструментът изпълни лиричното въведение, преди баритонът му да запее: „О, недей да плачеш“.
	Преди седмица Василий се бе върнал в Мурнау с няколко партитури — предимно песни на Шуберт. През септември очакваха Шрьотерови и планираха музикална вечер. Бяха инсталирали хармониума на Василий и той свиреше охотно. Дори тоналността на инструмента да не пасваше съвсем на песните, все едно. Важното в случая бе семейното събиране.
	Ела очакваше с нетърпение гостите. Щеше да види и очарователната си малка племенница. Бе купила уютната жълта къща в подножието на Алпите и мечтаеше за семеен живот, за непринудени срещи с родственици и приятели. И се радваше на възможността да покаже своя Василий, съвършен във всяко отношение. Надяваше се да докаже на сестра си, че е била права да го чака толкова дълго.
	Ела обаче не се чувстваше съвсем спокойна в Мурнау, където местните не бяха свикнали да приемат хора на изкуството и чужденци, да не говорим за неомъжена жена, притежателка на дом в градчето им. Видеха ли я по улиците, вперваха поглед напред; търговците вземаха парите й, сякаш ги е омърсила. Никой не я наричаше по име, не я поздравяваше пръв, нито отвръщаше на нейните поздрави. Веднъж на излизане от пекарната спря да прехвърли дръжката на чантата си през рамо и й се стори, че чува клиент да шепне: „курва“. Останеше ли сама в къщата, Ела се чувстваше като в гнездо върху чупливи клони; кацнала върху дърво, към което прииждат недружелюбни, подозрителни сплетници. В такива моменти усещаше колко различна е от другите жени, невписана в никакви групи, освен в създадените от нея — Ела и Василий, Ела и Шрьотерови, Ела и малцина художници. Василий пътуваше и водеше разговори на равна нога с всекиго; сновеше между Русия и Германия — гражданин на света. Животът с Василий обаче поставяше Ела извън живота на другите — гражданка на никоя страна, освен на малката им самостойна общност.
	В музикалната стая на Котмюлералее двамата пееха „Зелма и Зелмар“* — мечтателен дует на сбогуващи се любовници. Понеже акомпаниментът се състоеше от бавни акорди, Василий можеше да работи с клавишите и педалите и същевременно да пее. Или да й отстъпи място? Ала макар да имаше пиано в апартамента в Мюнхен, тя отдавна бе прекратила уроците по музика.
	[* Песен на Франц Шуберт по текст на Фридрих Готлиб Клопщок. — Б.р.]
	— Не, свири ти.
	Засвиреше ли Василий на хармониума, Ела разбираше, че правилно е решила да купи къщата. Тук имаха убежище, където да канят съмишленици на музикални вечери и среднощни дискусии за изкуството. В къщата с достатъчно стаи за спане, хранене и работа живееха заедно, отпочиваха и се възстановяваха, докато чакаха развода. Какво протяжно чакане! Месец след месец разговорът кръжеше в спирала от затормозяващи думи.
	— Колко пъти да обсъждаме въпроса, Ела?
	— Каза ми, че докато си в Москва, ще довършиш започнатото. Но не! Мислиш за всичко друго, освен за мен.
	— Ела, Ела… Вече съм сложил рубли в точните ръце. Натякването ти не ни помага.
	— Понякога ми се струва, че те е грижа за мен само когато си тук. В Русия мислите ти отлитат в друга посока.
	— Глупости. Обичам те навсякъде. Ела и ме целуни. Моята малка Елхен трябва да е по-търпелива.
	Тема с вариации, отново и отново.


	Тази вечер Василий изпя първия куплет, с финалния печален зов на Зелмар: „Ще се върна, от щастие озарен!“. Засвири, после кимна на Ела да се включи.
P>
	Но в нощната глъб те дебнат канари
	и коварни тъмни води!
	Да плача ли, надвиснала с теб над смъртта,
	аз, от щастие озарена жена?
P$
	Гласът на Ела прозвуча тихо и горестно. Жалбата на Зелма я разтрепери; кратичкото „но“ разкъса сърцето й. Тя замлъкна от страх да не избухне в сълзи. Помоли Василий да започне отначало нейната част. Песента бе за тях. Те също бяха разделени любовници.
	Василий бе уредил наесен да се премести сам в нов апартамент. Настояваше да не живеят заедно в Мюнхен, където хората го познават и благоприличието изисква да зачитат Аня. И по-зле — през октомври възнамеряваше да замине пак за Москва и няколко месеца да остане там. Държеше лично да ръководи пътуващата изложба на Новото мюнхенско художествено общество.
	Ела довърши куплета, без да се разплаче, но отказа да изпеят друга песен. Трябвало да разбърка супата — с това извинение затвори партитурата.


>>>	Трио край маса

	_Мурнау, февруари 1910_
	Сякаш някой четеше на глас „Война и мир“. Ела се отърси от студа и прекрачи в сивия сутерен. Чу два гласа горе, преплитащи френски и руски. Алексей Георгиевич Явленски все пак бе дошъл да ги посети. Какъв късмет. Човекът мечка бе най-ревностният й поддръжник — след Василий — и най-голямото й вдъхновение. А точно сега в ръцете й имаше картина, която да му покаже.
	Ела потропа с крака, за да изтръска снега върху каменния под, и седна на тясната пейка да развърже ботушите.
	— Габриеле? Ти ли си?
	Василий премина от руски на немски, сякаш славянският му език вече е усукал двата езика в неотделима нишка.
	— Идвам!
	— Опитах ореховия ти кекс! — подвикна по-дълбок глас. — Cʼest magnifique! Великолепен е!
	Още щом стъпи в уютната дневна, човекът мечка я прегърна и отлепи босите й крака от пода.
	— Василий Василиевич твърди, че го изпреварваш. Ти си художникът, така ми каза. Станала си истински маестро, неповторим експресионист!
	— Шегува се.
	Ела стъпи отново на твърда почва.
	— Съвсем не. — Грамадната длан на Явленски измъкна картината от ръката й. — Я да видим какво имаме тук.
	— Искаш ли чай? — Василий я целуна по бузата. — Фани отиде в града да нагледа майка си. Аз я замествам.
	Той подпъхна памучна кърпа в колана на панталона си и се запъти към печката.
	— Ти ще домакинстваш? Боже! Да, искам чай. И кекс, ако Алексей Георгиевич ми е оставил.
	— Някоя троха.
	Василий загреба мокрите листенца чай, сложи ги в чинийка и изплакна кафявия чайник.
	— Рисувах на гробището с Олга Аркадина. — Ела духна в студените си длани. — Пръстите ми замръзнаха, непрекъснато изпусках четката. Ако ти е любопитно защо боята е рехава — смесена е със сняг!
	Тя разтри ръце и седна до масата.
	— Фантастично! — Явленски вдигна картината, присви очи и наклони глава, за да улови светлината от керосиновата лампа върху масата. — Давам хиляда марки за нея!
	Приближи картината до лицето си. Василий се засмя.
	— През целия си живот не си печелил хиляда марки, хусарю!
	— Вярно е. Но картината ме плени! Виж, Василий Василиевич! — Явленски занесе твърдия кадастрон до самовара. — Гледай! За това говоря! Изразителните полегнали кръстове, щрихите с четка по преспите — истински синтез на външна форма и вътрешно чувство. Уловила е същината, есенцията на пейзажа. Просълзих се!
	Василий сложи чайника върху масата и отпусна длан върху рамото на Ела.
	— През последните месеци Габриеле извърши скок. Копира скиците ми и постига забележителен успех.
	— Василий, не копирам!
	— Помисли, уважаема! Живееш с маестро. На твое място и аз бих подражавал. — Алексей смести грамадното си тяло между масата и стената. — Твоят _хер_ Кандински тъкмо ми показваше последните си импровизации. _Mein Gott_, както казвате вие. Готов ли е светът за това? Дори малките пейзажи — летният, онзи с локомотива, синята планина… Ах, уцелиха ме право в сърцето!
	Ела отмести ръката на Василий от рамото си. Той греши. Тя не подражава на никого. Вярно, двамата понякога застават заедно на хълма, гледат към една и съща църковна камбанария, усещат една и съща светлина да просиява под четките им. Но да копира? Отдавна не е неин учител. Не бива да подхвърля такива неща. Тя се обърна към Явленски.
	— А вие, Алексей Георгиевич, синтезът още ли е ваш девиз?
	— Не само мой, трябва да е на всекиго. Василий ми отвори очите.
	Със свободната си ръка Явленски сложи последното парче кекс в чинията си; другата държеше картината на Ела.
	Ела обра орехите, изронени върху подноса. Наистина ли е успял да изяде целия кекс? Стоплена, тя вече усещаше глад. И беше сигурна, че не подражава!
	— Габриеле се безпокои, че не се развива. Картините й обаче са прекрасни. Непрекъснато й го повтарям.
	Василий се върна в кухнята и разряза една ябълка върху дървената дъска.
	Грамадна лапа потупа дланта на Ела.
	— Но в тази крехка ръка има още много изкуство. — Устните на Явленски се разтеглиха в усмивка под мустака му. — Кажи ми сега как върви стъклописът?
	По тази тема Ела имаше предимство. Първа бе изпробвала новата техника.
	— Направихме много. Учим и Фани, когато не е заета да домакинства. Василий харесва усета й за цвят. Малко е примитивна, но има стабилна ръка.
	Явленски си приглади брадата и се усмихна.
	Въодушевена, Ела се изправи на крака.
	— Погледни насам, зад теб. Виждаш ли? Най-добри са стъклописите на Василий със свети Георги.
	Тя посочи редица малки стъклописи, подредени върху етажерка. Наистина й доставяше удоволствие да показва работата на Василий. Замълча, за да даде на Алексей възможност да се наслади на гледката — сияйни светци върху разбунени коне, вдигнали юначно копия срещу заплашителните змейове. Изображенията вдъхваха благоговение, наподобяваха икони. Ела седна отново.
	— Василий изглежда добре, нали, Алексей Георгиевич? Понапълнял е от руските блини, но е в цветущо здраве. Само дето най-безмилостно ме остави сама през всичките празници, дори в новогодишната нощ.
	Василий се облегна на масата.
	— И аз бях самотен. Стоя сред руините на предишния си живот, а разводът се влачи. Ах, Алексей, колко рубли похарчих, за да смажа колелата. Видиш ли ме да си скубя косата, ще знаеш защо. — Той подреди нарязания плод в чинийка. — На всичкото отгоре безуспешно се опитвам да продам един имот.
	— Е, приятелю, сега си сред баварското блаженство и при многоуважаемата Габриеле. Ще си възвърнеш доброто настроение. Освен това откри изложбата на Новото художествено общество в Одеса. Разкажи ми! Сънародниците ни оцениха ли младото мюнхенско изкуство?
	Василий сипа чай на Ела. Тя го погледна заинтригувана. Наистина му беше липсвала.
	— Заведох мама и Аня Чимякина. Представяш ли си групичката? — Василий седна и обви чайника с длани. — Изложбата обаче беше истинско зрелище. Мъже и жени, увити в кожи, върволици от шейни, зали, окъпани в светлина. Сензация сме в Одеса, уверявам те! Обсипват ни с похвали. — Стрелна с поглед Ела. — За разлика от твърдоглавите германци от Мюнхенския сецесион, руснаците разбират живота на духа.
	— Прекалено краен си, Василий. Впрочем, отхвърлиха и мен. — Ела сплете длани в скута си.
	— Госпожице Мюнтер, Василий има известно основание. Ние, руснаците, сме възпитани да виждаме отвъд материалното. Имаме го в сърцата си. — Явленски се потупа по гърдите и се обърна към Василий. — Но през есента обрахме овациите и в Мюнхен, не се отчайвай. Беше прав да напишеш манифеста ни. С него ще променим света. — Той стана, вдигнал картината на Ела над главата си като знаме, и закрачи из стаята в ритъма на незнаен военен марш. — Каква красота! Нова висота на духовното, хармония между външния и вътрешния свят.
	— Алексей, след като ви изпратихме, с Василий рисувахме заедно през цялата есен. — Ела извиси глас, решена да поправи забележката на Василий. Никога не му бе подражавала. — Понякога е трудно да различиш коя картина е негова и коя — моя.
	— Е, аз не мисля така. — Василий я погледна остро. — Моята палитра е по-ярка, Габриеле, и ти го признаваш, формите си приличат, предполагам, но моите са по-сложни.
	Ела поклати глава. Какво иска да каже? Да разбира ли, че според него по-сложните форми имат превъзходство? Нейната цел обаче е простотата. Алексей Георгиевич бе доловил, че тя търси естеството, не сложността на изобразяваното. Въпрос на философия, на естетически принципи. Не е справедливо внушението на Василий, че й липсва дълбочина. Той я бе научил да извлича сърцевината, първичната сила.
	— Василий — подхвана тя, ала замълча.
	Не знаеше как да изрази чувствата си, не можеше да използва думата „омаловажена“. Ела кръстоса глезени под масата и обви лактите си с длани.
	Запъхтян, Явленски се настани до масата.
	— Мой сънароднико, ти си блестящ и сочиш посоката. Госпожица Мюнтер обаче… Ах, тя също е ненадмината! Формите й говорят за зримото, без да го възпроизвеждат.
	Вдигна картината пред лицето на Василий.
	— Уча Габриеле да долавя гласа на цветовете. В това отношение духът й достига съвършенство.
	Ела се втренчи в чашата си; прокара показалец по порцелановия ръб. Предпочиташе сама да осветли картината, но Василий винаги се справяше по-добре. Той разграждаше и назоваваше дори неосъзнатото от нея. И все пак не биваше да си приписва заслуга за усета й към цветовете. Тя умееше да вниква в тях още преди да го срещне. Нощем, докато се олюляваше над бездната на съня, цветовете се бореха за надмощие в ума й — богато червено се блъскаше в морскосиньо, две форми, менливи и гъвкави като амеби под микроскоп. Наблюдаваше как цветовете се разширяват и свиват, преливат и се отдръпват. Заспиваше сред цветни въртопи.
	— Алексей, отдавна не сме ви гостували. — Ела погледна Явленски право в очите. — От изложбата ни в галерия „Танхойзер“. Върху какво работите сега с Мариане?
	— Ах, работата ми! Все още съм влюбен във французите. Винаги ще бъда влюбен в тях, мисля. Но от есента имам нова любов. — Очите му заискриха. — Не, не е жена. И бездруго жените са ми в повече. Имам предвид нова страст — мосю Гоген.
	— Той почина преди пет години, Алексей — отбеляза Василий.
	— Още по-лесно е да го обичам така. Никога няма да ме изостави.
	Ела се усмихна.
	— Казахме ли ти, че видяхме Матис, когато бяхме в Париж? По-точно творбите му — не лично него. Василий им се възхити.
	— Да, наистина. Ако живееше по-наблизо, Алексей, щяхме да станем приятели. Мисли свободно като нас.
	— Испанецът — също. Пикасо. Видяхме и неговите творби. Не съм сигурна обаче дали Василий ги хареса.
	Ела го погледна за потвърждение.
	— Въображението му е безгранично. — Алексей Георгиевич скръсти ръце върху окръгления си корем. — Казват, че придава нов лик на всичко, до което се докосне. Как мислиш, приятелю?
	— Не си спомням. Може и така да е. Забравил съм.
	Василий се изправи и събра в шепа трохите от масата.
	— Може би…
	— Какво обичаш у Гоген, Алексей Георгиевич?
	Василий излезе от стаята. Ела го проследи с поглед. Невъзможно бе да е забравил. Всъщност тогава изглеждаше изключително впечатлен. А и никога не забравяше нещо видяно. Ролята на домакин — да вари чай, да разтребва — също не го влечеше. Пак ли пропадаше в някои от своите настроения?
	Алексей обаче бе винаги готов да се усмихне, да оцени по достойнство всичко.
	— Плоските цветни повърхнини на Матис изглеждат ли ви сходни с вашите, госпожице? Как бих искал да ги видя пак! Ах, толкова много има да се разбере и изрази. Но ще обсъдим темата по-късно. — Явленски плесна длани върху масата. — Време е да тръгвам. Трябва да хвана вечерния влак до Мюнхен.
	Облече си палтото и заувива с шал дебелия си врат.
	— Предайте нашите сърдечни поздрави на Мариане.
	— Разбира се.
	— Защо не дойде с вас?
	— Заради момчето. Гърлото пак го боли. Остана да помага на медицинската сестра.
	— Ах, да! Казват, че първата любов на майката е детето й.
	— Габриеле… — Гласът на Василий прозвуча предупредително.
	Ела го погледна объркана.
	— Василий Василиевич искаше да ви напомни, че Мариане не е майка на Андреас. Но няма нужда. Тя го обича като майка.
	— Мариане не е майка на Андреас!
	— Нямам нито време, нито смелост да ви разкажа историята с всичките й славни и безславни подробности. Възлагам задачата на моя сънародник.
	— Моля за извинение, Алексей Георгиевич. — Ела се изчерви. — Пак ще повторя, че ще се радвам да ни посетите. Имаме гостоприемна къща. Елате през лятото и доведете Андреас.
	Смутена от допуснатия гаф, тя едва успя да чуе отговора му:
	— Ще говоря с Мариане. Къщата ви ще бъде рай за руснаците, госпожице Мюнтер!
	Той й целуна ръка. Махна на Василий и се заклатушка с мечешка походка по стълбите към антрето. Без него тясната стая се сви и въздухът изтъня.


	— Василий, споделяш ли идеята на Алексей за синтеза?
	Понесла куп чинийки в ръка, Ела застана пред прага на кухнята. Понякога се оказваше полезно да поиска мнението му. Като изричаше мислите си, настроението му се подобряваше, сякаш осъзнаваше чувствата си единствено ако ги изрази в думи или в цветове.
	— Алексей е наивен и го обичам заради това. Опитите му да обоснове художествена система обаче са твърде опростени. — Василий приближи до писалището и се зае да подостря един писец. — Чудесен творец е, но теоретик? Не, по-добре да остави мисленето на мен. — Той отвори шишенце черно мастило и взе бял лист. — В някои отношения Алексей е най-напредничавият художник от кръга ни. Но той е като теб, Габриеле — интуитивен, неспособен да развива теории и да извлича принципи.
	Ръцете на Ела, потопени в мивката, застинаха. Неспособна? Дългите месеци съвместна работа се подредиха в ума й като непохватни чираци. Къде се бе изгубило партньорството им?
	Василий вече се бе оттеглил в другата стая. Пишеше есе, както подобава на мъж. Тя миеше чашите.
	— Харесвам много Алексей Георгиевич — усети колко напрегнати са устните и челюстта й. — Изглежда цени работата ми повече от теб. _Вижда_ картините ми.
	— Габриеле, моя Елхен, какво говориш? Знаеш колко внимание ти обръщам. Никой не би могъл да е по-благосклонен към теб.
	— Нима? Ти пишеш и рисуваш, но нямаш представа какво мисля.
	След като ги изрече, думите й прозвучаха убедително.
	— Това не е разумен разговор, Елхен. Не бива да го водим.
	Той се приведе над листа и започна да пише. Ела изплакна чиниите. Водата от плиткия умивалник се разплиска по полата й. Имаше и друго.
	— Ако Андреас не му е син, за какво _момче_ става дума?
	— Андреас е син на Явленски. Баронеса Мариане фон Веревкин обаче не му е майка.
	Василий не вдигна глава.
	— Защо не ми обясни? Каза, че са семейство.
	Ела си избърса ръцете в престилката. Сложи да свари четири червени картофа, както правеше майка й. Тя не би одобрила Явленски и Веревкин. Но колко различен живот водеха те! Ела наряза лук, впила очи в пръстите си, в ножа. Наблюдаваше ги как се движат. Навярно Мариане е като нея, временна придобивка на велик мъж. Тя и другите жени край руските художници представляваха самостойна държава. Но какви бяха законите и свободите й?
	— Коя е майката на момчето? — Постара се във въпроса да прозвучи чисто любопитство и нищо повече. Той не отговори. — Коя, Василий? Коя е майката? — подвикна тя.
	Василий продължи да пише. Ела изсипа лучените кръгчета в тежък тиган с тънки ивици бекон. Мълчанието му заглушаваше трополенето на съдовете, шуртенето на водата, тракането на ножа, цвърченето на мазнината. Тишина, прокарана през мегафона на отхвърлянето.
	— Василий, не ми отговаряш…
	— Пиша, Габриеле. Кога ще е готова вечерята? Ще обсъдим темата, докато се храним. След половин час може би, в шест?
	Отговорът му процепи въздуха като гръмотевица в снежна буря. Застанала гърбом, Ела не забеляза как писецът потреперва в ръката му. Беше прекалено далече от него.


>>>	В лодката: Квартет плюс куче

	_Мурнау, юли 1910_
	От самото начало Ела прецени, че денят не е подходящ за излет. Мариане носеше само червена копринена шапка. Завалеше ли, дъждът щеше да я съсипе. Отказа обаче да я остави — вятърът щял да съсухри кожата й. Андреас водеше черното си куче. Усетило нажежената атмосфера и напрежението между хората, животното бе неспокойно и раздразнително.
	После, на брега на Щафелзее, възникна проблемът с лодката. Василий се качи на борда, без да обърне внимание колко души побират пейките. Не помръдна, докато другите се суетяха да се сместят, сякаш справедливостта изискваше пространството да се разшири, щом той е част от групата. Ала нямаше място за всичко. Алексей Георгиевич галантно настоя да ги чака на брега. Предложи да остане с Хунтер, на когото нямало да му хареса да се клати по водата. „Нищо чудно да повърне“, добави той. Напомни, че е прекалено едър, когато Ела и Мариане, на свой ред, предложиха да останат.
	— В никакъв случай. — Поклони се и размаха сламената си шапка. — Ще заснема приключението ви с фотоапарата на госпожица Мюнтер. Това забавление ми стига за деня. Щом стане снимката, всички ще й се полюбуваме.
	Той поне бе винаги готов да прояви щедрост, да се радва за другите. И така, момчето и Мариане седнаха на пейката по средата, Василий се настани отпред, а Ела, най-дребната от възрастните и най-неумел гребец, зае пейката до кърмата. Преди да отплават, Хунтер скочи при тях и никой не успя да го убеди да се върне на брега при Алексей Георгиевич.
	После Андреас заяви, че не му харесва да е в лодката без баща си, защото Мариане не му е никакъв родител. Още щом лодката се отлепи от тинестото дъно, тласната към дълбокото от силната ръка на Алексей, детето се изправи. Понечи да се върне при баща си, разклати лодката и хвърли в ужас Мариане. В последната секунда тя го сграбчи за синия пуловер и го дръпна назад.
	Крайната цел на експедицията им бе малка ферма на отсрещния бряг. Предвиждаше се плаването да е кратко през тесния езерен разлив, но напредваха бавно. Василий упрекна Габриеле. Не работела добре с веслата. Натискала дясното и насочвала лодката по диагонал, вместо право към сушата. Тъмен облак оцвети водата в черно, а небето — в мътножълто. Настроението помръкна съвсем. Ококорил очи, Андреас отказваше да докосне протегнатата ръка на Мариане и да приеме успокоителните й думи.
	— Трябваше да ми отстъпиш греблата — оплака се Василий.
	— Да беше седнал на моето място — отвърна Ела. — Защо не помисли по-рано! Вече е късно.
	Андреас се поинтересува кога ще стигнат. Скоро ли? Мариане я помоли да е по-внимателна с греблата. Пръските вода съсипвали шапката й. И може ли Андреас да накара кучето да спре да скимти и да лигави роклята й. Изнервен, Василий се изправи да поеме ръководството, но успя само да наруши крехкото равновесие на коритото.
	— Сядай долу! — скастри го Ела. — Ще обърнеш лодката.
	— Следя за скали. Да не остържеш дъното и да ни навлечеш неприятности.
	— Ти създаваш неприятности.
	Гребането я сгорещяваше. И тя носеше хубава шапка — синя с черна лента — и плътна блуза.
	Първоначално планираха разходка по дългата, засенчена от дървета Котмюлералее зад къщата, към Оберамергау — приятна пътека сред зеленината, закътана от вятъра и слънцето. Без да се допита до другите обаче, Василий бе наел каруца да ги закара до езерото. Настоя, че идеята му е по-интересна от някаква си разходка, възможна по всяко време.
	Най-сетне стигнаха до отсрещния бряг. Всички слязоха и тръгнаха бързо по поляната към фермата. Откриха опустяла, изоставена къща. Облаците надвиснаха още по-тежко над тях. Без да продумат, те се качиха отново в лодката. Василий зае мястото до веслата и ги откара бързо при Алексей Георгиевич. С грамадните си лапи Алексей хвана въжето и издърпа лодката. Като го видя обаче, Хунтер скочи към брега и цопна в тинята. Когато слязоха, кучето се втурна при тях и си изтръска козината, обливайки ги с кален душ. Каруцарят, предвидил по-дълга гребна експедиция, се беше запилял нанякъде. Подслониха се на завет под дърво в очакване дъждът да се изсипе с все сила. Мълчаха и се оглеждаха дали каруцата идва. Андреас благоволяваше да отрони дума само на кучето си.
	По-късно Ела откри, че Алексей Георгиевич ги е заснел точно по средата на езерото. Засмя се. И нарисува картина за деня, както си го спомняше и както го бе почувствала. Изобрази Василий, застанал на носа, властен, достолепен, неумолим — водач, вперил осъдителен поглед в зрителя и в нея. Мариане и Андреас изглеждаха уплашени и мрачни, с кръгли и безизразни очи. Гребецът стоеше гърбом; жена без лице, погълната от тежка работа. Василий видя завършената картина и се обиди.
	— Нарисувана е отлично, разбира се — кимна той. — Но се питам защо си ме представила толкова абсурдно.
	Ела не успя нито да се засмее, нито да възрази. Смяташе, че е уловила същината на сцената — напрегната и несъзвучна. Наглед групата създаваше впечатление за семейство, но помежду им нямаше родство. Василий я направляваше накъде да гребе. Ала посока нямаше. Ела гребеше наникъде.


>>>	Квинтет с пъстърва

	_Мурнау, краят на август 1911_
	Ранното слънце тъкмо бе започнало да позлатява нивите и да поема оттенъците на житото. Василий подкара велосипеда към селото, за да купи мляко. След час прибра хладните бутилки в каците със слама в избата и подвикна на Ела:
	— Фани отиде ли на пазара?
	— Какво каза?
	— Фани. — Той изкачи с подскоци стълбите до ателието й. — Тръгна ли вече?
	— Провери сам! Не виждаш ли, че работя?
	— Семейство Марк ще дойдат на вечеря.
	— Днес ли?
	— Срещнах Марк в селото. Договорихме се.
	— Не биваше да ги каниш, без да ме попиташ. Не мога да си променям плановете просто защото си срещнал някого в селото.
	Особено този човек — не добави.
	— Какви планове имаше за тази вечер?
	— Не става дума за това. Важното е, че не ме попита.
	— Бъди разумна, Ела. С Марк замисляме нещо вълнуващо. Не си ли доволна от напредъка ни?
	— Казвам само, че не мога да отлагам работата си. Знаеш, че крайният ми срок е до септември. Да не мислиш, че галерия „Танхойзер“ ще ме чака, докато забавлявам приятелите ти.
	— Семейство Марк са и твои приятели, Ела. Заедно сме.
	— Така ли?
	Защо го казва? Само защото понякога идват на вечеря ли?
	— Помисли, Габриеле. Алманахът „Синият ездач“ ще говори пред целия свят.
	— Китай? Индия? Василий, препречваш ми светлината. Гледам през прозореца!
	— Защо си толкова неотстъпчива? Сега сме група! „Синият ездач“ е застъпник на бъдещето — изкуство, музика, театър, философия.
	— Твърде амбициозно.
	— Съвсем не. Старите бариери паднаха. Не разбираш ли?
	— Добре, добре. Какво искаш от мен?
	Тя остави четката.
	— Съобщавам ти просто, че Франц и Мария Марк ще дойдат късно следобед. Ще вечеряме заедно. За бога, Ела, защо усложняваш всичко?
	— Очакваш ли да забавлявам Мария Марк?
	— Защо не?
	— Защото не е Син ездач. Ти и Марк вървите по свой път. Аз трябва да й правя компания. Как очакваш да бъда част от кръга ви и да развличам госпожа Марк?
	— Ако двете искате роля в Синия ездач, ще получите.
	— Значи с Мария Марк сме от една категория? — Ела скръсти ръце.
	— Нямах предвид това. Госпожа Марк не е художничка, ясно ми е. И все пак може да участва.
	— С умението си да вари чудесно кафе, например?
	— Ако искаш да знаеш, не бих й отказал чаша кафе. Но не казвам, че ролите ви ще са еднакви. Ти може да предложиш гравюра. Или да редактираш алманаха.
	— Да редактирам ли? Как ти хрумна? Защо да не участвам с картина?
	Тя проточи врат да погледне през прозореца.
	— Още не знам какво ще включва алманахът. Ще го обсъдим вечерта. Виж, Габриеле, свободна си да правиш каквото желаеш. Моля те само да бъдеш отзивчива. За разлика отсега.
	— Така и не уточни какво искаш от мен.
	— Ела, не може ли просто да се настроиш да вечеряш и да разговаряш с нас? Ще играеш каквато роля си избереш. Или никаква. Днес те моля само да си дружелюбна и да вземеш участие в обсъждането. Важно е за мен.
	— Да седя до госпожа Марк и да говорим за домакинстване.
	— Не. Да разговаряш с всички. С Франц Марк, с мен, с Мария Марк и с Фани, ако поиска да вечеря с нас. Само това, за бога! Преди да го обсъдим, не мога да кажа каква роля ще имам аз, Марк или Лунния човек в „Синият ездач“.
	— Добре, добре. Фани ще напазарува. Но недей да организираш празненства, без да ме попиташ.
	Тя завинти тубичката с яркочервена боя, после — вишневочервената.
	— Празненства ли? Ела, не се устройва празненство с двама души.
	— Извинявай. Мислех, че на масата ще бъдем четирима. Петима, ако Фани се присъедини.
	Тя затвори тубичката с жълто-кафява боя.
	— О, добре! Съжалявам, че струпах света пред прага ти. Отиди да говориш с Фани и дано на пазара се намери достатъчно храна за тълпата от гости. Изтощаваш ме, Ела!
	В интерес на истината със семейство Марк тя не се чувстваше спокойна, както с Явленски и Мариане. Всъщност Франц Марк бе купил една от снежните й картини, но самото му присъствие сякаш я потискаше — внушаваше й, че е неспособна, некомпетентна, повърхностна. Веднъж той изрази възторг от „духовния и невеществен вътрешен усет“ на Василий. После Ела разгледа картините си с пътища, плевни, селца и цветя и не успя да види в тях духовния елемент, предизвикал възхищението на Франц Марк. Защо тогава бе купил нейната „Заснежена селска улица“? Марк бе особняк, езикът му… не можеше дори да го определи. Когато слушаше теориите му за „утопично изкуство, лишено от материализъм“, се чувстваше смалена и в хор с надменния му глас чуваше отдавнашния въпрос на Еми: „Има ли й нещо на Ела?“. Боеше се да срещне погледа на Марк да не би той да разобличи недъзите й. Сега обаче се налагаше да вечеря с него.
	От пазара Фани донесе пет пъстърви. Картофи, аспержи, лук, праскови, сметана. Вчера бе изпекла хляб. Имаше конфитюр от миналото лято. Чай.
	Марк вежливо отбеляза колко крехки са аспержите и пъстървата. Фани ги бе изпържила в масло и ги бе заляла с кафеникавия сос от тигана. После бе седнала да сподели трапезата им — нещо обичайно след дългата й служба при Василий. Понеже не се грижеше за свой дом, Фани сновеше със скитащата двойка между Мюнхен и Мурнау и вече се вписваше в ролята на далечен роднина, отседнал безсрочно при тях.
	— Вкусно. — Марк кимна на Фани и отдели с нож сочното бяло месо на пъстървата от тънките кости; лактите му се разпериха като хриле.
	— Макар да проявявате интерес към изобразяването на животни, едва ли бихте нарисували риба. — Заради Василий Ела реши да изиграе откриващия ход и после да остави другите да местят пионките по дъската.
	— Защо не? — Марк повдигна вежди и вилицата му застина във въздуха.
	— Целта ви, доколкото знам, е да изразявате духа на животните. Рибите обаче… Е, тях почти не ги виждаме. Освен в чиния. Натюрморт с пъстърва?
	Полагаше усилие, разбира се, да включи госта в играта.
	Мария Марк се засмя.
	— Франц обича риболова. Нали, Франц?
	Обърна се към съпруга си, но той се взираше в Ела със сключени вежди.
	— Госпожице Мюнтер, не е необходимо и дори не е желателно животното да се изобразява с точност — произнесе сериозно той. — Важното е да се улови същността му — силата, пъргавината.
	— А духът на любимото ви животно, коня? — намеси се Василий. — С какво се отличава — с издръжливост, с бързина?
	— Благородство, бих казал. Конят трябва да ни стане символ, господин Кандински. Свети Георги, яхнал кон, се сражава със Змея на злото. — Замълча. — Змея на злото — повтори с пресеклив глас. — Съгласен ли сте? Синият кон… Единодушни ли сме?
	— Синият кон и синият ездач. — Вилицата на Василий също застина във въздуха. — Представят ни добре.
	— О? Вече сте взели решение, значи? — „Двамата“, добави мислено Ела. Какво място оставаше за нея? Ще може ли да работи с Франц Марк? — Кога? — Не успя да срещне погледа на Василий.
	— Господин Марк, лично аз не харесвам конете — вметна Фани. — Имала съм вземане-даване с тях и не бих искала да се повтаря. Ако рисувам кон обаче, ще избера сиво, кафяво или черно. Вие казвате синьо. Никой не е виждал син кон, нали?
	Марк бе разрязал една праскова на две и сега се мъчеше да извади костилката. Тънките му пръсти се бореха несръчно с ножа.
	— Мария, обясни на госпожица Денглер за синьото — кимна той.
	— О, не. — Госпожа Марк се усмихна с очи; сладкият й карамелов глас напомняше втора цигулка. — Не бих се заела с това. Ще нарежа прасковата, а ти ще обясниш на госпожицата какво представляват сините ти коне.
	Тя взе прасковата от ръката на съпруга си и извади костилката с лъжичка.
	— Добре, госпожице Денглер… — Марк се облакъти върху масата и се приведе към икономката. — Наслаждавали ли сте се някога на въздушната грация на жребче, усетило каква сила се таи в краката му? Готово е да полети!
	— Като малка чистех конюшните. Налагаше се да ги гоня, та да не ми се пречкат.
	Фани набоде малък картоф и го лапна цял.
	— В природата няма да срещнете син кон, разбира се. Да, но за да покажем вдъхновеното му движение, по-добре е да не залагаме на външния му аспект. — Той откъсна поглед от икономката, обръщайки се към всички край масата. Разпери високо ръце, стиснал половин праскова в едната и салфетка — в другата. — Цветовете ни изпълват с чувства. — Свали ръце и се приведе към Василий. — Преди няколко дни писах на Маке. — Гласът му се сниши почти до шепот. — Синьото е духовно, мъжко начало. Жълтото е женският принцип. Съгласен ли сте, господин Кандински? Жълтото и синьото се свързват както мъжът и жената, брак на цветове и допълващи се души.
	Захапа звучно прасковата. Изяде я и съпругата му избърса брадичката.
	— Да, несъмнено — кимна Василий, безразличен към драматизма на Марк. — Бледожълтото понякога се извисява до духовното, тъмното — не. То е женствено, земно. Жълтият цвят обаче трябва да се използва пестеливо, защото дразни окото.
	Ела подбели очи. Взе празната кана за сайдер и се изправи. Жегна я, че Франц Марк се обръща единствено към Василий. А Василий отговаря само на него, изключвайки другите. Не участва ли и тя в разговора? И Мария Марк с нейния риболов и праскови. Домакиня.
	— Изводът е, че ние, жените, сме създания от кал и пръст. Така ли?
	Ела се върна до масата с пълна кана и седна тежко.
	— От опит знам, че мъжете са по-мръсни същества — обади се Фани. — Безспорно. Предполагам обаче, че имате свои съображения.
	Тя стана и събра чиниите и чашите, сякаш й бе додеяло да обсъжда глупави теми. Изсумтя, отдалечавайки се от масата, за да покаже, че жените имат по-важни занимания. Ела я проследи с поглед как излиза, подпряла купчината чинии на хълбок. Просто устроена и непоклатима, Фани винаги проявяваше здравомислие. Подминаваше артистичните дискусии с безразличието на Лунния човек. Но тя нямаше какво да доказва. Щастливка.
	— Да, в известно отношение — отговори Василий. — Всички деца са несъмнено вкоренени в майките си. Това е чудесно! Такова е житейското предназначение на жената.
	— Ако да роди деца, е житейската й цел. Има жени с други стремежи.
	Ела сплете пръсти върху масата.
	— В природата на мъжа обаче е заложено да търси по-висши селения.
	Василий се обърна към Марк.
	— Именно.
	Василий избута стола си назад и взе цигара.
	— И така, мисията ни е да освободим изкуството от ограничения. „Синият ездач“ ще ни послужи като манифест. Ще посочи пътя и ще осветли принципите ни.
	— Ще включим най-добрите от нашето време. — Марк си облиза пръстите и избърса длани в салфетката. — От всички изкуства. Поети. Композитори. И французите — Матис, Пикасо. Най-добрите.
	— Мъже? — Ела повдигна вежди.
	— Господин Марк, имате предвид само онези, чиито стремления съответстват на нашите, нали? — прекъсна я Василий. — Идеалисти. Революционери, ако е необходимо. Французите, разбира се. Напомням ви, че Пикасо е испанец. Но и той, да. Ще оставим настрани Академията и задушаващите й догми. — Изтръска пепел в шепата си. — Според мен новото мислене на нашето поколение трябва да е спойката помежду ни и същевременно да разкрива връзката ни с древните майстори. Това ще са идеите на бъдещето.
	— Значи алманахът ще включва есета за изкуството, а не картини? — Ела сгъна салфетката си наполовина, после на четвъртина, на осмина.
	— Маке ще напише нещо — додаде Марк. — Той е един от нас.
	— От нас — повтори Ела. Разгъна салфетката и започна наново с трескави пръсти — половина, четвъртина, осмина. И пак.
	— Добре. Ще го включим. И Шьонберг. Слуша ли Втория му струнен квартет? Като нас е — откъсва се от старите принципи. От него ще поискаме музикална композиция. Или есе за музиката.
	— Защо не и картина? — Марк се облегна назад и кръстоса крака.
	Ела продължаваше да сгъва и да разгъва салфетката.
	— Когато организираме изложба, ще включим картина на Шьонберг, разбира се. Но първо алманахът, после изложбата.
	— Синя ли ще е картината му? — С един замах Ела разгъна салфетката. — Синя ли е музиката му? Сигурно и нотните му листове са сини, и мастилото му. А от мен навярно ще поискате жълта картина? Или аз и госпожа Марк просто ще облечем сини рокли.
	За момент никой не проговори.
	— Ела, би ли проверила дали Фани запарва чай? — Василий се намръщи. — С господин Марк ще го изпием навън. Вие, дами, по-добре останете вътре. По това време насекомите са много досадни.
	Изправи се и махна на Марк да го последва. Мария Марк се втренчи в чинията си. Ела седеше до нея в мълчание, разширяващо се в чернота.


C>
#	Галерия
#	„Слушателят (Портрет на Явленски)“, 1909
#	Габриеле Мюнтер
#	Масло върху кадастрон
#	19½x26
#	Галерия „Ленбах“, Мюнхен
#	Дарение от Габриеле Мюнтер

	Вместо портрет в традиционния смисъл, картината е по-скоро израз на идея.
	Обстановката е светска, фигура седи до маса за вечеря, осветена от голяма лампа. Белият абажур заема централно място в композицията с оглед на размера и разположението му. Под него виси червен правоъгълник — светлина, излъчвана от лампата, или орнамент. Централната човешка фигура всъщност не е никак централна; намира се в далечната дясна четвърт на картината, приведена силно напред, сякаш да улови всяка сричка на невидим събеседник извън очертанията на платното. Драматичният наклон на главата и тялото на слушателя внушава внимание, пълно съсредоточаване. Голям поднос с два продълговати предмета — наденички или пури — уравновесява позата на слушателя. От долния ляв ъгъл линиите на картината сочат диагонално нагоре към извитите вежди и големите кръгли очи на слушателя в отсрещния ъгъл.
	Картината е плоска — по отношение и на композицията, и на щрихите с четката. Ръбът на масата служи като хоризонтална граница, зад която фигурата седи, откроена върху равномерен черен фон. Лампата и фигурата са лишени от дълбочина и пропорция. Кръглата глава и опростените черти на лицето създават впечатление по-скоро за карикатурно, отколкото за реалистично изображение на действителен човек; изтъкват по-скоро комичното, отколкото индивидуалното в персонажа. Ясно е едно — фигурата е изцяло потопена в слушането и всички други елементи от картината изтъкват смисъла на това действие.
@	Й. Айхнер
C$


>>	Шеста глава
>>	Сладко и кисело

C>
#	Мюнхен, април 1912
#	Елизещрасе 16
#	Кьолн
@@	21 март 1912

	Скъпа госпожице Мюнтер,
	Простете, че се обръщам към вас с името, което използвах на младини. Сега сигурно сте госпожа Кандински, но старите навици изглежда са твърде устойчиви. През петте изминали години несъмнено са настъпили много промени. Съпругът ми Якоб настоя да ви напомня как сме рисували заедно и сме мечтали за бъдеще в света на изкуството.
	Сега живеем в Кьолн. Съпругът ми е лекар. Тук сме щастливи с нашия син Волфганг, почти на шест, и с дъщеря ни Зилке, която току-що навърши четири.
	Пиша ви, защото днес следобед се върнахме от изложба в клуб „Гереон“, представяща картини на художниците от кръга „Синият ездач“. С вълнение видяхме четири-пет картини на Габриеле Мюнтер! Поздравявам ви за успеха! Насладихме се, разбира се, и на картините на професор К., макар някои изображения да ни затрудниха. Якоб се възхити особено на вашето платно „Руска покривка за маса“. На мен ми харесаха всички и се надявам да получите това писмо.
	През април със съпруга ми планираме пътуване до Мюнхен. Той ще посети медицински конгрес в града. Ще се радвам да се срещнем на чаша кафе и да поговорим за живота. В 4 следобед на 19 април ще бъда в „Далмайер“. Надявам се да дойдете. Толкова ще се радвам да ви видя отново!
	Вашата добра стара приятелка,
@	Олга Станукович-Донкер
C$
	Ела държа писмото в чекмеджето на писалището цяла седмица, преди да отговори. Как да уточни въпроса за името? Най-сетне надраска бележка. Прие поканата и се подписа „Габриеле“ — омерзителна за нея фамилиарност. Навярно употребата на собственото име не би прозвучала толкова свойски на рускинята, колкото на един германец, но няколко дни Ела се разтреперваше вътрешно и се упрекваше за малодушието да изясни положението си. Ала всъщност тя самата не можеше да го проумее.


	Сключила пръсти в маншона, Ела чакаше пред входа на „Далмайер“. Бе подранила и вече беше разгледала лъскавата витрина — шунка и пържено яйце върху препечен хляб с червен пипер; желирани скариди; стриди, блещукащи върху лед; телешки джолан като рог на изобилието върху гъбен сос; подноси със златисти сладкиши с крем, конфитюр и карамелизирана захар. Взе за Василий четвърт литър ароматно кафе и плик от любимите му плодове с шоколадова глазура — наболяло предложение за примирие.
	Навън ръмеше и улицата сивееше като камък. Ела си представи как цветовете на деня се събират в тъжни локви по паважа и калните поточета потъват в цепнатините. Опита ли се да нарисува атмосферата, ще й трябват сиво и бяло, и нищо друго. Безцветният пейзаж отговаряше на настроението й. Без малко да пропусне срещата. Имаше работа. Не се чувстваше добре. И къде е Олга? Защо закъснява? Вероятно изобщо няма да дойде. А и защо да идва? Ела рядко отговаряше на писмата й; рядко четеше и адресираните до нея. Кладенецът на близостта бе пресъхнал.
	Ето я и нея — Олга, понастоящем госпожа Донкер, грейнала в усмивка. Широка кожена яка обрамчваше широкото й зачервено лице. Матроната обви Ела в прегръдка и пашкул от лавандулов аромат. Разцелува я по бузите. Хвана я за лакътя, въведе я в кафенето и я настани на една маса пред смаяния поглед на пренебрегнатия келнер.
	— Ще пием кафе и горещ шоколад. Ще поръчаме и по едно парче торта — настоя тя. — Колко се радвам да те видя отново! Млада си, както те помня.
	С Олга промеждутъкът на годините се обезсмисляше; церемониите бяха излишни и забранени. Обяви ли, че е нечий приятел, винаги му остава приятел. Внезапно Ела осъзна колко са й липсвали непресторената й щедрост, постоянството, здравомислието й. С такъв приятел би намерила отмора от тревогата и отчаянието, изникнали като бурени у нея. Късчета от същността й, разхвърляни напосоки, започнаха да се събират, да затварят пролуки и пукнатини. Защо бе загърбила това приятелство? Знаеше отговора, разбира се. Движеше се в ново общество. Сегашните й съмишленици бяха творци, които участват в изложби, спорят, обосновават теории, експериментират. Художници, чиито картини хората обсъждат и купуват. Всички се съревноваваха за място в галериите и музеите, за популярност сред меценати и колекционери. Тя, Василий и приятелите им се пазаряха за проценти с галеристите, терзаеха се колко да поискат, бояха се да не ги отхвърлят, упорстваха да не обезценяват творбите им. Ела си въобразяваше, че се е извисила духом, открила е истинското си аз. Олга обаче идваше от едно отминало време на свобода. През студентските им години изкуството бе игрално поле, където упражняваха и показваха способността си да разбират. После обаче повечето ученици си бяха изградили различен, нормален живот. Олга, Шнайдер и Клойвер. Навярно и Палме, макар че той бе сред талантливите. Олга и другите бяха аматьори. Ела им завиждаше донякъде.
	Облегна се назад и се огледа. Колко приятен салон, гостоприемен и изискано мебелиран. Колко привлекателни клиенти в кожени палта и модерни шапки. Как ухае на кафе и сладкиши. Раменете й се отпуснаха, жуженето в ума й стихна и слухът й долови вълнообразните трели на арфата в дъното зад витрината с торти. Не е ли достатъчно да ядеш, да пиеш и да се смееш? Нужно ли е винаги да се стремиш към нещо? Винаги да твориш, да търсиш смисъла на живота, отново и отново?
	Тя си приглади полата.
	— Олга, помниш ли как се опитвахме да бродираме?
	Наистина ли някога е била като другите жени?
	— Моето везмо стана на бучки като пресечен сос — засмя се Олга. — И отиде в огъня.
	На Олга й е толкова лесно! Захвърля усилията си като стари вестници. Не е прикована към единствен стремеж, изискващ от нея непрекъснато да се пресътворява.
	— Иска ми се да ти покажа двете си прекрасни деца. Те са моята радост. И грижа! Но обичам лудориите им…
	Поръча се ябълков кейк със сметана и настоя почерпката да е за нейна сметка.
	— Тази тема сигурно те отегчава. Талантливата госпожица Мюнтер едва ли има време за деца. За мен обаче те са самият живот. — Олга се приведе напред и се усмихна. — Твой ред е. Разкажи ми всичко.
	Ела преглътна. Трябва ли да е едното, или другото — семейство или изкуство? Рисуване или деца? И толкова ли й липсва женственост, та старата й приятелка предполага, че не иска деца? Какво да каже?
	— Последната новина е, че една изискана галерия в Берлин ще организира изложба „Синият ездач“. Собственикът, Херварт Валден*, е влиятелен мъж с авангарден вкус. С Василий сме много доволни.
	[* Херварт Валден (1879–1941) — истинско име Георг Левин — немски художник експресионист, галерист и критик, един от най-големите откриватели на творци от немския авангардизъм. — Б.р.]
	— Василий! Звучи мило. Помня колко се боях от великия професор К. Ах, младостта ни беше прекрасна! Но си отиде. Сега се грижа за Волфганг и Зилке.
	— И за съпруга си.
	— Да, Якоб — тя въздъхна. — Става по тъмно и е по цял ден с пациенти. После на срещи в лекарския клуб.
	— Сигурно се чувстваш самотна.
	— Да, разбира се. И същевременно не. Пазарувам, ръководя домакинството. Водя децата на уроци. Изтощително е. — Олга остави вилицата. — Разочаровам ли те?
	— Напротив. Завиждам ти.
	— За мен изкуството е затворена страница. Но съм доволна. Радвай се за мен!
	Олга се пресегна и потупа Ела по дланта. Занимания не й липсвали — училището на децата, тренировки, уроци по музика; къщата и градината; вечери с приятели; концерти. Докато госпожа Донкер описваше щастливия си подреден живот, у Ела се надигна ужас от момента, когато разговорът неизбежно ще се насочи пак към нея. Смяната на темата обаче я изненада.
	— Мама ми носи купища вестници от Москва. — Олга даде знак на келнера да напълни каната със сметана. — Гостува често на сестрите си у дома. Върне ли се в Кьолн, изчитам всичко от последната седмица, за да съм в крак с новините. Политиката ме потиска. Царят и кайзерът са на нож. Сигурно знаеш. И… О, боже, бедата с големия кораб!
	Тя се приведе напред и опря розови лакти в масата.
	— Кораб ли?
	— Как му беше името? „Гигантик“? Не, „Титаник“. Каква трагедия! Как не си разбрала?
	Ела разбърка кафето и отпи глътка.
	— Не обичам да чета вестници.
	— Няма значение. Идва ред на добрата новина от Москва. Професор К. е получил развод. Всички вестници го съобщават. Той е знаменитост в Москва!
	Очите на Олга се превърнаха в радостни полумесеци.
	Ела усети как кръвта се надига в бузите й. Знаеше, разбира се, че разводът е уреден. Но да го оповестят на всеослушание в московските вестници? Заби вилицата в сладкиша. Новината щеше да раздуха още повече слуховете за нея. Сигурно шушукаха вече, че Кандински най-сетне се е оженил за любовницата си. Ела простена вътрешно.
	По ирония на съдбата сега, когато всички пречки бяха отстранени, Василий не предприемаше нищо. Повтаряше колко е объркан и обезкуражен. Редно било първо да преодолеят напрежението, натрупало се между тях.
	— Какво напрежение? — попита го Ела.
	— Знаеш какво имам предвид. Както и да е… Засега не искам да променяме нищо. Законът не бива да има власт над свободата ни да живеем по свой избор. На никого не вредим.
	Имаше, разбира се, свади и мълчания. Нима е възможно да няма? Винаги има разногласия. Дори Олга и Якоб сигурно се спречкват понякога. Ела и Василий щяха да открият взаимна хармония, общ ритъм. „Бракът ще ускори пътя към спокойствието“, така каза тя на Василий. Той обаче извърна глава. Не продума.
	Ела остави вилицата и сплете пръсти в скута си под бялата покривка на масата. Преди срещата с Олга си представяше как постепенно й разкрива живота си — разказ за отсрочки и неотложни решения, за житейска философия и свобода, за артистични натури, неразбирателства и ревност. Надяваше се да получи подкрепа и женско съпричастие. Ала сега гледаше щастливата си приятелка и никакви думи не й хрумваха. Невъзможно бе да опише всичко отминало, разрива между нея и Василий, острите му забележки денем и студенината му нощем, предизвикващи в отговор сарказъм, горчивина и възмущение. Вместо да се влее в обща посока, както си бяха обещали, животът им сега напомняше по-скоро лабиринта от пътечки зад къщата в Мурнау. На всеки кръстопът стоеше икона в ръчно изработен олтар, сякаш предупреждаваше: „Разделяте се на свой риск. Възможно е пътищата ви повече да не се пресекат“. Тя бе тръгнала по разклонението. Или той. Не само личният им живот се бе разроил. Дори самочувствието й на творец бе накърнено. Василий вървеше дръзко по пътя на абсолютната абстракция. В творбите си той се рееше над нея — Дедал, извисен над лабиринта, където се губеше тя.
	— Има документи за уреждане, преди да се оженим, нищо важно — Ела махна с ръка. — Все още съм Габриеле Мюнтер. Както преди… — Опита да се усмихне. — Името ми вече значи нещо. Показват картините ми в галерии из цяла Европа.
	Заобиколи истината, вместо да се изправи срещу нея.
	Пред входа на „Далмайер“ Олга й описа маршрута до хотела. Стиснала кутия сладкиши, обясни, че се надява да стигне там преди Якоб. „Вземи ме — помисли си Ела. — Вземи ме с теб. Научи ме да бъда друга, жена като теб.“ След прегръдката за сбогом обаче, Олга тръгна сама. Ела закрачи към спирката на трамвая до „Швабинг“. Ръцете й мръзнеха в маншона; кафето и плодовете в шоколад на Василий стояха забравени върху пода на кафенето до стола й.

	* * *

	— Срещнах се с Олга Станукович — каза тя на Василий. — Помниш ли я?
	— Хм… Рускиня. Дебела — изсумтя той; пишеше писмо.
	Ела потръпна от презрителния му тон. Никой неин приятел не му беше присърце. Тя надигна глас; изрече думите рязко и сухо:
	— Типично за теб… Е, омъжена е за Якоб Донкер. Той е лекар. Имат деца. Не бих я поканила тук, разбира се. Ще бъде неловко.
	Очите й го пронизаха.
	— Какво говориш? Нищо не пречи да поканиш приятелката си, разбира се. Не бих възразил. Почти всеки ден посрещаме гости.
	Той остави писалката, за да запали нова цигара.
	— Художници, да. Нито един мой приятел, естествено. Но порядъчни хора тук? Никога.
	— Престани, Габриеле. Това е нелепо! — Той я погледна. — Алексей Георгиевич те обожава. И всичките ни познати са порядъчни хора.
	— Не ми вярваш, но Мариане наистина не ме поздрави на концерта. Когато не си с мен, руските ти приятели не са ми приятели.
	— Сигурен съм, че е станало недоразумение. Нарочно не разбираш хората. Провокираш ме.
	Той продължи да пише.
	— Не е само тук, в Мюнхен. В Мурнау ми се подиграват!
	— Не съм забелязал нищо подобно. Виждаме местните само когато пазаруваме.
	— Именно. Живеем в прелестна изолация. Поне аз. Знаеш ли, че наричат жълтата ни къща „бордей“? Имат предвид мен, разбира се. Аз съм курвата.
	— Грешиш. Наричат я „руската къща“ — настоя той. — Разбираемо е. Често ни гостуват руснаци. Това ме радва.
	— И „бордей“. Не отричай. Казват го. — Тя вече крещеше. — Ти си виновен!
	— Габриеле, успокой се! Преувеличаваш. Никой не те нарича курва. Затова ли си ядосана? — Той остави писалката, облегна се назад с въздишка и всмукна дълбоко от цигарата. — Напомням ти. Разбрахме се, че бракът е чиста формалност. Такова е напредничавото мислене. И ти споделяш мнението ми. Ако настояваш обаче, ще се оженя за теб. Оставям те да вземеш решението.
	Той се наведе напред и смачка угарката в чинийка.
	— Но ти… ти не искаш да се ожениш за мен.
	— Казах ти ясно, Ела. В твоите ръце съм.
	— Колко студени думи! Къде отиде любовта? Използва ме за свои цели и сега съм жена без дом.
	— Изчерпваш търпението ми с подобни обвинения. Колкото до любовта, сигурен съм, че те обичам повече, отколкото ти — мен. — Запали нова цигара, вдъхна дълбоко и издиша дълга струя дим. — Ако не се чувстваш уютно в дома си, виновна е нагласата ти. Съветвам те да я промениш. А сега ме извини. Работя. Ела да поговорим пак, когато се овладееш.
	Ела се качи в стаята си. Не съблече палтото, не събу ботушите. Легна, сви се на кълбо и се зави през глава. Закри лице с кожения маншон и остави сълзите да попиват в него. Не знаеше какво е станало с нея и каква тъмнина я е завладяла. Пред нея се изправяше препятствие, непреодолимо с усилие на волята. В шемета на първата любов тя бе написала: „Копнея да ме обичат в уютен дом. Искам само да съм в центъра на неговия живот и той да бъде център на моя“. Годините, градовете, пътуването, изложбите, приятелите, разговорите, рисуването, любенето… Не, те не бяха донесли промяната. Просто сърцето й бе натежало, нравът й беше станал по-необуздан, думите — по-невъздържани, гордостта — по-уязвима при нападение. В най-лошите дни черни облаци надвисваха в ума й и дъждът заливаше сърцето й.
	Защо не настоява да се оженят? Какъв демон изяжда молбата, преди да добие форма в устата й?
	Напоследък често изпадаше в състояния на леност или на неспокойствие; лашкаше се между вялост и безсмислена деятелност. Отегчена, сядаше до писалището и отваряше писма. Пликовете падаха върху пода до стола й. Херварт Валден е съгласен да приеме сбирката й в берлинската си галерия — при известни условия. Ханс Голц приема да организира изложба, но иска осемнайсет процента от всяка покупка. Райнхард Пипер подготвя второ издание на „Звуци“. Може ли господин Кандински да му изпрати корекциите до две седмици? Франц и Мария Марк й благодарят за любезното посрещане предишната вечер. Доматената супа е била изключителна. Аня ще й се обади по-късно през деня. Следващия четвъртък хазяинът ще сменя прозорец в апартамента в Мюнхен. Очаква тя да си бъде вкъщи. Шивачът е открил дефект в плата за новата й бяла рокля. Ще намине ли да избере друг? Писмата също падаха по пода.
	Скоро след срещата й с Олга Василий отпътува за Русия да организира изложба. Ела се разболя от ангина. Още щом оздравя, я заболя зъб. Изнервена и припряна, тя се съгласи зъболекарят да извади зъба. После се почувства обезобразена, остаряла и грозна. Изпращаше писмо след писмо на Василий. Вайкаше се, задето я е оставил сама. Оплакваше се, че е взела грешно решение за зъба, действала е импулсивно, ужасява се от стореното. Той я посъветва да бъде търпелива — празното място ще се затвори. От неудобство тя отказваше покани за концерти и изложби, после негодуваше, че приятелите на Василий я пренебрегват. Беше като кокошка в плевня, кълвеше в пръстта и кудкудякаше раздразнително за щяло и нещяло. Нямаше сили да се овладее. Причината бе, че не му е съпруга. Положението й я изхабяваше, човъркаше душата й и болката пълзеше по нервните й пътища от слабините до челюстта.
	Скоро след завръщането на Василий семейство Марк и други гости посетиха апартамента на Айнмилерщрасе. Как е преминала изложбата? Франц Марк настояваше да научи и най-дребната подробност. Изкуството им живееше в настоящето. Василий ги водеше към бъдещето. Ела събра групата на студената сива тераса, за да направи снимка. По-късно се взря в проявената фотография и разбра всичко — _тя_ не присъстваше, нямаше я сред тях. Стоеше отвън и документираше събирането, без да участва в него — придатък в драмата, ала не главен герой. Пред прага на средната възраст Ела чувстваше, че е изгубила жизненоважна идея за себе си, разрушила е нещо, чиято цялост не може да възстанови. И все пак отказваше да направи компромис. Редно бе _той_ да й предложи брак, да пожелае да се оженят.
	Любовта изглежда бе сноп слънчеви лъчи, струящ през прозорец — ефимерна светлина, помръкваща след час.


	Можеше обаче да направи едно.
	В деня след срещата с Олга Василий излезе по пладне.
	— Отивам в хотела при Нолде. — Той напълни кожената си папка със скици и малки импровизации. — Донесъл е „Пророка“, отпечатан върху специална японска хартия.
	— Дълго ли ще остане?
	— Около месец.
	— Питай го дали ще участва в „Синият ездач“.
	— Да. И ще го заведа при Алексей. Ще се прибера късно. — Закопча шала си с декоративна карфица; сложи си шапката и се втренчи в огледалото. — Ще останеш ли будна, докато се върна?
	Въпросът му имаше подтекст. Въпреки напрежението помежду им от време на време той идваше в леглото й.
	— Ако желаеш…
	Ела чу вратата да се захлопва, отиде в стаята си и се помая на прага, заслушана в леките му стъпки, отдалечаващи се към улицата. Отвори горното чекмедже на скрина и извади кръгла кутийка. Седна върху леглото, стиснала кутийката в шепа. Василий я наричаше „дамската шапчица“, макар да я бе виждал само веднъж — в деня, когато Ела се прибра от доктора и му я показа, поруменяла от смущение. Оттогава тя винаги се извиняваше, оттегляше се и я слагаше, преди да се любят. Той я споменаваше рядко, но се случваше да се надигне на лакът в леглото и да й прошепне:
	— Защо не си вземеш дамската шапчица?
	Дори да я забелязваше после, никога не го показваше.
	Ела отвори кутийката и извади съдържанието. Нямаше нужда той да разбира. Това щеше да е нейната тайна. Щеше да се оттегли както винаги, но когато се върне, шапчицата щеше да си е в кутийката. После й хрумна по-добра идея. Ще я прокъса лекичко, съвсем малко. Извади карфица от чекмеджето и продупчи предмета по средата. Дупчицата я обнадежди. Настъпи ли денят да съобщи новината, ще му каже, че нещо се е объркало. Не е необичайно. Той не би настоял да провери. И не би я отблъснал. Най-сетне тя ще получи мечтаното.
	Минаха месеци. Шапчицата често оставаше в кутийката. Пътят им бе неясен, животът им — напрегнат. Двамата кръжаха на разстояние един от друг като боксьори, заобикалящи се предпазливо, готови за удар. Преди поредния рунд решиха да се разделят. Тя да отиде в Берлин, той — в Москва. Лятото в усамотение щеше да разкрие дали бъдещето ще ги призове отново заедно, или не.


	_Септември 1913_
	След дълъг престой у Шрьотерови Ела се върна в безлюдния апартамент в Мюнхен. Влезе сякаш през грешна врата, събу се в непознат вестибюл, седна върху чужд диван. Отне й цял час да привикне с обстановката, с мебелите. Сама ли ще живее тук занапред? Приятната суматоха на семейния живот с Еми, Георг и Фридел контрастираше отчетливо на нейното положение. Един следобед тя и сестра й ронеха цариградско грозде. Еми остави ножчето.
	— Защо не отседнеш при нас, Ела? Може да даваш уроци по рисуване на Фридел. Ще се устроиш тук. Има достатъчно място.
	— Не. Вече си купих билет.
	Надеждни и обичливи, Шрьотерови бяха скала. Ела се чувстваше крехка и нестабилна, ала не биваше да пуска котва в семейството им. Трябваше да намери свой пристан.
	Василий се връщаше в Германия след няколко дни. Не се знаеше обаче дали ще се върне при нея. Почти през цялата нощ тя лежа будна с надеждата да чуе как ключът му се превърта в ключалката.
	Все пак се прибра, беше изтощен от дългото пътуване. Просна се замаян върху леглото и на другия ден се събуди с главоболие. Пижамата му бе подгизнала от пот. Неизбръснат и зашеметен, той застана в дневната като странник в очакване на указания. Мюнхен наистина не предлагаше свежест. Горещите септемврийски дни шареха из стаите с лепкави пръсти — нежелани гости, чудещи се къде да се дянат. Ела предложи да отидат в Мурнау за седмица. И двамата щяха да отпочинат и да съберат сили за предстоящата усърдна работа. Фани щеше да остане в Мюнхен и да разтреби изоставения през лятото апартамент. Как мисли Василий? Той не възрази.
	На другата сутрин говориха малко, но старият навик да пътуват ги изведе от жилището и ги изпрати до ранния влак за Мурнау. Седнаха, докосвайки се леко, върху тясната пейка, и вагонът ги залюля в успокоителен ритъм. Пристигнаха в жълтата къща — прохладна и ухаеща на летни рози и виолетов флокс от лехите зад излъсканите до блясък прозорци. Василий пи жадно от чистия кладенец в задния двор и си наплиска главата и врата. Ела се разшета в кухнята и разопакова кошницата с надениците и сиренето.
	Подремнаха — всеки в своята стая. Събудиха ги виковете на децата, играещи на поляната пред къщата. Василий взе лопатка и излезе в меката светлина да изкопае нова леха за лалета и нарциси. Грижливо огледа къде снегът ще се разтопи най-напред и поникналите стръкчета ще улавят най-добре пролетното слънце. Отразявало му се чудесно, отбеляза, да поработи. В Москва го разглезили. Надебелял. Приятно било да докосва пръстта.
	Вечеряха скромно с храната от кошницата и заедно отидоха в селото да изпият по халба бира. Към къщи вървяха мълчаливо в тъмната нощ, озарена от светулки. Легнаха — всеки в леглото си — и заспаха.
	Рано на другата сутрин Василий почука по вратата на Ела и надникна вътре. Чувствал се по-добре, прошепна, и гладен. Да изпържи ли яйца? Бил и жаден. Това му припомнило нещо. Сродниците му в Одеса го почерпили с вкусно питие от цели сливи, киснали с години в бутилка с водка. Напитката имала наситен цвят на аметист и ухаела на райска градина. Да си направят ли и те? Ще отидат с велосипедите до стопанството на Емил Бауер, където сините сливи сигурно са узрели. Носел водка от Русия. Взел и красива кристална гарафа от дома на майка си — и бездруго никой не я ползвал. Как й звучи?
	Ела се подпря на лакти в леглото. Не бе влизал в стаята й от месеци.
	— Да опаковам ли нещо за обяд?
	Неочакваното предложение за излет с колела я ободри. Доброто настроение на Василий й вдъхваше надежда.
	— Сливите киснат във водка със захар — продължи той. — Водката извлича вкуса на плода и се получава изкусителен ликьор. Казват, че трае вечно.
	— Разбирам — кимна тя.
	— Има прелестен пурпурен цвят.
	— Звучи чудесно.
	— Изисква време, разбира се. — Той застана в края на леглото й. — Но ние имаме време, нали, Ела?


	Младият господин Бауер ги посрещна любезно, благосклонно. Руснакът и жена му често купуваха плодове от него и дори да знаеше как местните одумват обитателите на жълтата къща, изглежда, не обръщаше внимание на клюките.
	— От късните ябълки става хубав сос, но още не са готови. Лятото беше сухо. — Той прекоси с широка крачка градината с отрупани с лъскав плод овошки. — Пробвам и нови сортове. Но щом сте дошли за сливи, ей там са най-сочните. — Посочи към горичка в подножието на склона, даде на Василий стълба, а на Ела — дървена щайга за нападалите по земята плодове. Събраха, колкото могат да отнесат. Бауер ги изпрати до шосето, описвайки какъв нов склад е пристроил към къщата и как подготвя нивата за есенна сеитба. В задния двор се редяха пищни лехи с червено цвекло, лук и зелен фасул. Предложи им да си наберат каквото поискат. — Радвам се да продам нещо. — Докато говореше, светлокоса жена излезе от къщата, понесла на хълбок малко дете. Каза му нещо на друг език. — Съпругата ми, Аниела — представи я Бауер. — И синът ни.
	— Щастливи сме да видим вас — кимна полякинята.
	Прибра се в къщата и след малко се върна с наръч платнени торби. Бауер пресипа сливите от щайгата в торбите. Ела и Василий сложиха плодовете в брезентови раници и ги препасаха на гръб. Бауер подпря с широка длан раницата на Ела, докато тя се качваше на колелото.
	— Ще ви чакам и на пазара. Всяка сряда и събота отварям сергия на Елизабетщрасе.
	Той им махна за довиждане.
	Ела сготви зеленчуците на господин Бауер за вечеря. Двамата с Василий измиха дузина буркани и ги натъпкаха с подсладени сливи в баня от руска водка. Василий запали керосиновата лампа върху масата и потъна в мълчание, докато Ела подреждаше последните буркани по рафтовете в избата. Не извади записките и листовете си. Изчака я да се върне в дневната и й махна с ръка:
	— Ела. Седни в скута ми както някога. — Обгърна я с длани и притисна лице в гърдите й. — Моя Елхен, трябва да започнем наново. Да бъдем, каквито бяхме.
	Отначало колебливо, Ела отпусна рамене и обви ръце около врата му. Вдиша уханието на косата му, толкова посребряла вече. Целуна го по мокрото от сълзи лице и нейните сълзи се вляха в неговите.
	Улови го за ръка и го поведе към стаята си. Полежаха прегърнати в тясното й легло, вкопчени не само в телата, които познаваха от години, но и в спомена за себе си, и в надеждата да се върнат към себе си. Обръчите, пристегнали Ела, я освободиха; топлината на кожата му, дъхът му, облъхващ врата и раменете й, тихият му ласкав глас стопиха тревогата, раздразнителността, страха и разочарованието. Някогашното блаженство припламна и се разгоря. С дрехите си те смъкваха месеци; усещаха как познатите форми преливат в едно, описват арки и склонове. По-късно той се отпусна върху нея и тя почувства как гърдите му се повдигат и спускат върху нейните, докато най-сетне телата им се разделиха в споделена тишина.


	_Мюнхен, ноември 1913 — 3 август 1914_
	Работата възстанови равновесието в дните им. Ела покриваше платната с образи, сякаш наблюдавани през обектива на фотоапарата й — натюрморт, пейзаж, селска улица, двама влюбени, полегнали върху планинска поляна, дете с кукла. Тя опростяваше рисунъка; нанасяше цветни петна, отстраняваше ненужните подробности, изразяваше себе си по единствения й познат начин. Четката я водеше, съсредоточена върху вътрешната й природа. За нея рисуването бе средство да изгуби връзка с думите, да влезе в свят, където съществува само зрителното изразяване. Не можеше нито да обясни, нито да защити творбите си — те произтичаха от несъзнаваното.
	Василий обаче се променяше. Докато Ела стъпваше по земята, той се рееше в духовни селения и се провираше между облаците на небосклона. Дълбок израз на символичното и духовното, част от картините му бяха музика за окото, напълно абстрактни; едва доловими жестове подсказваха извивка на църковен купол, лодка, кон и ездач, планина, водопад. Той поемаше риск, непонятен за нея. Тя се възхищаваше на напредничавото му мислене, ала тънкият процеп, разделял стиловете им, се разширяваше в пролом, разкриващ неустойчивостта на скалата.
	Ела обаче продължаваше да му бъде предан помощник. Грижливо описваше всяка негова творба, размера и композицията й. Дори отстояваше правото му, ако се случеше собственик на галерия да плати по-малко или да задържи по-дълго картините му. В споровете, предизвикани от новаторските му идеи, винаги вземаше неговата страна, защитаваше го, отдръпваше се, включваше се отново.
	През следващите седмици Кандински започна да подготвя грандиозна творба, втъкала нечувана енергия и сила на въображението. Когато приключи, Ела написа в дневника си: „И тогава той полетя още по-нависоко, орел, досегнал Бог с крилете си“. На сутринта се смути от сантименталността си и скъса листовете от тетрадката. Дори тя съзираше опасността от подобно сравнение.
	Василий отдавна разпределяше картините си според усилията да ги подготви. Импресиите бяха бързо представени образи. Импровизациите изразяваха спонтанно настроение. Композициите обаче бяха симфонии — сложни, тематично разгърнати, с многопластов смисъл и енергично движение. Подготвяше ги седмици наред — скицираше с молив и туш; рисуваше чернови с акварели и маслени бои, уточняваше всеки детайл, нюанс, символ, мотив, значение.
	Композиция VII го погълна през есента. Събуждаше се призори, сновеше из стаите, пиеше кафе и пушеше. При хубаво време се разхождаше бързо по улиците на „Швабинг“ или в близката Английска градина. В дъждовни дни стоеше с лулата на завет в задния двор. После се връщаше в ателието и се затваряше, далеч от всякакъв шум. Настояваше Ела да освободи Фани. Почти не ядеше. Не си подстригваше брадата. До ноември подготви трийсет предварителни картини, някои завършени, други — осмислени фрагменти. Ела проследяваше как текат мислите му и се отливат в абстрактни форми и символи. В скиците, акварелите и пробите с маслени бои тя различаваше идеи, зреещи от години, величествени и ожесточени, апотеоз на невъобразимото.
	В края на ноември Василий бе готов. Обяви, че започва да работи от сутринта, и Ела зареди кодака, за да документира процеса. През следващите четири дни пред очите й се роди творба, по забележителност равна на човешко дете в своята неповторимост и озарение свише.
	Платното бе огромно — двеста на триста сантиметра, значително по-високо от Ела и от Василий. Разперените й ръце не отмерваха повече от половината му широчина. Всъщност се изискваше доста находчивост да го изправят за ежедневните снимки — използваха столове и триножници, а веднъж дъхът им секна, когато картината аха да се катурне.
	През първата сутрин Василий нарисува основните форми и скицира централната част; после премина към десния край — ориентираше се по предварителните рисунки с туш и акварели къде да разположи изображенията. Късно следобед легна на дивана и потъна в дълбок сън. През втория ден се съсредоточи върху горната дясна част. С помощта на маслените рисунки уточняваше палитрата и контраста между цветовете, присвиваше очи и си бършеше очилата отново и отново. През третия ден запълни лявата страна и добави калиграфски линии, някои прави като устремни стрели, други вълнообразни и чувствени. Изпълнен с енергия, той работи до късно вечерта въпреки болките в гърба от постоянното навеждане, протягане, изправяне. През последния ден довърши всички форми, пренасяйки символи и финални мотиви от стъклописа си „Страшния съд“. Готовата картина — въртоп от цвят и живо движение — оповестяваше апокалиптично преображение.
	Ела имаше чувството, че присъства на Сътворението — процес, отбеляза неблагоговейно тя, отнел на Василий два пъти по-малко време, отколкото на Бог. Ръката на Всевиждащия сякаш бе втъкана в картината. Ела съзираше разруха и изкупление — темите на Василий от по-ранните му години — ала ако не бе станала свидетел на развитието на идеите му, не би могла да разпознае в кои образи са въплътени. Някогашните лодки и весла, символи на напредничавия художник, бяха представени с овали и подвижни черни линии. Тромпетите изглеждаха като имагинерни звукови вълни, трептящи щрихи. Отдавна, когато й се струваше, че вървят из съвършен рай на духовно единение, той често изобразяваше двама влюбени в картините си. Сега образите бяха съвсем абстрактни — докосващи се овали. Никой не би разпознал човешки фигури. Неговият син кон — новаторският символ от „Синият ездач“ — представляваше синьо петно; никой не би посочил: „Ето, това е кон!“.
	Василий бе превърнал цвета, линиите и формите в чиста идея, нещо наистина невиждано досега. Сгушени една в друга, кръглите форми в центъра завихряха пулсиращи вълни — водовъртеж в червено, зелено и оранжево с лъчи от наситено златно и езера от бяло и черно, увличащи окото в музика от цвят. „Ако първият ден на Сътворението — мислеше си Ела — е създал сеизмична бездна, откъдето да се появи светът, тази картина е божествено пресъздаване на паметното събитие — заслепяваща, шеметна, необуздана.“ Тя прибра снимките в чекмеджето на скрина — нейната съкровищница от спомени.
	След седмица семейство Гизелист и семейство Марк дойдоха да видят шедьовъра. По заръка на Ела Фани приготви кейк, нарязани портокали и чай. Всеки гост влизаше, взираше се в картината, отдръпваше се, пак се взираше. Никой не се задоволяваше с един поглед. Мария Марк сякаш се смути пред платното, твърде лично или непоносимо вихрено за нея. Франц и Мариане застинаха впечатлени. „Боже мой“, промърмори Марк. Явленски притисна Василий в мечешка прегръдка и се разплака. Отпусна се върху дървен стол, прекалено малък за едрото му тяло, и започна да коментира гласно. На тръгване пак прегърна крепко Василий.
	— Ти си сензация. Но никой не те обича повече от мен.
	Ела говореше шепнешком на Василий и го наблюдаваше как отпочива, легнал върху дивана със запалена лула. Гостите идваха и си отиваха. Ела разтребваше къщата. Прибра скиците с туш и подреди грижливо маслените картини; затаила дъх, ги вземаше една по една като архивар в печатница на библиотека. След няколко дни той си възвърна силите и преподреди скиците и боите. Позволи на Фани да почисти ателието и прегледа всички книжа, натрупани върху писалището му. Върна стъклописа „Страшния съд“ върху полицата над масата, свали Композиция VII от двата триножника и я облегна на стената. Писа на галеристи, че картината е готова, и обеща да изпрати допълнителна информация как да бъде изложена и оценена.
	— Критиците ще кажат, че съм полудял — отбеляза.
	Докато снегът се сипеше на пелена и ледът пукаше по голите клони в задния двор, Василий пишеше есета и писма до издатели. Ставаше от писалището късно нощем. Най-сетне топъл вятър разтвори прозорците и цветовете на нарцисите в саксията върху масата. Василий си обръсна брадата и си поръча нов костюм. През следващите седмици на Ела й се струваше, че всяка вечер ходят някъде — на концерти, изложби, лекции. Застанала сред тълпата, веднъж тя чу Марк да казва на нов приятел, че „няма по-обаятелен човек от Кандински“. Ведрото настроение на Василий обаче нямаше нищо общо с нея. Лятната топлина, бутилирана в стъклениците в Мурнау, се бе охладила. Той се отдръпваше от нея и не й позволяваше да повдигне темата, мержелееща се зад всяка нейна мисъл. Разговорите им бяха парчета от мозайка, разпиляна върху пода. Ела виждаше късчета от живота си, но не и цялата картина. Пропадаше надолу като планинар по стръмен каменист склон и не намираше начин да спре.


	Юли дойде с горещини. Обезпокоени от политическото положение, сънародниците на Василий — Фон Хартман и Явленски — го водеха в едно кафене в „Швабинг“, където руски емигранти пушеха, пиеха и обсъждаха агресията на кайзера и възможния отговор на царя. Василий се прибираше разтревожен вкъщи. Сутрин след чашата кафе и вестниците сновеше из апартамента, нервен и неразговорлив.
	— Време е да пишеш на Херварт Валден. — Ела сортираше писмата на две купчини — за нея и за него.
	— Вече и за кореспонденцията ми ли отговаряш? — Той грабна своите писма и ги занесе в ателието.
	— Просто ти напомням. Ти ме помоли да ти напомня.
	Ела го последва и застана до прозореца.
	— Е, напомни ми.
	Той остана с гръб към нея. Тя смени тактиката.
	— Реших да предложа картини за свободната изложба в Лайпциг. Как мислиш?
	Той се обърна рязко и излезе мълком от стаята.
	Ела се върна в леглото. Василий сякаш не се интересуваше от нея. Нито я поглеждаше, нито я докосваше. Вниманието му се бе насочило заплашително в друга посока — вестниците, улиците и кафенетата, руските емигранти. През една душна юлска нощ ги посети Алексей Георгиевич. Василий го дръпна настрана и настоя да прочете една статия.
	— Ах, обични ми сънароднико. Царят надава рев — въздъхна грамадният руснак.
	— Нали разбираш, че ние с теб ще станем врагове тук?
	— Да — кимна Явленски.
	— Царят ще защити сърбите, ако се наложи.
	— Австрийците ще се оттеглят.
	— Алексей Георгиевич, Германия ще се съюзи с Австрия срещу Русия и Сърбия. Германия ще воюва с Русия.
	Явленски разтри очи.
	— Сложно положение за нас.
	— По-лошо е, Алексей. Ти и аз, Мариане, майка ми и Аня, и всички руснаци в Мюнхен… — Василий не довърши.
	— Разбирам. Трябва да помислим.
	Ела прелисти вестниците. Заглавията на първите страници не вещаеха нищо добро. Статиите бяха кресливи и застрашителни. Руските емигранти спореха и се тревожеха, пушеха и пиеха до среднощ, но разговорите им нямаха нищо общо с нея. Върнеше ли се вкъщи, Василий кръстосваше апартамента с превити рамене. Боите му не излизаха от чекмеджето, непокътнат свитък платно стоеше облегнат в ъгъла.
	Ела предложи да отиде в Мурнау. Промяната щяла да й се отрази добре, обясни.
	— Нямаш ли с какво да си запълниш времето, та мислиш само за удоволствия? — тросна се той.
	— Не ме упреквай. Предположих, че ти е нужна отмора.
	— Отмора ли? Сякаш правя нещо! Цяла Европа говори за война, а ти искаш да отпочивам в провинцията?
	— Защо ми се ядосваш?
	— Като дете си, Габриеле! Положението е сериозно. Вестниците са пълни с лоши новини, а ти мечтаеш за планината. Върви тогава! Не те спирам. Но ми е чудно как не се интересуваш какво става по света извън стените на апартамента.
	Тя не отиде в Мурнау. Напрежението в Европа се нанесе на Айнмилерщрасе и измести цялото пространство за любов.


	На първи август, докато Ела търсеше пътека сред хаос от непримирими чувства, лошата новина дойде и се разпространи като холера сред руските преселници. Русия и Германия бяха влезли във война. Съобщението изведе хората по улиците — размахваха си вестници в лицата и жестикулираха с цигари между пръстите. Сред тревога и страх най-сетне се избистри план за действие — руснаците да напуснат незабавно Германия.
	— Но защо? Ти не си ничий враг — възрази Ела, с юмруци на хълбоците.
	— В очите на държавата съм враг. Ще ми събереш ли куфара? Аз ще си подготвя документите и ще набавя пари. Обади се на Фани да отиде на гарата и да ми купи билет за Москва. Мнозина тръгват. Искам да ми запази място.
	— Сам ли заминаваш?
	— Разбира се. Ти не си враг в Германия.
	— Не искам да остана без теб. Ще дойда в Москва.
	— Габриеле, не разбираш ли? В Москва ще си враг, както съм аз в Мюнхен. Страните ни воюват.
	— Да отидем другаде тогава. Тръгнеш ли си оттук, идвам с теб!
	Той вадеше книги от библиотеката.
	— Добре. Може първо да заминем за Швейцария и после да решим. Но побързай. Събери си багажа.
	— Ами апартаментът? Всичко ли ще оставим? Картините ни? Те са цяло състояние!
	— Няма друг начин. По-късно ще ги складираш някъде. Или ще ги пренесеш в Мурнау. Лично аз няма да се върна повече тук.
	След четирийсет и осем часа Василий и Ела заключиха апартамента в Мюнхен, уведомиха хазяина, разплатиха се с Фани и поръчаха файтон до гарата. Напуснаха Айнмилерщрасе по тъмно и потеглиха с влак за Мариахалден, в неутрална Швейцария.
	В горещия претъпкан вагон Ела усукваше носната си кърпичка в скута. Това не бе поредното пътуване, екскурзия или бягство. Василий беше изгнаник, а тя не бе сигурна дали присъствието й до него е желано и дали ще продължат заедно нататък. Чувстваше се хвърлена от висок прозорец и не усещаше нито колко бързо пада, нито колко ще продължи да пада.
	Докато влакът се движеше с лице към бъдещето, Ела гледаше назад към годините, разстилащи се зад нея. Какво й бяха донесли положените усилия? Трийсетина изложби? Няколко отзива в пресата? Няколко продадени картини? Удоволствие от работата, несъмнено. Ала тя бе на трийсет и седем, неомъжена и без деца. Нежността и страстната любов, изпълнени с обещание за мечтан живот с мъжа, означавал всичко за нея, си бяха отишли. И навярно по-важното — стотиците им картини и скици бяха изоставени в Мюнхен на произвола на войната.


C>
#	Галерия
#	„Първи сегмент от Композиция VII“, 1913
#	Василий Кандински
#	Маслени бои върху платно
#	34½х38⅛
#	Художествен музей в Милуоки
#	Дарение от госпожа Хари Линди Брадли

	Експлозията от цвят, форми и движение върху платното показва прецизното внимание, отделено на тази композиция. Да не допускаме грешка — при цялата абстрактна енергия, излъчваща се от повърхността й, въпреки разнородните форми, в творбата няма нищо непремерено. Всъщност „Първи сегмент от Композиция VII (център)“ е картина от висок ранг, напълно подредена и завършена.
	Ала не е лесноразбираема. Вероятно е полезно да сравним творбата със съвременна музикална композиция с дисхармонии, дисонанси и изненади. Мажорна и минорна. Ритъм, разбира се. И повторения. Дори лиричност. Подобно творение обаче не се развива около основен акорд. Не повежда слушателя на мелодично пътуване, не се разгръща в каданс. Напротив — слушателят загърбва времето и очакванията, откликва ежеминутно, фраза по фраза, разтревожен навярно от липсата на опора, но развълнуван от богатия звук, от тръпката на тоналните трансформации и дръзките контрасти. Този подход към възприемането на съвременната музика е приложим и при съзерцанието на „Композиция VII“, чийто Първи сегмент е един от над трийсетте предварителни картини, грижливо подготвени от художника.
	Да мислим тогава в зрителни моменти, фрази, ако щете, докато наблюдаваме „Сегмент 1“. Една доминираща фраза се развива около неправилна кръгла форма, опасана от ивици в черно и пресечена с линии, изстреляни сякаш от лък. По-малка фраза наблизо е отглас от цвета и формата на съседа. Трета се протяга вертикално почти по цялата височина на картината и налага върху платното наситеносиня форма, чиято дълбочина се оттегля пред погледа на зрителя, описвайки граница между лявата група от дребни форми и по-обширната повърхност вдясно с бряг, очертан в оранжево. По-надалеч вдясно едър правоъгълник с овални ъгли подема повика на оранжевото и също е замрежен с линии. Долу тъмночервен овал с черен ореол и заострени шипове. Момент по момент пътуваме из света на картината, долавяме ту нежна фраза, ту гръмко звънтене, съзираме пеещи линии сред ритмичната перкусия на цветовете и формите.
	Някои фрази, изглежда, произтичат от личната иконография на твореца. Някогашните планини са катурнати косо. Лодките и веслата са изгубили очертанията си. Синият кон сега е галопираща форма, наподобяваща езеро или пещера. Отделни късове са съшити или прободени, преливат един в друг или са прихванати заедно. Няма нито повествование, нито главна тема, но несъмнено има спойка, сила и изразност.
	Думите са безпомощни. И все пак поне този зрител се отдалечава от картината, изпълнен с удовлетворение.
@	Й. Айхнер
C$


>>	Седма глава
>>	Послания

C>
#	Копенхаген, 1916–1919
@@	4 декември 1916

	Мили мой Василий,
	Най-най-добри благопожелания за рождения ти ден. Нека следващите 50 бъдат благодатни както първите. Иска ми се все пак да бе успял да се върнеш, но въпреки това си мисля за теб през този неповторим ден и ти желая щастие.
	Тук се говори, че в Москва цари хаос, и се безпокоя за безопасността ти. Известно време се стараех да изчитам вестниците, но все не смогвам. Знаеш каква съм. Не биваше да ти се сърдя, скъпи мой, и обещавам да съм по-добра — не толкова егоистична. Не бяхме толкова зле заедно, както казваш. Въпреки грешките ние значим много един за друг. Върни се при мен. Организирам много изложби. Ти ще организираш още повече. Снахата на Херварт Валден ще го уреди. Парите нямат значение.
	Не съм съгласна, че трябва да изчакаме войната да свърши, за да се оженим! Бракът е начин да понесем тежкото време. Каза ми, че ще направиш каквото поискам. Ето — моля те да дойдеш при мен. Моля те!
@	Твоя Ела
	П. П. — Освободих апартамента на Айнмилерщрасе, както предложи. Картините и всичко друго оставих в склад. (Пътуването дотам и обратно с влака беше ужасно. Не бих се върнала, докато не свърши войната — ако изобщо свърши!) Чул си, предполагам, за Марк във Вердюн. Сърцето ми се къса за Мария.
C$


C>
@@	1 юли 1917

	Мой скъпи Васи,
	Отчаяна съм. Пиша ти постоянно. Защо не отговаряш? Изпрати ми няколко реда. Ще съм благодарна да чуя дори лоши думи. Напиши ми поне, че си жив!
	С цялата си обич и нежност,
@	Ела
C$


	_Копенхаген, декември 1917_
	Ела потропа на една черна врата и си свали палтото. Две русокоси момчета в сини сака се боричкаха да завладеят ракета за тенис. Майка им ги наблюдаваше, седнала на канапе, тапицирано със златен брокат.
	— Екхарт, имаш си цигулка! Остави ракетата на Ларс.
	Ела хвана по-голямото момче за ръката и го отведе до голямо пиано.
	— Застани, както ти каже госпожицата. Помниш ли къде беше миналият път?
	— Но защо той да държи ракетата! Аз играя по-добре от него!
	— Ларс е по-малък. Ще се научи.
	Майката погали бялата котка, свита в скута й.
	— Не съм слабоват — разгневи се по-малкото момче. — През лятото победих татко.
	— Той ти се остави. Знаеш, че не можеш да играеш.
	— Ларс, думата е слабак. — Майката запрелиства илюстровано списание.
	Ела строи по-малкото момче до брат му така, че двамата да изглеждат вглъбени в разговор. Издърпа ракетата за тенис от ръката му и я сложи върху капака на пианото — дръжката оформи линия, свързваща братята. Намести цигулката под мишницата на Екхарт и се усмихна леко. Малката Фридел му беше връстница. Преди войната и тя вземаше уроци по цигулка.
	— Стой мирен, Ларс. Госпожицата не може да те нарисува, ако мърдаш. Бъди добро момче. Когато госпожицата приключи, ще поръчаме на готвачката да ни поднесе нещо вкусно.
	Ела разпъна триножника и сгъваемия стол.
	— Искам шоколадово руло — настоя по-голямото момче. — В кухнята няма шоколадово руло, нали? По-добре да излезем навън.
	— Да! Може ли? — додаде малкото момче.
	— Ларс, не мърдай. Усмихни се, Екхарт. Попитай госпожицата дали да си усмихнат на портрета.
	Момчето заговори Ела на нейния език. Познатата реч й действаше успокоително. Датският я изтощаваше. Тя поклати глава. После плесна с ръце и даде знак на момчетата да застанат неподвижно. През следващите петдесет минути щеше да рисува издънките на датската корабостроителна индустрия. Без подобни поръчки нямаше как да се изхранва и да си плаща наема в столицата на страната.
	Тя раздалечи краката на стола. Ако нарисува момчетата с поглед, обърнат нагоре, диагоналът ще се движи по основния й зрителен ъгъл — през фигурата на по-малкия брат, линията на ракетата за тенис върху пианото и главата на Екхарт. Все още умееше да вижда и да рисува. Ала дори добрите портрети бяха заплаха за творческата й стойност. „Прилична работа“, чуваше гласа на критиците. „Владее занаята.“
	Всъщност Ела бе длъжна да даде на поръчителя — майката — картина, предизвикваща възхита. Малкото момче имаше красиви черти. Ела защрихова линиите на очите му, за да изрази радост. Голямото момче имаше тясно лице. Тя смекчи линиите на скулите и раменете, за да изглеждат по-плавни. Болеше я, че името й ще стои върху картина, побрала съвсем малко от нейната истина. Дните на себеизразяване бяха отминали. Талантът й избледняваше като скица с молив, оставена до прозорец. Но Ела трябваше да се храни.
	Позирането за деня приключи. Тя си събра боите. Утре щеше да се върне пак. Остави недовършеното платно в изискания дом. Майката я увери, че ще го намери непокътнато. Ела и без друго не искаше да го взема в пансиона като свидетелство за печалната й съдба.
	Тръгна по една тясна улица под ледената суграшица. Знаеше с точност до последния грош какво има в портфейла си. Споменатото от Екхарт шоколадово руло звучеше изкусително, но щеше да мине без него. Имаше останал хляб от закуската, която вървеше към наема за пансиона. Щеше да се задоволи с това. Ако получи нова поръчка, ще се поглези с нещо. Чифт обувки? Не още. Нито палто. Бои и платно вероятно — инвестиция за следващи поръчки или дори изложба. Но кой изобщо купува днес? В Германия положението бе по-лошо. Еми й пишеше за дажбите, лишенията, колко трудно изхранва семейството си без месо и мляко. „Не идвай тук. Няма ядене. Тревожа се за Георг. Моли се, Ела. Дори да не искаш.“ Ела копнееше да види сестра си. Нощем си представяше как заспива в топлата й прегръдка. Не смееше да мечтае за Василий. Той сигурно бе мъртъв. Сърцето й се сгърчваше при тази мисъл.
	В стаята си Ела остави вратата открехната, за да чува шепота на хазяйката и дъщеря й. Долавяше само откъслечни думи, колкото да знае, че в къщата има близки хора, заети с нормални грижи. Запали керосиновия котлон и намаза хляба с парченце размекнато сирене. Събра трохите в шепа. Изяде и тях. Изпи чая черен, макар да имаше кутийка мляко. Реши да го запази. Дребната му утеха навярно щеше да й е по-необходима утре или вдругиден, когато няма осигурена работа, дори временна.
	След повече от година в Дания Ела имаше съвсем малко приятели, на които да гостува. Вечерният й режим изпълняваше ролята на другар и довереник. Тя разчисти масичката. Извади мастилото и писалката за поредно писмо до Василий, в което описва деня си и го умолява да й отговори, да даде знак, че съществува. Сякаш с писмата го пазеше жив.
	От осемнайсет месеца обаче не бе получавала отговор от него. Знаеше, че е мъртъв. Всички бяха мъртви. И все пак не беше сигурна. Страхуваше се от мислите си, но не можеше да ги възпре. Отново и отново — същите мисли.
	Прибра вещите и се подготви за лягане. Най-добре умееше да спи.
	За Ела това бяха дни на хапещ сняг и вятър, нощи на горчиви, беззвездни небеса. Сърцето й бе сиво и безформено като късовете лед покрай улиците. Време имаше много, но парите бяха оскъдни. Страх имаше в изобилие. С всеки ден без писмо от него — тоест, всеки ден — сърцето й помръкваше.

	* * *

	Последното позиране мина нормално. Сега щеше да вземе платното и да го довърши сама. Майката не й предложи нито аванс, нито храна или кафе. Ела би приела охотно, но си събра боите и излезе от къщата. Не изпитваше желание да общува, да разгадава тромавите фрази на по-голямото дете. Всъщност нямаше желание изобщо да говори.
	За щастие пътят до тясната стаичка в пансиона не беше дълъг. Блъскана от вятъра, тя стисна по-здраво платното и спря да си намести раницата. Познат глас й подвикна на немски:
	— Госпожо Кандински. Вие ли сте?
	Ела се обърна, смаяна, че чува неговото име. Пред нея стоеше Ана Розлунд, снахата на Херварт Валден. Госпожа Розлунд я бе приютила за кратко, когато пристигна в Копенхаген. Вкопчена в бележката с адреса й, Ела се бе представила като госпожа Мюнтер-Кандински, убедена, че затрудненията й скоро ще приключат, защото той бе обещал да се върне и да се ожени за нея. Сега, повече от година по-късно, как да обясни истината за името си? Беше заблудила Ана Розлунд. Признае ли, ще се изложи на нови нападки. Тя все още бе Габриеле Мюнтер. И лъжкиня.
	По-добре да не беше срещала госпожа Розлунд с богатия й датски съпруг, малките й кученца, голямата й къща, високомерната й щедрост. Напоследък Ела не бе приятен събеседник (сякаш някога изобщо е била). В момента, с портрета на момчетата на преден план в ума й, се чувстваше особено потисната. Налагаше се обаче да е любезна — ако не заради себе си, то заради Херварт Валден.
	— Добър ден, госпожо Розлунд. Днес вятърът е много силен.
	— Защо не ме посещавате? — Жената я разцелува по бузите. Носеше тъмно палто с дебела пухкава яка и мека шапка от тюленова кожа. — Не знаех как да се свържа с вас. Липсваха ми разговорите ни. Мина цяла година… Искате ли да изпием чаша кафе?
	Ела опипа монетите в джоба си. Не беше яла след скромната закуска.
	— Нека ви почерпя. Най-хубавата сладкарница е зад онзи ъгъл. — Ана Розлунд я хвана за ръката. Беше висока жена с широки рамене, но не изглеждаше набита. — Хайде. Да вървим.
	Ела бе изгубила всякакво желание да се противи. Кимна, но когато влязоха в кафенето, окачи вълненото си палто на една кука и подпря платното на стената до краката си, за да не го вижда. В топлото помещение, ухаещо на сладкиши, крайниците й се отпуснаха.
	Ана Розлунд поръча и за двете — силно кафе и поднос с пасти. В последната минута избра и голям сандвич с шунка и туршия, наряза го на четири и си го раздели с Ела.
	— Съпругът ви намери ли си работа в Копенхаген?
	Думата „съпруг“ нажежи въздуха около главата на Ела. Засрамена от лъжата си, тя сведе очи.
	— Още не е пристигнал.
	— Толкова време мина! Очакваше се да дойде съвсем скоро. — Госпожа Розлунд разпери лакти върху бялата покривка и се приведе изпитателно към Ела. — Мислех, че от година сте заедно тук.
	Облегна се назад и си взе вилицата.
	— Остана в Москва. Не… не мога да се свържа с него.
	Ела отхапа от сандвича, доволна, че ще се засити, макар да не усещаше вкуса на храната.
	— Москва… Сигурно се тревожите. Да се надяваме, че болшевиките ще го пощадят. Всички се страхуваме насилието да не се разпространи. — Госпожа Розлунд сипа сметана в кафето на Ела и й кимна. — Бъдете силна! Войната в Европа ще свърши, а революцията в Русия ще стихне някак. Съпругът ви не е войник, нали? Не, разбира се. Имайте търпение. — Отпи кафе, втренчена в Ела над ръба на чашата. — А вие? Справяте ли се? Рисувате ли?
	— Изпълнявам поръчки, портрети и прочее. Организирах една-две изложби, но войната…
	Нямаше нужда да казва нищо повече. Посегна към втората четвъртина от сандвича.
	Ана Розлунд сипа още кафе в чашата й и побутна захарницата към нея.
	— Госпожо Кандински, ще се върна към тежката тема. Съпругът ви… Опасявате ли се от най-лошото? Длъжна съм да попитам.
	Ела извърна глава.
	— Понякога ми минават подобни мисли. Но нямам информация. Не знам нищо.
	Отвъд витрината на кафенето мъже и жени, превити под студения вятър, крачеха бързо по улицата. Хората изглежда имаха посока. Всички бяха живи, освен Василий. Навярно и тя не съществува. Василий е мъртъв, Габриеле Мюнтер е никъде, Габриеле Кандински никога не бе живяла. Ела остави вилицата и сплете пръсти в скута си. Ана Розлунд я погледна.
	— Госпожо Кандински, не искам да ви обидя, но опитвате ли да се свържете със съпруга си?
	Ела вдигна глава.
	— Разбира се. Пиша писма, изпращам телеграми. Непрекъснато… Не получавам отговор.
	— Мислех си за друго. Чрез медиум. Простете, госпожо Кандински, не искам да ви разстройвам. Предлагам да пробвате само за успокоение. Сигурността дава утеха.
	Ела си пое дълбоко дъх. Копнееше той да е жив, но знаеше, че не е. Как другояче да си обясни мълчанието му? Отпи от кафето, неспособна да продума.
	— Не всички споделят това мнение, но според мен отишлите си преди нас остават с нас. Вървим сред тях, без да долавяме присъствието им. Малцина надарени обаче ни отварят врата към онзи свят. Замисляли ли сте се, госпожо Кандински, да се свържете със съпруга си чрез спиритист? За да ви олекне…
	През витрината Ела видя залепен върху колона вестник да се мята във вятъра като прикована птица. Обърна поглед към масата и Ана Розлунд.
	— Сестра ми ме заведе на спиритически сеанс след смъртта на майка ни. Двете бяха много близки и сестра ми скърбеше дълбоко. Не се получи. Не усетих нищо. Колкото до сестра ми… Тя е по-различна от мен.
	Госпожа Розлунд се приведе към нея.
	— Навярно моментът не е бил подходящ. Нека ви представя на госпожа Анагрете. Няма да ви навреди.
	— Твърде щедра сте към мен, госпожо Розлунд.
	Ала вече не можеше да преглътне нито залък. Отпусна безжизнените си ръце в скута. Сведе очи и зърна портрета до стената. Неизвестността я изтощаваше. Разбереше ли със сигурност, че Василий е мъртъв, щеше да се върне у дома при Еми. Колкото по-дълго се проточваше войната, толкова повече се влошаваше положението в Германия. Там никой не би обърнал внимание на личната й скръб. Би могла и да умре незабелязана. Ела вдигна поглед. Сигурността щеше да я изпрати вкъщи.
	— Благодаря. С радост ще приема помощта ви.

	* * *

	Медиумът посрещна Ела в тясна, тъмна стая, побрала кръгла масичка колкото подноса, купен от пазара в Тунис, и два тапицирани стола до нея. Плътната завеса в единия край на помещението се поклащаше леко. „Дъхът ми сякаш я съживява“, помисли си Ела в тишината.
	Мадам Анагрете, подминала значително средната възраст, носеше семпла тъмна рокля и топъл шал. Имаше майчинско излъчване и бяла коса, прибрана в старомоден кок. Изглеждаше добродушна и търпелива, говореше бавно и тихо. Без да се усети, Ела заразказва за изгубеното, за изчезналия руски съпруг — знаменит мъж, потопен вероятно от вълните на историята, тласкаща Русия от феодалното й минало към нещо съвсем ново — държавно устройство, непонятно за нея, но според вестниците път към духовен растеж. Сподели опасението си, че господин Кандински е загинал. Какво друго обяснение може да има? Наричаше го свой съпруг. Мадам Анагрете не биваше да узнае истината.
	— Беше ли в добро здраве, когато го видяхте за последен път? — попита възрастната жена.
	— Да — кимна Ела. — Но ми беше ядосан. Не проявявах разбиране към него. Той винеше себе си, че не ме обича достатъчно.
	В гърлото й заседна буца. Никога не бе изричала тези думи. Сведе глава и се втренчи в ръкавиците, легнали в скута й. Потърка с пръсти меката вълна.
	— Сигурна ли сте, че е бил ядосан?
	— Така мисля. Карахме се. Разбираше, че ме наскърбява, ала не успяваше да се овладее.
	— Сигурна ли сте, че искате да говорите с него сега? Думите му може да ви наранят.
	— Аз… Просто не знам какво друго да направя.
	Мадам Анагрете протегна ръце към нея. Ела улови меките длани на медиума.
	— Мила моя — подхвана възрастната жена с дълбок глас, сякаш дърпаше струни на виолончело. — Мъртвите ни проговарят, ако се вслушваме внимателно. Затвори очи и помогни на съпруга си да влезе в твоята душа. Той ще намери себе си у теб. Не мога да ти обещая, че ще дойде, но нека поседим тихо тук и да го помолим да ни посети. Да влезе в душата ти и да проговори на сърцето ти.
	Мадам Анагрете захлупи с длани ръцете на Ела върху масата и ги стопли като яйца в гнездо.
	В тъмната застинала стая сърцето на Ела се надигна в очите. Тя се разплака. Сълзите се стичаха дълго. Най-сетне бурята от чувства стихна. Ела избърса очи с носната си кърпичка и отпусна глава върху тапицираната облегалка на стола, отмаляла от внезапния изблик. Вслуша се в пулсиращата в ушите й кръв. Сълзите потекоха отново, по-бавно, и тя ги остави да се стичат по бузите й. После, сред плътната черна неподвижност, самотата и скръбта й приеха форма — неговата форма, неговото присъствие. Очите й бяха затворени, ала мислено тя го видя да приближава към нея — лекото му гъвкаво тяло, лицето с фини черти, ясните очи. Усети топлината на кожата му, жилавите мускули, извивката на раменете му. Вдиша дълбоко и усети мириса на тютюн, който винаги го обгръщаше като пашкул. Чу гласа му — тих и пропит от болка. Говореше й премерено както обикновено, с изтънчена вежливост. Габриеле, ти си моята любов, моята съпруга… Повтаряше го отново и отново. Моята съпруга. Тя вдишваше гласа му с пълни гърди и усещаше как трепти в сърцето й. Моя любов, единствена моя. Моя съпруга. Сълзите изсъхнаха върху лицето й, ала тя не смееше да вдигне глава от страх да не го накара да замлъкне.
	После гласът му стихна. Тъмнината се разсея. Образът му избледня и се отдалечи. Ела потърси пипнешком мократа кърпичка и си избърса лицето. Чувстваше се празна, куха като черупка, оставена да съхне в гореща стая. И все пак той бе проговорил. Беше я назовал своя съпруга. Значи, тя можеше да казва същото, да се нарича госпожа Кандински.


C>
#	Галерия
#	„Кръстове на гробището в Кохел“, 1909
#	Габриеле Мюнтер
#	Маслени бои върху кадастрон
#	15⅞х12⅞
#	Галерия „Ленбах“, Мюнхен
#	Дарение от Габриеле Мюнтер

	Пет обикновени кръста се издигат от плоска равнина, но не подредени спретнато в натюрморт, а сред отсенки от сняг и локви. Разположени или близо, или далеч от зрителя, кръстовете не са право пред него — намират се под лек ъгъл спрямо центъра на картината и избягват прекия поглед. Отляво надясно вторият и петият кръст са големи, заемат над половината височина на картината. Другите три кръста не достигат и четвъртина от височината им. Вторият кръст е украсен с венец в черно и тъмнооранжево. Върху три кръста личи фигурата на Иисус. Фонът е богат на смисъл, но е неясен. Зад кръстовете навярно има стена. Тъмнозелено петно на заден план загатва човешка фигура сред петна в бяло, светложълто и синьо.
	Кръстовете са безплътни; липсват други традиционни символи — надгробни плочи, цветя, ангели, урни. Кръстовете сякаш са по-скоро свързани взаимно, отколкото с действителен пейзаж. Силните вертикали на кръстовете са в контраст с напречните линии и с диагоналните вълни от синьо и бяло. Мазките с четката са бързи и непрецизни. Цветните петна се застъпват. Краищата се преливат. Красотата тук е в контраста — ярки и тъмни цветове, мокро и сухо, меко и твърдо, хоризонтали, вертикали и диагонали. Сред неподвижността има движение.
	Тревожен и двусмислен, гробищният свят в картината е злокобен и смущаващ.
@	Й. Айхнер
C$


	_Мурнау, април 1921_
	Ела седна върху леглото му и приглади синята покривка отляво и отдясно. Винаги имаха отделни спални, дори в най-пламенните си дни — пренос вероятно от годините, когато не живееха заедно, а се срещаха в квартирата на единия или на другия за дълги вечери и още по-дълги нощи. Но миговете й на най-светло щастие бяха тук, в жълтата къща в Мурнау, облъхната от благоуханния вятър от долината. Тя и Василий се хранеха, спяха, работеха, посрещаха гости, спореха и се любеха. „Тук — помисли си тя. — Тук усещах най-съкровена пълнота.“ Ако той не беше се оттеглил в тясното пространство на ума си, където нямаше място за нея… Но това бе приключило. Василий бе неин завинаги.
	Прозирните завеси пред отворения прозорец на стаята му се полюшнаха навътре, сочейки й леглото, където той бе спал сам, но и беше я събличал и покривал с голото си тяло, стопляйки я отвътре и отвън. Тук Василий бе навсякъде — в пъстроцветната емайлирана мивка, изрисувана от него с народни мотиви, в червените етажерки и топките върху таблата на леглото, в стените, пода и тавана, в завесите и прозорците, и отвъд прозорците, където църковната кула гледаше към градината, и в конете сред полето, в дъжда, в слънцето и във вятъра.
	Следобед Фани щеше да дойде с влака и да донесе черния му фрак. Ела искаше да го разстели върху леглото, сякаш Василий ще го облече — за концерт или за откриване на изложба, където ще пият шампанско. Бе подготвила и най-хубавите му обувки. Странно, не ги беше взел в Москва. Но пък там щяха само да се съсипят. Сега тя щеше да ги сложи така, че върховете им да надничат изпод леглото. Ще го чакат да ги обуе. Той беше малко суетен. Не без причина. Имаше стройни, изваяни крака и съвършени стъпала. Никога не й ставаше неприятно да я докосва с тях, дори през зимата. Всъщност обичаше всяка част от него, която можеше да погали, обичаше ума му, идеите му, достойнството и амбицията му.
	Долните дрехи бе оставила за последно. Ризите и вратовръзките вече бяха в долното чекмедже, но все отлагаше да прибере нещата, допирали се най-близо до тялото му. Сега обаче щеше да го направи. По-добре да ги докосне още веднъж, преди Фани да дойде, да ги опре в лицето си и да усети дали са запазили мириса на кожата му. Извади два летни потника от сака върху писалището му. Погали бузите си с тях и седна отново. Докато Фани пристигне, ще е подредила най-личните му вещи. Една по една, връщайки го с всяка към живота.
	Още не бе решила какво да прави с книгите. Да ги подреди по рафтовете в мазето? Освен всичко друго той беше и учен. Малцина го познаваха дълбоко, както го познаваше тя. По-късно може да напише нещо за него. Статия за живота си с великия мъж. Нищо интимно и злободневно. Нито оценъчно. „Творецът, какъвто го познавах“, така ще я озаглави. Ще препрочете дневника, за да си припомни. Мнозина навярно ще пожелаят да посетят къщата, където е работил най-плодотворно, където се е родил „Синият ездач“. Не би поискала входна такса. В никакъв случай. Важното е да се почете паметта му. Ще запази духа му в тази къща, където може да бди над него. Другите ще я подкрепят. В качеството си на госпожа Кандински тя ще оформя възгледите им за Василий.
	Ела погледна към кашоните, подредени до стената. Бе пътувала многократно, за да ги донесе. О, ами цилиндърът му! И него ще изложи до фрака. Да, точно така. Но не сега, не още. Докато Фани дойде, ще поседи върху леглото му, ще докосва дрехите му.
	Полегна върху покривката, закрила очи и уста с бельото му. Не усещаше обаче познатата миризма на кожата му. Много години бяха минали. И все пак сега той бе само неин. Несъмнено. Застинал в смъртта като неуловима пеперуда със захванати с карфици криле. Такава е смъртта — застига те насред живота и те запазва в спомените на живите. Като дете Ела бе играла на статуя. Подскачаш, танцуваш и кривиш лице. После някой извиква: „Стоп!“ и се вкаменяваш. Сега Василий бе нейната статуя. Ала понеже не знаеше как е умрял, кога и къде, той не бе застинал спокойно у нея. Затова го сглобяваше. Затова му строеше паметник.
	Ела се върна в Германия години след войната и дойде в Мурнау още щом се пречупи гръбнакът на зимата и камината в дневната бе в състояние да я топли уютно нощем. Искаше да нагласи всичко, както той би желал. Първо подготви градината, за да я засее през влажната студена пролет. Той обичаше зеленчуци, къпини и ягоди, рози в кръгли лехи. Сега обаче гърбът я болеше повече отпреди, когато се навеждаше да копае и разрохква глинестата пръст. Работеше сама, разбира се. Нормално е да се поизмориш, ако никой не ти помага.
	Допълни изложбата в дневната със стъклописи, донесени от Мюнхен. При всяко посещение изпираше кат чаршафи и завивки. Всичко вършеше сама. Налагаше се. Не можеше да си позволи да плаща на Фани. Преданата икономка обаче продължаваше да се отбива в пансиона на Ела в Мюнхен. На чаша чай обменяха новини, разказваха си истории от войната.
	— Приемам с удоволствие — отговори Фани, когато Ела я покани да й гостува в Мурнау. — И ако искате да ви донеса нещо, госпожице, само кажете.
	— Госпожа Кандински — поправи я Ела. — Колко пъти да ти повтарям. Трудно се свиква с ново име, но се постарай да запомниш.
	Всъщност предложението на Фани даде идея на Ела да възстанови реда в жълтата къща, както би било, ако Василий бе оцелял и се бяха оженили. Е, не беше нужно никой да разбира, че не са се оженили. Пред новия хазяин в Мюнхен тя се бе представила като „госпожа Кандински“; също и пред месаря, който й заделяше хубави котлети и наденички; също и пред жената, която от време на време й боядисваше и подстригваше косата. Имаше право. Лично той я бе упълномощил.
	Фани забравяше понякога, разбира се. Когато бяха насаме, Ела й позволяваше да използва обръщението „госпожице“ отпреди войната. Колкото до агентите и художниците, как биха дръзнали да възразят? Във всеки случай тя не поддържаше връзка с повечето. За последен път бе видяла Явленски, когато с Василий бяха в Швейцария. Преди десет години разчиташе на приятелството на Алексей, ала се съмняваше той да я потърси отново след смъртта на Василий. Марк, разбира се, също не бе сред живите, както и другарят му Маке — и двамата войници. Високият Франц Марк, чийто език и принципи толкова я смущаваха. А овдовялата Мария Марк? Ела не знаеше какво е станало с нея. Навярно се бе върнала при майка си.
	Ела носеше черно по улиците и сред множеството други жени в траур не привличаше никакво внимание. Беше си купила костюм с права черна пола — не скъп, но изискан. Имаше и нова прическа, по-къса и по-стилна. Ласкаеше се, че сега е модерна, не някогашната Ела, безлична, зависима, отчаяна. Като вдовица имаше ново положение в обществото и по-добър начин да се представя пред другите. Из града се разхождаше сдържана и овладяна, все едно е бивша жена на стабилен бюргер. Стоеше и въпросът за нейните картини и изложби. Хората разпознаваха името й. Рядко се бе чувствала по-добре.
	По хълма пред къщата изтрополи каруца. Ела стана от леглото и приглади покривката. Сгъна бельото на Василий и с последна целувка прибра спретнатия куп в горното чекмедже на скрина. Радваше се, че отново ще види Фани тук. Икономката сигурно помнеше празненствата им и дългите нощи, прекарани в разпалено обсъждане на принципите и бъдещето на изкуството. Да, добре направи, че я покани, макар да беше малко странно. Фани не бе нито приятелка, нито домашна помощница. След войната социалните различия се размиваха, някогашните формалности се спазваха по-трудно — освен на думи, разбира се. С Фани винаги щеше да разговаря на „ти“. И все пак тя бе важна част от миналото на Ела с Василий.


	— Изглежда, цяла Бавария се изнася нанякъде. — Фани изкачи стълбите до дневната, остави вързопите, свали си шапката и се събу. — Видях мъж с един крак. Крачолът на другия беше подгънат до коляното. Имаше и пътник без нос. Постоянно бършеше дупката, където му е бил носът. Потресаваща гледка. Както и да е. Всички пътуват. Група ученици отиваха към Гармиш-Партенкирхен. Прекрасни момчета, младички, с розови бузи. Единият ми отстъпи място. Нямаше да приема, ако не беше багажът. Нямате представа колко тежи старият фрак. Ръцете ми се подуха.
	— Дай ми го. — Ела протегна ръка. — Ще го сложа върху леглото му. После ще си починем. Ще пийнем чай. Няма кейк, но поне ще поседнем. И аз поработих доста. Подредих стаята му както навремето.
	— О! Нося ви писма, мадам. Хазяинът ми ги даде, когато отидох да взема фрака на господин Кандински. Ще занеса фрака горе и ще ги извадя. И не бих отказала чаша чай, ако не ви затруднявам.


	Чак на сутринта Ела намери време за писмата. Първо с Фани се полюбуваха на стаята му и на усърдието й да призове духа му. После пиха чай и приготвиха скромна вечеря. Не ядоха пъстърва, месо и сметана както преди войната. Задоволиха се с хляба, донесен от Фани, със сиренето, купено от селото, и с ранни репички и зелен лук. За десерт Ела отвори един от бурканите, които преди години с Василий бяха напълнили с плодове и водка. Хапнаха по няколко сливи и вдигнаха наздравица с чашките, пълни с ликьор. Възхитиха се на наситения виолетов цвят и на богатия аромат. Опитаха да се насладят на сладката, гъста напитка въпреки непривичния вкус. Силният алкохол ги замая и те си легнаха рано с поразбунени стомаси.
	На другата сутрин Фани още бе в леглото, когато Ела реши да прегледа пощата, донесена от Мюнхен. Седна до голата дървена маса. Бледата светлина се събираше на локва върху пода, оставена сякаш от жълтеникав призрак, излязъл от банята. Шрьотерови винаги й отговаряха съвестно. Писмото от Фридел я накара да се усмихне. Племенницата й имаше романтично увлечение — за пръв път. Описваше й подробно трогателния филм, на който младият мъж я завел. Еми й съобщаваше новини предимно за загуби и оскъдица. Георг, слава богу, бил добре, но много изпосталял и обезверен. Търсел работа, защото фабриката му била унищожена. Повечето пликове съдържаха разписки за неплатени сметки. Ела въздъхна. Нямаше представа как ще покрие всички разноски. Скоро щеше да се наложи да продаде нещо. Съвсем малко галерии бяха отворени. „Валден в Берлин оцелява някак“, помисли си тя. Нищо чудно пак да започне да рисува портрети и картини с цветя. При мисълта да се продава така я заболя главата. Върнеше ли се в Мюнхен обаче, я чакаше точно това. Нямаше друг избор.
	Последното писмо я обърка. Ела не позна нито почерка, нито адреса на подателя в Берлин. Разряза плика и с този жест отвори рана в себе си.
	За момент й се стори, че написаното е на чужд език, и в превод думите ще придобият смисъл и няма да я разтърсят толкова. Празната чаша от чая върху масата затрополи неудържимо в чинийката. Ела не разбра защо. Тихото дрънчене я подразни. Погледна сърдито към чашата, после осъзна, че стиска дръжката и всъщност нейната ръка трепери. Изпусна чашата на пода и отдръпна писмото от себе си, сякаш е мръсна дрипа или окървавена риза на пронизан с кама мъж. Босите й стъпала шареха по пода, ала тя не усещаше движението им. Не усещаше твърдата седалка на стола, не знаеше къде се намира. Сякаш се рееше из стаята и наблюдаваше отгоре жената на средна възраст с уплашени очи. Или пък се бе превърнала в безплътен вятър и повяваше листа в ръката на жената.
	— Фани! — извика тя. — Фани!
	— Идвам, мадам, само да си сложа халата. Лошо ли ви е?
	Ела се преви одве и застена.
	— Болна ли сте, госпожице? — Фани дотича боса.
	— Прочети го.
	Ела тръсна ръка, сякаш писмото е лепкаво и не може да се отдели от плътта й.
	Фани го отскубна от пръстите й.
C>
@@	30 март 1921

	Уважаема госпожице Мюнтер,
	Изпращаме ви това писмо от адвокатската кантора на Лудвиг Бер от името на Василий Кандински и съпругата му Нина Андреевская Кандинска, които изискват да върнете на господин Кандински имуществото му, поверено ви през август 1914 година.
	Господин Кандински е отново в Германия. Назначен е за професор в „Баухаус“ във Ваймар и ще поднови творческата си кариера. Картините, скиците, писмата и личните му вещи следва да се изпратят до „Баухаус“, Ваймар. Разноските за пратката ще бъдат платени от получателя.
	Моля, адресирайте всички въпроси, касаещи това уведомление, до адвокатската кантора на долуподписания капитан Лудвиг Бер.
C$
	Докато Фани успее да прочете писмото, духът на Ела я изостави съвсем.


C>
#	Галерия
#	„Къщи край ветровит път“, 1910–11
#	Габриеле Мюнтер
#	Маслени бои върху платно
#	13х16
#	Художествен музей в Милуоки
#	Дарение от госпожа Хари Линди Брадли

	Във ветровит ден земята, пътят, покривите и стените са покрити със сняг. Палитрата на художничката е бледа като белезникавото зимно небе. Стоим в края на селце и виждаме къщите вляво и вдясно по широка V-образна линия. С цвят и форма художничката изобразява осем постройки, някои с островърхи покриви, други — със скосени или с извити краища и заоблени повърхнини. Къщите са с леки светлосенки в розово, бледосиньо, синапено жълто, бяло. Сградите са подсказани не толкова с архитектурни детайли, колкото посредством внушение — с бързи, груби цветни петна за прозорците, вратите, комините, стрехите. Силните диагонални линии с четката в долния ляв ъгъл на картината създават впечатление, че заснеженият път между къщите се изкачва нагоре.
	Художничката — както и в други градски, провинциални и природни пейзажи — поставя зрителя на разстояние, като издига стена или ограда между нас и изобразените къщи. Тук ниска стена отделя наблюдателя от главната постройка в центъра на картината. Не ни е позволено да придружим художничката и надясно, където кафяв стобор прегражда пътя ни към сините и зелените къщи. В лявата част на картината затворени врати, огради и ъгли ни задържат извън вътрешността на селцето. Сцената излъчва покой, но и самота. Никой не минава по пътя. Никой не се надвесва през прозорците и не отваря врата, за да разкрие домашен уют.
	Пейзажът буди възхищението ни, ала не ни допуска в близост.
@	Й. Айхнер
C$


>	Трета част

>>	Осма глава
>>	Черният цвят на въглена

	_Берлин, лятото на 1921_
	— Спокойно, Ела. Хайде. Легни си. Ето, вземи кърпичката ми. Успокой се.
	Ела легна на една страна, сви колене към гърдите си и опря гръб в стената. Отметна глава и я удари в неподатливата повърхност. Искаше да влезе в стената, да разбие тялото си в камъка. Отместиха леглото от стената. Тя се обърна с гръб към вратата и се заклати напред-назад. Впила пръсти в тъмносивото одеяло, стисна мокри очи и се разтвори в сивота без думи.
	_Тъмнина забулва тялото, нахлува в отворите му, запълва хлътнатините на ума. Разжарени въглени стопяват волята, клеясала пепел запечатва аза вътре, изсушен, вкаменен. Болката разтваря рани и ги покрива със струпеи._
	_Само неизреченото е безопасно:_
	_Гласове пропълзяват като змии в стаята, провират се, свиват се на кълбо._

	* * *

	— С цялото ми уважение вие и семейството ви не сте специалисти. Психиатрията е отбелязала значителен напредък в лечебните методи. При подобни случаи болничният престой е обичайна процедура. Разбирате навярно, че пациенти като нея с тежка меланхолия нерядко се самонараняват. Тук поемаме сериозна отговорност. Отново подчертавам колко опасно е състоянието й.
C>
@@	18 януари 1922

	Драги Карл и Мери,
	Имам време само за кратка бележка. Не можах да го направя. Ще остане при нас. Той ще идва вкъщи, за да я лекува. Не съм оптимистка. Не знам дали ще си върнем някогашната Ела. Онзи мъж, Кандински, е наел адвокат да му прибере картините от Ела. Готова съм да се боря с него с нокти и зъби.
	Мислете за нас, когато можете. Животът е труден.
	С обич,
@	Еми
C$


	_Февруари 1922_
	Зад заешките клетки Ела прокопа с голи ръце плитка пъртина в пряспата, натрупана снощи от свирепия вятър. Оттам не можеше да вижда тъмната къща въпреки ярката луна и облещените звезди, забиващи се в главата й като остри игли. Тя дръпна брезентовия чувал над раменете си и се зарови в снега. Измъкна ръце от ръкавите на тънката нощница и ги скръсти върху голите си гърди. Зачака мразовитата нощ да я превърне в камък.


	_Март 1922_
	— Знаеш колко харесвам сестра ти, любов моя. Но не искаш ли много?
	— Да спасим живота й? Не е много.


C>
@@	Април 1922

	Скъпи Карл и Мери,
	Вече спим по-спокойно. Преместих леглото си в стаята й. Тесничко е, но поне знаем къде е нощем. Силна е като вол, признавам. След произшествието през миналия месец не я повали дори простуда. Поглежда ме от време на време, но все още не е изрекла нито дума.
	С обич,
@	Еми
C$


	_Юни 1922_
	— Как е днес?
	— Същото.


	_Август 1922_
	Чувстваше се като ръждиво желязо, оставено на дъжда. От толкова време не бе използвала гласа си, че сега, под слънчевия сноп, облял леглото й, не успяваше да раздвижи гласните си струни и мускулите на езика. Напълно бе забравила устата си. В ума й се въртеше име. Не биваше да стига до устните й. Затова трябваше да забрави устата си.
	Живееше в черна пещера, където болката дебнеше в слузест ъгъл. Как ядеше и какво, как се къпеше и обличаше — не знаеше.
	Отчаяно й се прииска да се облекчи, да накваси леглото с телесната си течност, а с нея да се изцеди и последната капка от размекнатата й воля. Тази сутрин обаче реши да не пуска навън топлата влага. Изправи се върху тънките си бели крака и усети как ходилата й се размекват върху твърдия под. Тръгна да търси тоалетната.
	Еми чу казанчето и дотича.


	_Ноември 1922_
	— Ще постъпиш в университета, разбира се.
	— Не ти ли трябва помощ тук?
	— Не толкова. Виждаш, че се съвзема.


	_Януари 1923_
	— Не обичам агнешко.
	— Няма друго. Не смятам да ти готвя отделно. И ще се храниш на масата. Край на вечерята върху поднос. Вече си здрава.
	Ела седна на масата. Яде картофи, зеле и моркови. После се върна в стаята си и седна в края на леглото. Заслуша се в шума от суетнята из къщата.


	_Август 1923_
	— Ела, скъпа, Фридел ще тръгва. Иска леля й да я придружи.
	Ела лежеше като синя мумия, увита плътно в одеяло. Запретнатият му край покриваше устата и носа й. Очите й бяха вперени в тавана.
	— Ставай, Ела! — Еми дръпна завесите. Сребърен станиол забули прозореца. — Денят е сив. Чудесен за разходка с трамвай до града. Хайде, Ела. Фридел иска да й помогнеш. Имаш най-добър вкус от всички ни, най-набито око. — Еми побутна леглото с хълбок и го разлюля. — Ще ти донеса кафе. Гледай да си станала, преди да се върна, иначе ще те изкъпя с него. — Отметна завивката от лицето на Ела. — Боже, усукала си се като пашкул! — С един замах издърпа одеялото изпод сестра си. Ела лежеше напълно облечена, неподвижна като статуя. — Ще смениш блузата, явно си спала с нея. Хайде, ставай!
	Ела преметна крака през ръба на леглото.
	— Добре. Ще дойда след минута. Ти се обуй.
	Тя се наведе и вдигна обувките в скута си. „Това са обувки — каза си. — Това е моят скут.“
	Еми се върна с горещо кафе.
	— Ще го изпиеш ли сама, или да ти го слагам с лъжичка в устата?
	Ела взе чашата и изпи сладкото кафе.
	— Коя блуза искаш? Синята ли? Изглеждаш красива, когато се постараеш.
	Ела остави чашата. Разкопча смачканата риза.
	— Не позволявай на Фридел да купува дрипи. Излиза пред обществото. Искам да направи добро впечатление. Ти имаш око на художник. Погрижи се за нея, Ела. Доверявам ти се.
	— Не бива.
	— Но ти вярвам. Хайде! Фридел прояви достатъчно търпение.
	Ела облече блузата. Закопча колана на полата. Излезе мълком от къщата. Фридел я държеше под ръка. Преди да затвори вратата след тях, Еми подвикна:
	— Не я изпускай от поглед, Фридел!


	— Беше забавно. Всъщност щеше да бъде, ако лудата жена беше леля на другиго. За да покаже, че не одобрява предложенията на продавачката, сумтеше и обръщаше глава настрани.
	— Леля ти Ела не е луда.
	Еми подреди купчината за кърпене.
	— Татко каза, че била известна. — Фридел остави пакетите. — Истина ли е, или шега?
	— Има различни видове слава. Леля Ела има свой дял.
	Еми събра от масата принадлежностите за шиене и посочи на Фридел да й донесе покупките.
	— Нарича се спортен костюм.
	Фридел заизважда дрехите. Разгъваше всяка и я слагаше пред себе си.
	— Виждаш ли колко е дълго сакото? — Подаде го на майка си. — Полата е тясна и над глезена. Харесва ми. Изглеждам по-висока.
	— Леля ти одобри ли я?
	— Поне не изсумтя. Ти как намираш костюма?
	— Е, ясно е, че този стил не е за мен — поклати глава Еми. — Хубаво е, че си красива и стройна. Гледай да не надебелееш като майка си.
	— Така каза и леля Ела.
	— Нима?
	— Да. Настоя да купя и блузата с грамадна яка. Не бях сигурна, но тя ми я тикна в ръцете. Пробвах я и реших да я взема.
	— Значи е внимавала.
	Еми скъса черния конец със зъби.
	— Но се прибра в стаята си още щом се върнахме.
	— Нищо. Всеки ден напредва по малко. — Еми навлажни конеца с език, взе иглата и го вдяна. — И преди не беше лесна.
	— Сигурно затова _той_…
	— Нищо подобно — прекъсна я Еми. — Да се ожени зад гърба й! Мерне ли се пред очите ми, ще го удуша. Не искам да му чувам името!
	Еми остави чорапа за замрежване и взе сакото на Фридел.
	— Какво е станало със семейството му?
	— Потънали са вдън земя.
	Еми сгъна новото сако в скута си. Приглади го с празен поглед.
	— О, хайде, не говори така.
	— По онова време в Русия са изчезнали много хора. Милиони. Баща ти чул, че Кандински едва не умрял от глад. Сигурно е вярно.
	Фридел взе новото сако от ръцете на майка си и го прибра в кутията.
	— Не му се сърдя, мамо. Помисли си само какво му е било.
	— Е, аз съм му ядосана. Знаеш ли колко пъти й обещаваше? Да беше й казал поне, че е жив.
	— Дали ще започне да рисува отново?
	Еми се зае пак с кърпенето.
	— Радвам се, че се сети. Отиди на тавана и донеси голямата кутия с боите. Има и кутия с въглени. Точно до старите ти кукли. Искам да я изненадам. Да й напомня какво умее да прави.


	_Октомври 1923_
	— Фридел, къде е леля ти?
	— Не съм чула нищо.
	Еми се втурна към задния двор. Пресният сняг се стелеше непокътнат. Тя погледна към улицата. Не видя никого. Обиколи тичешком стаите.
	— Габриеле! — Нищо. — Донеси ми свещ! — Еми заслиза по стълбите към избата. Фридел дойде с две свещи. — Ела с мен.
	Майката и дъщерята влязоха в ниското котелно помещение. В близкия ъгъл Ела седеше върху купчина въглища. Държеше по един въглен в ръка. Лицето й беше цялото почернено, най-плътно върху затворените клепки на очите. Дълбоки вади от сълзи се стичаха по бузите й и се спускаха по врата и яката на блузата.
	— Ела, скъпа, не отваряй очи. Ще те заболи. Хвани се за мен. Ще те заведа горе и ще ти измия лицето. Въглен за рисуване ли ти трябваше? Не плачи, недей…


	_Юни 1924_
	По релсите, изопнати като конец край пристана и нагоре към планината, влакът дори не се поклащаше. Ела и Еми седяха в първа класа и се взираха през прозорците. Полята се нижеха, все едно са линии, очертани с художническо ножче.
	— Виж, Ела! Ранни еделвайси! Точно пред нас.
	Ела кимна.
	— Има и сини цветя. Теменужки?
	— Незабравки.
	— О, да. Сега ги познах. Покрили са цяла поляна. Когато стигнем в Гармиш-Партенкирхен, ще се разходим и ще им се полюбуваме. Незабравките бяха любимите ти цветя.
	Ела кимна.
C>
@@	Коледа, 1924

	Скъпи Карл и Мери, скъпи момчета,
	Весела Коледа! Идеята за скиорска ваканция е чудесна!
	Очакваме с нетърпение да ни гостувате напролет. Мисля, че ще останете доволни. Ела все още има особени моменти, но е значително по-добре. Веднъж-дваж ходихме на екскурзия (помните ли колко обичаше да пътува?) и от време навреме тя рисува или шие. Докато дойдете, сигурно ще ви зарадва с разговор — или поне с няколко думи.
	Наслаждавайте се на планините и заради нас. Пожелаваме ви щастлива Нова година.
	С обич,
@	Еми, Георг и Фридел
C$


	_Март 1925_
	— Хвани ме за ръка, Габриеле. Движението е натоварено. — Георг Шрьотер се огледа наляво и надясно. — Още няколко пресечки. Виждаш ли камбанарията? — Изпъна напред дългата си ръка. — Музиката ще ти хареса, Ела. Но бъди търпелива — често ще започваме и ще спираме.
	Ела видя две черни обувки срещу неговите. Георг повдигна шапка и кимна на жената срещу тях.
	— Не вървим твърде бързо, нали? — той погледна към Ела. — Та така… Ще има два хора. — Сложи длан върху гърба й и я насочи да свие в пряката. — Помниш ли как пяхме всички, когато ти гостувахме в Мурнау? — Потупа я по ръката. — Нали не ти е неприятно, че го споменах?
	Пръстите на Ела се впиха по-силно в лакътя му.
	— Малко остана. Цяла зима репетирахме усърдно. Солистите са откъде ли не — Дюселдорф, Кьолн, Дрезден, Мюнхен. Ще изпълняват арии на Иисус, на Пилат Понтийски, Юда… Всички главни герои.
	Стигнаха до каменните стъпала пред входа на църквата. Ела се закова на място.
	— Юда — отрони тя.
	— Да, Ела. Помниш ли кой е?
	— Предателят.
	— Да. Предателят Юда.
	— Помня — кимна тя.
C>
@@	10 ноември 1925

	Капитан Бер,
	Настоявам, че тези творби са мои. Повярвайте ми, заслужила съм ги. Предайте му, че ако си иска картините, трябва да дойде и да ме погледне в лицето.
@	Габриеле Мюнтер
C$


	_31 декември 1925_
	На тавана следобедното слънце завихряше снопове прашинки като заострени копия. За да не пронижат очите й, Ела затвори очи и протегна ръце. Опряла длани в сухите стени, си проправи път до грамадния кедров сандък, където Еми складираше стари вещи. С върха на чехъла си Ела го чукна леко по долния ръб и прокара пръсти по ъглите му, вдишвайки острия мирис на кедър и вехти дрехи — детската й блуза с моряшка яка, полата, която майка й бе ушила за Еми в тон с нея, бебешките дрехи на Фридел, сватбената вратовръзка на Георг. Ела разрови меките съкровища и откри под тях каквото знаеше, че ще намери — гланциран лист в картонена обложка. Едната снимка бе запазила за себе си и за Василий, втората бе изпратила на Еми. Тя издърпа гладката хартия, отвори очи и погледна.
	В неделя бяха сложили най-хубавите си дрехи. Разходиха се край реката и спряха по средата на моста. Съзерцаваха как бавните лодки се носят по водата. Усмихнат мъж мина край тях и Василий — винаги по-общителен — го помоли да ги снима. Ела ще нагласи камерата, обясни му, а господинът просто ще включи механизма. Ела ще му покаже как. После двамата се облегнаха спокойно на парапета, близо един до друг, ала без да се докосват. Той държеше бастуна си, тя — слънчобрана. Василий, със сламена шапка, пъхна палец под елека си. Тя също носеше елек — на бежови и бели ивици в тон с полата. Блузата й беше с буфан ръкави. Ела се усмихна неволно. Двамата на снимката изглеждаха тъй невинни и млади. Струваха й се познати. Навярно някога ги бе познавала.
	Спомените лежаха разпилени из тавана на съзнанието й, достъпни и безопасни. В мазето обаче се таеше неотменно присъствие, страховито и гибелно.
C>
@@	14 януари 1926

	Уважаема госпожице Мюнтер,
	Отговарям на писмото ви от 10 ноември 1925 година, в което настоявате господин Василий Кандински да се яви лично при вас, за да изиска сбирката от картини, скици, писма и други свои вещи, оставени ви да ги съхранявате през август 1914. Уведомявам ви, че господин Кандински не възнамерява да ви посети. При никакви обстоятелства не би се срещнал с вас. Потвърждавам го в качеството ми на негов представител.
	Гореспоменатата сбирка принадлежи единствено и само на твореца Василий Кандински. Професор Кандински е неин единствен собственик и не е предоставял на никого права над нея. Той настоява да изпратите въпросното имущество до работното му място — „Баухаус“, Ваймар. Съветвам ви да преразгледате искането си и да подготвите вещите за транспортиране възможно най-скоро. Господин Кандински ще поеме всички разноски за пратката.
	Повтарям — господин Кандински няма да се срещне лично с вас.
	С уважение,
@	Лудвиг Бер,
	Адвокатска кантора „Бер и Гастрихт“
C$


	_10 март 1926_
	— В момента дори не ми се мисли за съдебни дела. — Георг стъкна огъня със заострена маша. — Това не е ли кражба? Щом са негови и не му ги връща, значи ги краде.
	Ела седеше на стълбите извън полезрението му.
	— Предложи да го чака там с ключа.
	Еми разлисти страницата и вдигна поглед.
	— И? Какъв е проблемът?
	Георг обра пепелта от камината и затвори решетката.
	— Той не иска да я вижда. А тя не иска да му предаде картините по друг начин.
	— Каква двойка, мили боже!
	Приведена напред с колене, притиснати в гърдите, Ела усети как челюстта й се сключва и дългите винтове на пантите й се вбиват в мозъка й. Втечнени мисли се стекоха по улеите в ушите й, покапаха по врата и се събраха в скута й. Мисли като локви намокриха роклята й.
C>
@@	28 март 1926

	Госпожице Габриеле Мюнтер,
	От името на Василий Кандински ви напомням, че при никакви обстоятелства господин Кандински няма да се срещне с вас. Клиентът ми е неумолим. Ваше задължение е да му изпратите творбите и личните вещи. В противен случай ще ви призовем пред съда.
@	Лудвиг Бер, адвокат
C$


	_Юни 1926_
	На път за лекаря минаваше покрай галерията на Херварт Валден. Установи, че може да прекоси мястото сравнително спокойно, стига да затаи дъх, както когато баща й ги бе завел на излет в провинцията. Тогава каруцата заобиколи една селска църква и зад нея й се ухили гробище с нащърбени зъби от изронени надгробни плочи. Тази разходка много приличаше на онази. Много.


	_8 октомври 1926_
	— Получихме писмо от Георг, Ела. Искаш ли да го прочетеш?
	— Прочети ми го.
	— Помниш защо е в Мюнхен, нали?
	Ела се облегна в креслото, скръстила плътно ръце.
C>
	Скъпа моя Емалине,
	Опаковахме всичко и изпратихме един пакет с картини и писма до Ваймар. Останалото (много е всъщност) е в склада на Мюнхенската транспортна компания. Както тя пожела, нали? Да се надяваме, че той ще се задоволи с един кашон. Фридел мисли, че леля й притежава цяло състояние. Не искам и да знам. Така или иначе то не е нейно, та да го продава.
	Предадох ключа от ателието на компанията за недвижими имоти. Тъжно беше това ровене из стари вещи. Имаше и купища снимки. Ще донеса няколко, за да ги видиш. Честно казано, той ми е симпатичен въпреки всичко. Сериозен мъж.
	Ще кажеш ли на Ела, че всичко приключи? Целуни я от мен.
	Тази вечер с Фридел ще ходим на кино. Заслужихме си го.
	Ще се върнем с късния влак в неделя. Утре може да се разходим в Английската градина, ако не е много студено.
	С обич,
@	Георг
C$
	— Ето, край! Всичко е уредено. Забрави и прости. Така трябва.
	— Нима?


	_Февруари 1927_
	Жълти електрически лампи осветяваха отгоре масивните маси в библиотеката. Седмичните вестници висяха по дървени етажерки като пране върху простор. Ела рядко четеше вестници. Никога всъщност. Но беше чула, че има статия с илюстрации и снимки, посветена на факултетната изложба в „Баухаус“ и празненството след нея.
	Ела вдигна вестника под брадичката си и се взря с присвити очи. В ръката му имаше мека филцова шапка. Косата му изглеждаше оредяла. Дребничката жена до него с тъмна коса, подстригана на черта над раменете, носеше лъскава рокля с ниска талия и ресни по долния ръб. Беше млада и красива. Съпругата му.
	Библиотекарят излезе от помещението. Ела отдели листа със статията и го сгъна между страниците на скицника си. Вкъщи го наряза на парченца и натъпка късовете в заешката клетка на Еми.


	_Април 1927_
	Китайският продавач на птици седеше сред дървени клетки, разхвърляни по речния бряг. Ела му махна за поздрав. Никога не го бе чувала да продума на някого, но на редовните посетители — включително Ела — той винаги кимаше с усмивка. Ако клиент поискаше да купи птица, китаецът изчисляваше със сметало и написваше цената в германски марки върху лист хартия. Ела бе наблюдавала подобна сделка. Колкото до нея, тя просто обичаше да се отбива тук и да разглежда птиците всяка седмица след посещението при доктора — приятна разходка край реката, успокоителна, ободряваща. Цвърченето и скрибуцащите птичи нокти, подсвиркването и ромоленето бяха добра компания, разтуха от стършелите, жужащи в мозъка й, когато останеше сама. Отначало пърхащите криле и ненадейните подскоци на пернатите я плашеха. Тя присвиваше рамене и стискаше чантичката си пред гърдите. Сега говореше на птиците, цъкаше им с език, наричаше по име няколкото, които китаецът не предлагаше за продан и ги държеше в бяла клетка върху дебел клон на едно склонено дърво.
	Ела си имаше любимци. Не черните гарвани зад решетките, не пощенските гълъби с мънички пръстени, прикрепени към краката, не белите гълъбици, не дори пойните птички. Обичаше да съзерцава бойците. Китаецът имаше ястреб врабчар със свирепо лице, орел рибар и сокол скитник. Кожената ръкавица на птичаря лежеше в щайга под клетките им. Ела се заседяваше и пред снежнобелите пухкави птици, и пред червените, и зелените, и сините. Обичаше да наднича в клетките във водата, където живееха кресливи патици, гъски, и достолепни лебеди. Винаги минаваше и край клетката на болниците — новооперени птичета, паднали от гнездото, зрели птици, зашеметени от удар в прозорец, осакатени или изнемощели от глад. Топлеше ги очукана бутилка с гореща вода, увита в хавлиена кърпа. Днес обаче клетката пустееше. Ела улови погледа на китаеца и посочи. Той кимна с усмивка и размаха ръце. Днес нямаше ранени птици.


	_31 декември 1927_
	— Изглеждаш красива, Ела. Остана стройна. Новите рокли с ниска талия ти стоят добре.
	Пред огледалото върху тоалетната масичка Ела изпъна нервно полата върху хълбоците си.
	— Няма значение, когато си остарял.
	— Старостта не идва на петдесет. Но това не е важно. Някои от познатите ти отпреди войната ще присъстват на празненството.
	Ела закопча катарамите на обувките си. Бяха нови и твърди.
	— Гордея се с теб.
	— Защото не съм мъртва ли? Или луда?
	Ела взе четката за коса. Върна я обратно върху тоалетната масичка.
	— Беше болна. Не е срамно. Сега си добре и ще укрепваш.
	Еми скръсти ръце върху коремчето си.
	— Не знам защо.
	Ела си среса косата — къса и чуплива. Между зъбите на четката останаха сребристи косъмчета.
	— Защото животът трябва да се живее. Това е. Но не му мисли много сега. Пийни вино, Ела. И стой, докогато искаш.
	— Аз съм отритнат човек. — Ела се втренчи в огледалото. Лицето й я погледна без усмивка. — Съмнявам се да остана до полунощ. — Обърна се към сестра си. — Не съм те молила, знаеш. Да ме връщаш… Не съм радостна.
	— Но аз съм! Хайде, върви! Ще говорим утре сутринта. Върни се с такси.
	Еми се изправи тежко от стола.
	— Звучиш като майка.
	— Знам. — Крайчетата на устните й се повдигнаха. — Все едно започваш нов живот.
	— Невъзможно.
	— Така казваш сега. Дай си шанс. Готова си да отвориш нова страница.


>	Четвърта част

>>	Девета глава
>>	Оловото предсказва бъдещето

	_Берлин, Ден на свети Силвестър, 31 декември 1927_
	С глава, замаяна от силния огнен пунш, Ела тръгна полека към единственото свободно място в салона. Трябваше да седне на всяка цена, независимо че върху канапето вече се бе настанило джудже.
	Херварт Валден, домакинът, обикаляше из пищната си къща и стигнеше ли до нея, допълваше чашата й въпреки възраженията, че е боледувала, не бива да пие алкохол, може да изпадне в неловко положение, да й призлее.
	— След всяко изпитание духът има нужда от свобода — настояваше той с румено лице, излъчващо примес от червено вино, ром и подправки — съставките на прословутия му пунш.
	Известно време допирът до гравирания кристал й стигаше, за да плава из вълните от думи като самотна лодка в притъмняло море. После отпи предпазливо — веднъж, два пъти. Сега… Е, сега имаше нужда от пристан, и то бързо.
	Тя хвана тапицираната ръкохватка на канапето и седна, вперила очи в разплискания пунш в чашата. Кое ще е по-зле — да разлее червеното вино върху новата си синя рокля или да лекьоса жълтия брокат на Валден? Или неволно да докосне лакътя на дребния мъж до нея? Скръстил тънките си ръце и кръстосал крака, той се бе смалил съвсем. Хълбоци? Не, нямаше хълбоци.
	— Glücklich ist, wer vergisst, was doch nicht zu ändern ist… — тананикаше си той под нос.
	— Извинете.
	Ела се уплаши да не би наистина да го е бутнала с лакът. Нямаше вид на човек, който обича да го безпокоят.
	— Щастлив е онзи, забравил каквото не може да се промени…
	Стори й се, че е чувала рефрена.
	— Спомням си смътно мелодията…
	Очите й се плъзнаха настрани, докосвайки го съвсем бегло. Какъв особен човек, усамотен в шумната стая. Дори на нея й изглеждаше странно.
	— „Прилепът“ — поясни той. — Щраус.
	— О… — Тя реши да стане веднага щом помещението спре да се върти. Мъжът имаше глава, прекалено голяма за тялото. Или очите я мамеха, защото седеше твърде близо до него върху тясното канапе.
	— Тази вечер цяла Виена слуша валсовете на Щраус — продължи той.
	Тя си напомни да внимава с очите, но установи, че си е възстановила дар словото. Думите му изискваха реакция; реши да му я даде.
	— Австриец ли сте?
	— Не, разбира се. Но в Берлин човек закопнява за култура. В този град боготворят безумното веселие.
	Ела отпи глътка от пунша. Седнала се чувстваше по-сигурна. Успя да хвърли поглед към издутите шкембета и стройните бедра, внушителните пазви и пристегнатите талии на берлинските ценители на изкуството, които се бутаха, олюляваха се и се местеха сред безспирен брътвеж. Струнното трио в ъгъла на просторния салон подхвана бърз степ и две двойки се завъртяха по дървената платформа, поставена върху ориенталския килим на Валден. Един от танцьорите й се стори познат. Косата му бе прошарена, вярно, но би се обзаложила, че мъжът е Якоб Донкер, съпругът на старата й приятелка Олга. Сигурно грешеше. Той обгръщаше през кръста стройната си партньорка, придърпваше тялото и хълбоците й в люлката на своето.
	— Госпожице Мюнтер…
	Мъжът до нея, отново. Името й ли изрече? Ела го чуваше като през жужене на насекоми. Предпазливо, без да откъсва очи от танцьорите, тя надигна глас:
	— Познавате ли ме?
	— Писал съм отзиви за картините ви.
	Със същия успех можеше да каже, че познава баща й, ловил е риба в Изар, варил е бира в мазето й, има диамантена мина, целувал е кайзера. Удивена, Ела се обърна към него. Внезапното движение обаче я зашемети. Вкопчи се в ръкохватката на канапето.
	— Извинете ме, моля…
	Стана. Къде ли е тоалетната?
	— Позволете да ви придружа. — Джуджето се надигна. Продължаваше да тананика или тя си въобразяваше, че го чува да пее. Звукът навярно ехтеше само в мислите й.
	Мъжът се изправи. Вече не изглеждаше толкова нисък. Малко по-висок от нея всъщност. Поведе я през тълпата. Колкото до размера на главата му, тя не посмя да погледне. Остави се да я води през помещенията, стиснал крепко лакътя й. Как бе разбрал, че иска да отиде в дамската тоалетна?
	Ела нямаше представа колко се е застояла вътре. На излизане обаче се чувстваше доста по-добре, освежена от студената вода от чешмата на Валден. Мъжът я чакаше.
	— Сега ще се нахраните — рече той; думите не прозвучаха наставнически, а просто като констатация на нещо сигурно.
	Подобно на пастирско куче, я поведе — насочвайки я лекичко с рамо — към отрупаната с месо и салати маса. Ела имаше чувството, че приближи ли до ръба на скала, той ще се хвърли пред нея.
	— Херинга и зеле за Новата година. Сирене, хляб и масло за стомаха.
	Стори й се, че изрежда списък с храна. Всъщност избираше вместо нея, пълнеше чинията й.
	Поведе я към малките маси, подредени в оранжерията. Там, сред рояк снежинки, носещи се безгрижно из черния свят отвъд стъклото, двамата седнаха под топлите папрати и смокини. Отнякъде се появи кафе и замъглените лица на хората застанаха на фокус. Оказа се, че новият й познайник не е никакво джудже. Беше спретнат мъж, с прошарена коса, гладко избръснат и с безупречен сив костюм. Ела усети глад. Той яде с нея; загребваше от плодовия крем и внимателно поднасяше лъжичката към малката си уста.
	След втората чаша кафе със сметана тя се облегна назад. Мъжът се изправи.
	— Елате. Започват да леят оловото.
	Гостите се струпаха около тясна ниша в дневната. Висок мъж с бяла престилка държеше дълга сребърна лъжица и въртеше свещ под нея. От време на време изливаше съдържанието й в широка калаена купа с вода. После бръкваше в купата и изваждаше фигурката отвътре.
	— А! — рече той на едра жена в черна дантела. — Пътуване. През Новата година ще тръгнете на дълъг път.
	— Да! — възкликна тя. — Заминаваме в чужбина, в Америка! Удивително е как познахте.
	— Mais non — отвърна мъжът. — Оловото познава. Предсказва бъдещето.
	— Ще разтопите ли и за мен и тази дама? — Мъжът с посребряла коса пак бе хванал Ела за лакътя.
	Високият французин се поклони.
	За Ела се получи топка. И още една за придружителя й.
	— Нов късмет — каза той. — За мен и за вас. Може би е общ.
	— Не ви познавам — поклати глава Ела.
	— Но аз ви познавам. И всъщност късметът вече ме споходи.
	При тези думи пастирът я изведе да видят фойерверките. Свали си сакото и я наметна с него, докато чакаха с другите гости на верандата пред къщата на Валден. Ярки цветове избухнаха в тъмното небе. Увисваха като паяци от светлина и падаха.
	Неколцина ахнаха възторжено, други се смутиха от пукота, съскането и ослепителните взривове.
	— Напомня ми Вердюн. Не е за мен — отсече някакъв мъж и се прибра вътре.
	Грохотът на пъстроцветните фонтани смути и Ела. Тя изопна рамене и закри уши с длани. Беше й студено. Придружителят й я хвана под ръка и я въведе в къщата, далеч от шумотевицата. Насочи я отново към усамотената ниша с канапето. Тя се отпусна върху меката тапицерия, после се отдръпна, за да му направи място.
	— Споменахте, че сте писали за картините ми. Тук ли ги видяхте? В галерията на Валден?
	— Да. И в Кьолн. И по-рано, в Париж.
	— Това беше преди години.
	— Да.
	— Сигурно сме се срещали. За съжаление съм забравила името ви. — Смутена, Ела сведе глава.
	— Не сме се запознавали.
	— Но вие ме познахте.
	— Да.
	Той преметна крак връз крак. Стъпалото в излъсканата му до блясък обувка се отпусна грациозно. Черни копринени чорапи покриваха кокалчетата на глезените му.
	— Възможно ли е да съм чела рецензиите ви? Публикувани ли са?
	— В много издания. Ще ви дам да ги прочетете, ако желаете.
	— Ще ми кажете ли името си?
	— Йоханес Айхнер.
	Името не й проговори нищо. Не помнеше нито да го е виждала написано, нито да го е чувала. Върху тясното канапе беше трудно да се обърне с лице към него.
	— Изглежда неуместно да се ръкуваме сега.
	— Ще намерим време по-нататък.
	Василий бе казвал нещо подобно — че имат много време.
	— Моето време изтича — отрони Ела.
	— Тогава ще ви закарам вкъщи — предложи Йоханес Айхнер.
	Изправи се и подаде ръка. Тя я пое и той й помогна да стане.


	Ела отвори вратата на тъмната къща някъде след три. Събу се и тихо се качи в спалнята, доволна, че Шрьотерови спят. Чувстваше нещо, което не можеше да назове. Седнала в аудито на Йоханес Айхнер, чийто мотор мъркаше сред пустата улица, Ела бе говорила с часове. Разказа как е боледувала половин десетилетие, живяла е в унес, в страх, покрусена, потисната. Сподели колко е несигурна дали ще съумее пак да влезе в обществото. Тази нощ бе провела експеримент сред хората.
	Той седеше до нея, сплел търпеливо ръце в скута.
	— Разбирам колко бавно се възстановява човек от такава болест.
	Обясни, че знае за дебнещите опасности, пречките, демоните. Той също преживял дълбока лична скръб, станал свидетел на страдания, отвеждащи в гроба.
	Тя заговори за картините; за блаженството да се изгубиш в работата, да загърбиш времето, да забравиш къде свършва ръката ти и започва поривът да рисуваш. Той кимаше. Възхищавал се на художниците, каза й, през годините писал за мнозина в Берлин и на други места. Бил журналист и изкуствовед. Не творял, работата му била да критикува. Ако това звучи грубо — да тълкува.
	Тя призна, че не знае. Не чете обзори. Така я посъветвал човек, който значел много за нея, от когото научила всичко и с когото била свързана.
	— Василий Кандински ли? — попита Йоханес Айхнер.
	Ела усети как дъхът й секва.
	Йоханес Айхнер я изпрати до вратата. Тя му протегна ръка, но той се поклони, сключил длани зад гърба си. Попита я учтиво дали може пак да я види. Тя кимна, вперила очи над рамото му към тихата черна нощ.
	Влезе в къщата на сестра си и седна до малкото писалище. Прости и забрави. Лесно е да се каже. Ала все пак. Ела взе дневника си и написа с треперещи пръсти: „Мисля, че е възможно животът да се върне при мен. Готова ли съм?“. Скъса листа и го сгъна пак и пак. Преди да изключи лампата, го прибра в чекмеджето и го затвори плътно.


C>
#	Галерия
#	„Натюрморт със свети Георги“, 1911
#	Габриеле Мюнтер
#	Маслени бои върху кадастрон
#	20⅙х26¾
#	Галерия „Ленбах“, Мюнхен
#	Дарение от Габриеле Мюнтер

	Познанията за християнската иконография и традиционното изобразяване на свети Георги и змея не биха помогнали на зрителя да разбере какъв смисъл е вложила Габриеле Мюнтер в „Натюрморт със свети Георги“. Християнската митология описва как Георги, млад римски воин под командването на император Диоклециан, е бил подложен на мъчения заради отказа си да преследва християни. Той издържа изпитанията и спечелва признателността на либийски владетел, чиято дъщеря спасява от страховит змей. С оглед на приписваните му подвизи, присъствието на свети Георги в картината на госпожица Мюнтер е доста любопитно.
	Първо, иконата не заема централно място; оградена е в горния ляв ъгъл от две неправилни цветни петна — оранжево и черно. Самата фигура е нарисувана сякаш от дете — лицето е размазано, жребецът е непропорционален и неподвижен. Свети Георги се рее над другите фигури в натюрморта, разположени безтегловно върху едва загатната маса. Най-едра е фигурата на Мадоната с Младенеца, наподобяваща опростено каменно изваяние. Лицето на седналата Майка е надраскано набързо, детето лежи под странен ъгъл в скута й. Пред тази фигура стоят двама приказни герои — статуи с човешка форма. По-голямата, изглежда, е брадат дървар с ловен рог. Най-близо до наблюдателя е изобразена дървена кокошка, легнала да мъти пред напълно неразличима фигура и ваза с неразпознаваеми цветя.
	Унищожени са всички реалистични очаквания за цветя и плодове в хармонична композиция. Няма я идеята за съвместимост на сходни обекти и форми. Няма ги похватите на изкусната зрителна измама — жужаща муха върху роза, червей върху разцъфнал божур.
	Вместо тях имаме смут. Размазани цветове, форми с подтекст, мъгляви образи, видими линии с четката, играещи с начина, по който очите обхождат платното. Всичко е плоско, но чакайте… Има дълбочина. Всичко е неподвижно, но… дали? Намираме се в стая. Не, в пещера, фигурите са играчки. Или зли същества. Нищо не издава същността си. Всичко създава вътрешно усещане за непригодност и неспокойствие.
	Картината ни озадачава, ала не смеем да се отдалечим. Страхът и очарованието ни тласкат напред, където властват парадоксът и двусмислието.
@	Й. Айхнер
C$


>>	Десета глава
>>	Змии

	_Мурнау, юни 1932_
	Йоханес несъмнено имаше право.
	— Всяко имущество, от което не извличаш пряка полза, е пасив — обясни й той. — Това е икономически факт, Габриеле. А ако е вярно, че местните не те харесват, не е ли по-добре да се изнесеш?
	Той бе прав за много неща — за финансите на Ела, как двамата да пътуват заедно като добри приятели и да общуват с хората, без никой да повдига вежди, как Ела да възвърне силите и увереността си. По отношение на къщата в Мурнау обаче, тя искаше да се справи сама, колкото и трудности да си навлече, колкото и страдания да й причини това. Ако Йоханес не грешеше, трябваше да продаде къщата.


	Бурята отмина. Ръсеше ситен дъжд, когато тя стъпи сред буренака под Котмюлералее. Изпод чадъра Ела погледна към къщата. Жълтата боя се лющеше като изгоряла кожа на летовник, заспал под слънцето — тънка ципеста дантела очертаваше местата с оголена плът. Вятърът бе откъртил един от кепенците и го бе запратил сред храстите в подножието на хълма.
	Ела свърна по пътеката край къщата към лехите с ягоди на Василий. Мястото го нямаше. Беше се сляло с поляните по планинското възвишение зад къщата. Избуяла трева и златник задушаваха малините и розите. Под един храст лежеше змийска кожа.


	— Значи според теб трябва да се отърва от нея — рече тя.
	— Помисли за ненужните разходи — данъци, поддръжка…
	— Ще започна пак да работя.
	— Да рисуваш портрети?
	Йоханес не говореше сериозно, разбира се. Дори някак да успееше да се примири с унизителните поръчки, никой не плащаше за картини в днешната икономическа криза. Както обичаше да се шегува Йоханес — марката на Райха не струваше и пфениг.
	— Във всеки случай — продължи той — семейното ти наследство е изчерпано. Благодари на брат си за това. И на зет си.
	— Моля те, не ги съди, Йоханес. Те ми помогнаха, когато се нуждаех от тях. А и дори не ги познаваш.
	— Скъпа Габриеле, факт е, че нямаш пари. За мен е удоволствие да те осигурявам тук, в Мюнхен, но мястото в Мурнау си е твое.
	— Не знаеш какво значеше тази къща за мен. — Не беше го водила там през четирите години, откакто се познаваха. Тя не бе ходила от десет години. — Ще отида да проверя какво е положението.
	Мисълта не й достави удоволствие. В ума й изплува Фани, понесла писмо.
	— Искаш ли да дойда с теб?
	— Дай ми няколко дни. После ела. Искам поне веднъж да я видиш.
	Йоханес се съгласи. Тъкмо повод да пробва аудито по нов път, подхвърли.
	— Има повечко спални, предполагам.
	— Не предлагам нищо неприлично.
	— Разбира се.
	Договориха се.


	Приведена под заслона на чадъра, тя отвори с мъка вратата на мазето. Въртеше ключа и блъскаше бравата. Най-сетне резето поддаде. Застоял въздух лъхна от отворената врата като крадец, заловен на място. Ела подпря чадъра в ъгъла и заизкачва стълбите към горния етаж. Стараеше се да не вижда конете на Василий, галопиращи край нея по изрисуваната стена. Всъщност бе предпочела да обиколи навсякъде със затворени очи.
	Горе кихна звучно.
	— Боже — ахна.
	Стаите бяха прашлясали музеи с мебели, замъглени от сгъстения въздух. Стъклописите по рафта в трапезарията я гледаха с очи, поразени от старческо перде. Умрели мухи се валяха по первазите на прозорците. Добре че Йоханес не бе дошъл с нея. Чувствителен към всичко неизрядно и неприятно, той сигурно би си тръгнал веднага.
	Ела влезе внимателно в дневната, стъписана от недоволството на слегнатия въздух, от проскърцването на дъските под краката й. По-лоша от прахоляка бе пропастта от спомени. Призраци на разговори изскачаха от стените като безумни клоуни, дърпаха косата и роклята й с разкривени лица. Думите им се блъскаха ужасяващо — руски, френски, немски, диалекти, идиоми, подигравателен кикот. Стъклописите стояха на стража — дребни фигури на повалени змейове и свети Георги, замахнал с копие към нея, сякаш да срази и последната й надежда. Тя закри уши с длани. Собствените й картини по стените й изглеждаха непознати, образи и предмети, които не помни да е виждала, пейзажи, сред които не е била, портрети на чужди хора. Сигурно ги бе рисувал някой друг. Неосъществените стремежи бодяха очите й. Бе предала таланта си. Въобразяваше си, че ако крачи сред боговете, е една от тях. Василий, Марк и Явленски се бяха изправили заедно над бездната, ала когато полетяха надолу, тя не успя да ги последва. Все още висеше застинала между миналото, изпълнено с обещания, и безразличното бъдеще, където всичките й възможни пътища и усилия бяха непризнати и обезсмислени.
	Ела остави куфарчето и чантата и обиколи морно дневната, кухнята, музикалната стая. Прекоси ателието и застана пред прага на спалнята му. Прашният фрак лежеше проснат върху леглото, където го бе оставила преди десет години, смален и овехтял като кожа на разложена плът, животно, прегазено на пътя.
	Ела се върна в дневната и поседя там, заслушана в слягащия се прахоляк. Въпреки всичко, излиняло с времето, тя все пак бе тук, оглеждаше, преценяваше. Йоханес бе влял дихание в нея, както вятърът подема нагоре падащо листо. Без този повей навярно щеше да се отрони върху земята и тежка обувка да я смачка. Така се чувстваше тогава — тънка и ронлива като изсъхнало листо. Тук обаче, сред разложението, тя продължаваше да диша. Присъствието й в къщата, сред спомените, не я убиваше.
	Всъщност в ума й се разлистваше албум с ведри снимки. Василий в градината, облегнат гордо на лопатата. Препасала престилка, Фани бели картофи. Майка му до масичката за чай. Алексей и Мариане се заливат в смях. Мария Марк с меката й бяла кожа. Тя, Ела, зад триножника, разтворена в платното и в шепота на цветовете и черните линии, проправящи си път през повърхността. Животът не спира.
	Имаше и друго. Отначало, когато бяха млади, тя харесваше как въздухът се движи из жълтата къща. Отваряха прозорците и вятърът се спускаше от планината и претичваше през стаите. Тя обикаляше боса из стаите и говореше на къщата, сякаш й е приятелка.
	— Къдря ти косата — обясни й веднъж, докато шиеше белите завеси за прозореца в спалнята.
	Навсякъде миришеше на боя — на прясно боядисани стени, на маслени бои, на акварели, на разредители, на съхнещи платна.
	Ела се облакъти върху масата и прокара чаша и чинийка по напудрената й повърхност. Да, трябваше да послуша Йоханес — да почисти, да отиде в селото и да наеме агент по продажба на недвижима собственост. Да загърби болката от това минало. Е, ще си свари чай и ще помисли. С усилие на волята се изправи, пусна водата в кухнята да се оттече и изчака кафявата струя да се избистри. Напълни чайника, изпразни го, после пак го напълни. Чайникът следва да е чист отвътре, независимо дали виждаш дъното, или не. Началото на нещата трябва да е истинско. Вътрешността да отговаря на външността. Ако се срамуваш да покажеш мислите си, мисли другояче. Прочисти се отвън и отвътре. Казвай си истината, за да притежаваш сърцето си.
	Ела разопакова хляба и сиренето, донесени от Мюнхен. В долапа имаше неотворен буркан с малиново сладко, сварено от Фани. Ела отвинти капачката и изгреба восъчния слой над тъмните запазени плодове. Значи, не всичко се бе развалило, докато я е нямало. Върна се в трапезарията с навлажнена носна кърпичка. Почисти си място и подреди чиния, нож, лъжица, чаша. Чайникът засвири. Тя пресипа врялата вода в познатата кафява кана и я сложи върху масата.
	Нахрани се, изпи чая и пак се огледа. Къщата беше прашна, вярно, но и суха дори след проливния дъжд днес. Нямаше мухъл, нищо не бе счупено, освен капака на прозореца. И гордостта й навярно.
	— Ще видим — рече гласно тя и тишината погълна думите.
	На колко години е? Петдесет и четири. Не стара, само наранена. Пое си дълбоко дъх и духна праха върху масата. Изправи се. Дори листото има гръбнак. Ако Йоханес дойде сега в къщата, ще бъде принудена да я продаде. Ала успее ли да я спретне, той вероятно ще види нещата другояче.
	Ела потри длани.
	— Жалко, че Фани я няма. Щеше бързо да внесе ред — каза на смълчаната стая.
	Остави каната и чашата върху масата и слезе в мазето.
	Под стълбището имаше широк и плитък килер с врата, изрязана в дървената ламперия на стената. „Лесно е да го подминеш — помисли си Ела — владението на Фани с метлите, кофите, четките, парцалите и сапуна.“ Някога смяташе да устрои тук тъмна стаичка за проявяване на снимки. Още един провал. Но имаше време, нали?
	В килера намери износена покривка за маса, разгъна я и си я върза около кръста. Покри косата си със стара кърпа за чинии. Махна паяжините, полепнали по метлата. Напълни кофата с оцет, амоняк и луга. Въоръжена като усърден работник, изкачи стълбите, яхнала конете на Василий. „Изкуството извисява — помисли си — ала не успя да те задържи във въздуха. Не си птица. Не летиш. Падна на земята и премаза сума ти неща. Трябва да почистиш след себе си. Такъв беше животът ти. Ала навярно ще съумееш да го доживееш.“
	Започна от тавана. Обра паяжините по ъглите. Види ли я сега Йоханес, ще избяга. Най-добре да свърши мръсната работа без него. При цялата му щедрост към нея, той не обичаше да си цапа ръцете. Светът му се състоеше от изкуство и делови теми. Предпочиташе спътницата му да е изтънчена. За Коледа пожела да му нарисува свой портрет със заръката:
	— Сложи тъмната рокля.
	Край него всичко бе подредено и дори малко префърцунено. Чувството му за справедливост обаче й служеше като опора. Потърсеха ли очите й бъдещето, не виждаше ясно, ала усещаше крепкото му присъствие. Не се питаше какво друго може да чувства.
	Тя свали окаяните завеси и изтърка ожесточено меката мебел, вдигайки облаци от прашни спомени. Как Алексей кръстосва из стаята, прекалено едър, за да се смести върху канапето или дивана. А онзи особен мъж, Франц Марк? Ако знаеше, че ще го убият край Вердюн, щеше да се постарае повече да го хареса. Измете дървения под, събирайки купчини, както правеше Фани. Разчистваше прахоляка, всичко натрупано през годините.
	Щеше да мине още веднъж през стаите с оцет и парцали. Почиства се на пластове. Вървиш надолу като археолог, докато стигнеш до главното, отвъд което нямаш достъп. Первази на прозорци, маси, столове, под. Разлагаш на съществени части и се спускаш все по-надълбоко.
	Реши, че Йоханес ще спи в стаята му, в леглото на Василий. Значи, ще трябва да влезе там, да разчисти нещата му, да изпразни скрина, да оголи леглото. Спомни си долните му дрехи, сгънати в чекмеджетата. Налага се да ги докосне, да ги извади една по една. Остави метлата в ъгъла. Върна се в кухнята, сипа си чай и седна да го изпие. Е, така се справя човек. Мисли. Вдъхва си увереност. Планира, колкото и да не му харесва. Представя си как свършва работата, как изпълнява ролята си. После се залавя със задачата. Е, в мазето има кашони. Няма да седи тук и да плаче. Не бива.
	Мазето се оказа изненадващо сухо, кашоните — твърди и използваеми, след като издуха прахоляка от капаците. Изкачи отново стълбите и застана пред стаята му. Опита да си го представи легнал там, подпрян на лакът и вглъбен в книга. Леглото обаче изглеждаше малко, анонимно, легло като легло. И него го нямаше. Сега е на шейсет и пет, с побеляла коса, навярно олисял. Нищо не миришеше на него. Имаше само прах, покрил всичко. Тя погледна черния фрак. Йоханес би могъл да го носи. Не, няма да поиска.
	Ела приближи до изрисувания скрин и отвори чекмеджето, където бе прибрала вещите му в деня преди светът й да рухне. Дрехите бяха недосегнати. Извади летен потник, опипа тънката материя, вдиша дълбоко. Памук, просто памук. Стисна силно със зъби единия край и дръпна. Платът се разкъса с болезнен звук до ухото й. Добре. Бръкна в чекмеджето и извади и плътното, и лекото бельо. Разкъса всичко, едно по едно. Много добре. Какво ли ще си помисли за нея сега? Тя се разсмя. Смееше се неудържимо. Избърса очи с шепа дрипи. Да, колко комично! Имаше много парцали за миене и търкане. Отлично средство да премахне останките от онези дни, за да си осигури място, където да заживее наново. Дойде ли Йоханес, ще му разкаже как е изчистила къщата с бельото на Василий. Ако не му се стори забавно, тя поне ще се посмее пак. Бе приключила с болката. Жълтата къща в Мурнау бе нейното убежище, със или без мъжете в живота й. Щеше да намери начин да я запази.


	— Значи няма зимно отопление? Доста е ограничаващо, не мислиш ли?
	Йоханес седеше в едно кресло, кръстосал крака. Обхождаше с поглед светлата проветрива стая, попиваше пространството и наблюдаваше как Ела се суети наоколо.
	— Това е лятна къща. Място за отмора и бягство.
	— Е, не съм противник на бягството. Не ми харесва какво става в града. Хората са настръхнали. Мразя тълпите и митингите. Икономиката се разпада, съмнявам се националсоциалистите да успеят да изпълнят обещаното.
	— Къщата не изисква много средства. Моя си е, без дългове.
	— Аутобанът може да внесе промяна, кой знае. — Йоханес сви рамене. — Туризъм, ски и прочее. Ако марката изобщо си възвърне стойността. Ще стане, предполагам. Недвижимото имущество тук ще струва нещо, ако правителството овладее инфлацията. Няма да е зле да имаш място далеч от града.
	— Има ли начин да облекча разноските? Мразя да съм в тежест.
	— Може, разбира се, да освободиш апартамента в Мюнхен. Ще спестиш наема.
	— И да се пренеса тук за постоянно? Току-що обсъждахме проблема с отоплението.
	Ела се захвана да подреди масата за вечеря.
	— Сигурно има начин да се разреши. Ще проуча въпроса. Но не, по-скоро си мислех да се преместиш при мен в Мюнхен. А тук ще идваме от време на време.
	Стъписана, тя се обърна към него. Кръстосаните му крака отмерваха такт на мелодия, звучаща само в неговите уши. Ела се подпря на масата, хванала вилиците като китки метални цветя.
	— Живяла съм само с един мъж. — Тя претегляше всяка сричка. — И това едва не ме уби.
	— Да, но аз не съм руският ти любовник.
	Ела трепна.
	— Не си и германският ми съпруг.
	— Да кажем, че съм ти спътник в живота. И засега да оставим нещата така. Съгласна ли си?
	Ела се обърна отново към масата. Притисна острите зъбци на вилиците в дланта си. Спътник в живота. Така ли ще го нарича? Йоханес Айхнер, писател, учен, партньор. Не пламенна връзка като предишната, ала ще има и любов. По-скоро различна любов. Приятелство. Нежно приятелство. Мъж, който държи на нея, закриля я. Ще й стига ли това? Има ли избор?
	— Да. — Тя го погледна. — Съгласна съм.


	Преди да дойде зимата, Йоханес монтира отоплителна система и през следващите две години двамата сновяха с колата между мюнхенския апартамент и жълтата къща, където си отдъхваха от растящото напрежение в града. Рядко повдигаха темата за брака. Да бъдат спътници им стигаше. Всеки посвоему харесваше жълтата къща и с течение на времето се задържаха все по-дълго там. Ако знаеха колко нажежена е политическата среда в Мюнхен, сигурно нямаше да се върнат в града.
	Всичко започна с водопровода. Педантичен по отношение на личните навици, Йоханес настоя да заменят външната пристройка с модерна вътрешна баня.
	— Отдавна е време. Утре сутринта ще отида с колата в Гармиш-Партенкирхен — съобщи той една вечер. — Набелязал съм строител.
	Ела нижеше мъниста. Погледна го. Йоханес винаги имаше енергия за подобрения. Дори докато говореше, крачеше из стаята, подреждаше столовете и наместваше картините по стената. Тя не проявяваше интерес към подобни планове. Обичаше да пали огъня в печката и да си свети с керосиновата лампа. Йоханес имаше предложение и за това.
	— Докато съм там, ще видя как стои въпросът с електричеството. Наистина ли не искаш да дойдеш?
	Тя поклати отрицателно глава. Очакваше с нетърпение тишината. Къщата в негово отсъствие я устройваше. Щеше да се опознае отново с призраците й. Обясни му, че трябва да доукраси чантичката. И да прегледа каталози със семена. Редно бе да се погрижат за градината — друг призрак.
	Йоханес се върна късно вечерта. Изглеждаше изтощен. Строителят не бил свободен. При всички държавни сгради, никнещи в градовете, майсторите се хвърляли на по-голяма риба.
	— Имаш късмет, че изобщо ме свари тук — казал му Клингенберг. — Обикновено съм в Мюнхен. Зает съм с големи проекти.
	Разширявал служебни офиси. Висшето командване на щурмоваците вече не се побирало в Кафявата къща. Ернст Рьом се преместил и осигурил работата на хората му. Гледал, разбира се, да си върши съвестно работата. С тънка усмивка уведомил Йоханес, че не може да се занимава с дребни домашни ремонти. Познавал обаче работник, който би му услужил. Йоханес подкарал към група къщурки, разпилени в края на града, и открил човека. Щял да дойде на оглед за водопровода.
	— Във всеки случай ще трябва да избереш мивки, кранчета и тям подобни — заключи Йоханес. — За няколко дни ще отидем в града да напазаруваме. От седмици не съм чел вестници. Усамотението е хубаво за известно време, но искам да разбера новините и да говоря с Бергер. Последното му писмо беше доста странно.
	Няколкото дни се проточиха. Минаха две седмици. Колкото и кратко да се задържаха в апартамента в Мюнхен, винаги имаше належащи задачи. Йоханес посети Аугсбург и Нюрнберг, за да се занимае със семейния бизнес; консолидира дългове и събра наеми от апартаментите си там. Ела отиде на зъболекар и си боядиса косата. Подготви предварителните скици за масления портрет на госпожа Хартман — стара приятелка. Реши да си поръча нова рокля, но установи, че шивачката, госпожа Зилберщайн е напуснала града със семейството си — внезапно, обясни съседът, и без да остави адрес за връзка. Колко неприятно, промърмори Ела, и се оплака на Йоханес още щом го видя да влиза в апартамента.
	— И още нещо — додаде тя. — Чух, че доктор Коен вече не приема пациенти.
	— Защото е евреин — въздъхна Йоханес и се наведе да се събуе. — Коен поне има роднини в Хайфа. Вероятно ще отиде при тях.
	Ела тръгна към печката.
	— Има доматена супа с картофени кнедли. Ще стигне ли за вечеря? — Тя погледна към Йоханес. — Какво като е евреин?
	Йоханес седна в креслото и изпъна крака.
	— Накараха Розенбаум да доказва, че през 1918 е служил на фронта, за да не го уволнят от университета. За щастие съпругата му запазила документите за освобождаване от армията.
	— Не е толкова зле, значи. Представил е документите.
	— Да, но сега Държавната организация на учителите изисква доказателства за арийски произход. Той, разбира се, не разполага с такива. И не е само това.
	Телефонът иззвъня. Обаждаше се Бергер. Йелски трябвало да напише рецензия за новия филм на Рифенщал. Премиерата била тази вечер. Може ли Йоханес да го замести?
	— Нали не възразяваш, Ела? Може да дойдеш с мен. Филмът е документален, за Нюрнберг.
	— Не си ли изморен? Току-що се върна. Защо се е отказал Йелски?
	— Уволнили са го. Както и да е. Не съм изморен. Искам да видя филма.
	Ела сбърчи чело и дръпна тенджерата от огъня.
	— Добре.
	— Казват, че филмът ще остави следа в историята на киното.
	— Йелски е евреин, нали?
	— Да. И е останал без работа.


	Седнаха до пътеката между седалките точно когато надписите се появиха на екрана.
	— Лени Рифенщал — прошепна Ела и дръпна ръкава на Йоханес. — Мислех, че е актриса. Оказва се режисьорка!
	Йоханес кимна и извади тефтерче и молив от вътрешния джоб на сакото си.
	— Затова Бергер иска рецензия.
	Филмът започна с величествена Вагнерова композиция. Музиката стихна и в същия момент екранът застина. Лампите в салона светнаха. Зрителите замърмориха недоволно. На пътеката вляво от Йоханес стояха двама едри есесовци. Закръгленият управител на киното се пресегна над Йоханес и побутна с бастуна си мъжа, седнал вдясно от Ела.
	— В киното не се допускат евреи.
	— Имам билет — отговори мъжът.
	— В киното не се допускат евреи. Напуснете незабавно.
	Двамата есесовци стояха като истукани с ръце зад гърба. Изпод мишниците им стърчаха дървени бухалки. Тълпата замлъкна. После от дъното се чу висок глас:
	— Изгонете мръсните евреи!
	Някой извика от балкона:
	— Kotzbroken… Drecksack.*
	[* Мръсници… Отвратяги (вулг.). — Б.р.]
	Ела присви рамене.
	Управителят пак се пресегна с бастуна и побутна мъжа в сиво сако.
	— Ставай. Излизай!
	— Изправи се, Ела. Направи място на човека — Йоханес стана и я хвана за ръка.
	— Да, разбира се…
	Евреинът мина мълком пред тях. Очите му обаче се стрелкаха наляво и надясно. Той вдигна яката на сакото си високо над врата. Докато вървеше по пътеката, друг силен глас зад Ела извика:
	— Heil Hitler!
	Малоброен разпилян хор от зрители повтори думите.
	Внезапно, както бе спрял, филмът започна пак. Лампите угаснаха и лайтмотивът от „Нюрнбергските майстори певци“ заглуши шумотевицата. На яркия екран партийни членове се събираха за конгреса на Националсоциалистическата партия в Нюрнберг. Под тях заискри заглавието на филма: „Триумфът на волята“.
	Ела седна отново до Йоханес. Вдъхновяващата военна музика я увлече; множащите се зрителни ъгли на обектива, възгласите на събралите се да чуят фюрера я погълнаха. В претъпканата тъмна зала обаче тя продължаваше да усеща как бастунът се пресяга пред гърдите й и се забива в рамото до нейното. Когато филмът свърши, не беше в настроение за разговори. Йоханес също мълчеше. Продума само колкото да извика такси и да плати на шофьора. Протегна се да отвори вратата на автомобила, но студеният остър вятър я изтръгна от ръката му. Изплашена от ненадейното ожесточение на бурята, Ела слезе тромаво от таксито. Обходи с поглед мократа тъмна улица. Побиха я тръпки, сякаш някой я следи. Втурна се към апартамента с разтуптяно сърце.


	_Мюнхен, август 1937_
	_От тънката завеса падна изсъхнал бръмбар._
	_Свирепият вятър го бе довял върху перваза на прозореца. Открило тънък процеп в старата рамка на тежкото стъкло, насекомото бе пропълзяло в тъмната дъсчена пещера и си беше проправило път до негостоприемното помещение, където бе умряло._
	_Изметоха го безславно._
	_Ако пърхащо крило на пеперуда може да раздвижи въздуха и, набрал сили, повеят да тласне морските талази към луната, колко ли по-могъща следа оставя четката върху хартия? Или върху платно? Какъв въртоп завихря досегът помежду им? Каква буря отприщва? Какви цивилизации разтърсва?_


	Йоханес остави писалката. Сега пишеше за себе си. Списанието за изкуство и философия, където от двайсет години публикуваха есетата му, бе освободило персонала и затворило врати. Директивата беше дошла лично от Йозеф Гьобелс, нарочил изданието за „болшевишко“, елитарно, развратно, антигерманско.
	— Не е справедливо — посочи Ела. — Никого не си нападал. По-изтънчен си и по-ерудиран от мнозина, но с антигермански уклон? Какво изобщо значи това?
	— Виж, най-добре да не вдигаме шум. Да стоим настрани от тях.
	— Знаеш, че и бездруго политиката не ме интересува.
	— Вероятно, но всяко изображение коментира ценностите на времето и мястото.
	— Не мисля. Рисувам, каквото чувствам — възрази Ела.
	— Чувствата имат контекст, Габриеле. Произтичат от преживяното. Ако националсоциалистите започнат да горят книги както през 33-та… Е, знаеш израза „живеем в интересно време“. Трябва да внимаваме как гледат на нас тези хора.
	Ела смръщи вежди, но не отговори.
	— Както и да е. В неделя ще се уверим със собствените си очи.
	Преди няколко дни Йоханес й бе обещал да я заведе на новата „изложба“, организирана от правителството. Нацистите искаха да дадат урок. Шокиращ урок, включващ и Кандински. Изложението под надслов „Изродено изкуство“ не бе за хора със слаби сърца. Йоханес предупреди Ела да се подготви за зрелището. Тя скръсти ръце.
	— Всъщност не ме интересува какво ще правят с Кандински.
	— Подценяваш чувствата си, скъпа. Няма да е лесно, уверявам те.


	Напрегнатата и нетърпелива тълпа се придвижваше бавно напред в потискащата августовска жега. Застанала на опашката, проточена по знойния тротоар на Галериещрасе към широкия вход на стария Археологически институт, Ела имаше чувството, че около врата й се е навила змия. С всяка крачка през спарения въздух на стълбището гърлото й се стягаше все повече и затваряше излаза пред надигащия се вик. По средата на тъмния тунел тя се опита да слезе, но тълпата я тласна нагоре, неумолима към дезертьорите.
	— Стойте на опашката — подвикна някой.
	Ела впери поглед над главите пред нея, търсейки отчаяно искрица светлина. На стълбищната площадка се възправяше огромна и ужасяваща статуя на Иисус с диви очи, разпнат под мъчителен ъгъл върху дървен кръст — обезумял спасител, чиито остри колене препречваха пътя на гъмжилото от хора. Над арката зад скулптурата плътни черни букви възвестяваха: „Изложение на изродено изкуство“. Както Йоханес го бе описал — девет зали с лудост и оскърбления под егидата на Третия райх.
	Мъже и жени в най-представителните си летни дрехи се блъскаха в Ела. Грамадна матрона удари с рамо картина и я разклати върху пирона, забит в стената. Картината изобразяваше разкривена от болка глава, рееща се над градски хоризонт.
	— Какъв боклук! — възкликна мъж. — Еврейско — болшевишка мръсотия.
	Ела трепна. С усилие на волята раздвижи подутите си крака и подмина надпис „Клеймо върху германската жена“. Влезе в зала с уточнение „Природата, изобразена от безумци“. Змията пристегна врата й още по-силно; сухите люспи одраскаха кожата й, проточен език я облиза по ухото. Йоханес се надигна на пръсти да погледне над тълпата.
	— Всичко е наред, скъпа. Почти стигнахме. Виждам го.
	Помещението миришеше на урина и изпражнения, сякаш през нощта пазачите се бяха облекчавали в ъглите и по стените, където висяха картините. По самите платна имаше екскременти — гъста кафява паста, размазана върху яркочервени и оранжеви петна. Хората закриваха уста с длан, за да не повърнат. Пазачите ги наблюдаваха с ехидни усмивки.
	Ела продължи напред. И тя го видя. Василий, окачен под налудничав ъгъл. Успоредните линии на рамката се спускаха като немислими диагонали от хоризонтала на тавана. Хармоничната енергия на жизнено червеното и духовно синьото се кълчеше като в рисунка на непослушно дете, изпратено в стаята си да плаче, да се гневи и да рита мебелите. Надписът над _Импровизация 10_ гласеше: „Модернизъм — конспирация, замислена от противниците на германското благоприличие“. От двете страни висяха прокъсани брезентови чували с лекета от кафяви пръсти, потапяни в нощни гърнета и ануси. Кандински живееше в съседство с мръсотията.
	Призля й. Каква крещяща глупост! Изкуството му никога не заемаше социална позиция. Картините му бяха духовни експресии, дори с библейска тематика. Сега творбите му висяха на бесилото за назидание на гражданството. Макар и на почетно място в света на изкуството, той явно оставаше неразбираем за широката публика.
	— Ще ми се да заплюя това — каза някой.
	Друг извърна глава и я сведе, макар придружителката му да разглеждаше картината с интерес. Когато Ела улови погледа й обаче, жената загърби платното. По челото на Ела изби студена пот. Йоханес й подаде носната си кърпичка.
	На външната стена висеше приятел, жигосан с черни букви: „Дегенерат“. Свастиката, очертана на стената, допълваше коментара.
	— Йоханес, виж! — посочи Ела. — Картина на Бекман!
	— _Die Bettler._ Помня я.
	— Представят го като побъркан. След всичко, което преживя!
	— На стената вляво е Франц Марк.
	— Той почина преди двайсет години. Какъв е смисълът?
	— Боже. Обърнали са го наопаки.
	Ела почувства, че се разтваря във въздуха. Спомените се вмъкваха с взлом в ума й, отнемаха й решимостта да застане смело пред картините.
	— Трябва да седна.
	В жегата краката й се бяха подули. Обувките я стягаха нетърпимо. Нямаше обаче пейки за зрителите.
	— Хвани се за мен. — Йоханес я поведе напред. — Не е нужно да стоим дълго. Но сигурно искаш да видиш всичките му картини.
	Ела разлисти програмата на изложбата. Пръстите й мокреха страниците. В безумната изложба нацистите бяха включили четиринайсет картини на Кандински. Досега тя бе открила само _Импровизация 10_. Познаваше я. Помнеше я. Другите бяха по-късни, нарисувани, след като бе заминал за Русия, и след това — в „Баухаус“. При вида им щеше да се почувства изоставена отново.
	Къде бе Йоханес? Не го съзираше сред тълпата. Тя се заслуша в шепота на хората.
	— Тази така наречена „живопис“ е обида за порядъчния германец — изкоментира жена. — Художниците заслужават разстрел.
	Госпожата, проявила интерес към картината на Василий, беше изчезнала.
	После Йоханес се появи зад Ела и крепката му ръка я поведе напред.
	— Има няколко в съседната зала. Да ги видим и да си вървим, скъпа моя.
	Над входа висеше надпис: „Лудост на безценица“.
	Две абстрактни картини на Кандински бяха провесени на въжета от тавана. Ела и Йоханес се приведоха, за да не ги ударят. Нацистите ги бяха овързали като впримчени престъпници. На стената отзад пишеше с големи букви: „Методът е лудост“.
	Всъщност всичко беше лудост — пазачите, брезентовите чували, опашката от отвратени хора, перверзните омразни надписи, въжетата, обърнатите наопаки платна. С пищящи уши Ела се заолюлява към улицата.

	* * *

	Проправиха си път през тълпата, струпала се пред входа на Археологическия институт, и навлязоха в зноя и маранята, стелеща се над трамвайните релси. Горещината от каменния тротоар повдигна широката пола на Ела, усука се около бедрата й и пропълзя по гърба и под мишниците й. Копнееше за глътка свеж, прохладен въздух, но сякаш вдишваше през плътно одеяло. Не можеше да се отърси от вонята на изпражнения. Ако беше по-млада, щеше да затича. Краката й обаче бяха циментови колони. Ако беше по-млада, от устата й щяха да изригнат ругатни.
	Трамваят се клатушкаше твърде бавно към спирката. Най-сетне пристигна и тя се качи, сякаш носеше на гръб чувал с камъни.
	— Не знам кои са тези хора.
	Хвана се за една облегалка, за да не падне. Монетите в шепата на Йоханес иззвънтяха. Летните му панталони провисваха около стройните му хълбоци и крака.
	— Успокой се, скъпа. После ще говорим, не сега.
	Той се приведе и надникна през прозореца.
	— Виж, Ела!
	Тя потрепери. На съседния площад отряд войници с високи ботуши маршируваха към трибуна, драпирана със знамена. Стотици хора стояха на черния асфалт и ги наблюдаваха с възхита.
	В „Швабинг“ тълпата оредя. Излезлите на неделна разходка търсеха дълбоките сенки на липите в парковете и по булевардите. В градината под синия навес на кафене „Торброй“, ободрена от храната и силното кафе, Ела усети как змията отпуска гърлото й.
	— Прекалили са. — Йоханес ядеше бавно, съсредоточено. — Явно абстрактното изкуство им се струва противоестествено. Но „уродливо“?
	Ела забарабани с лъжичка по масата.
	— За бога, Йоханес, столът не е просто стол. Не е някакъв конкретен стол. Всеки стол е всички столове, обобщава смисъла им. Как иначе ще знаем къде да седнем?
	Йоханес сниши глас.
	— Нали знаеш, че отстраниха Бекман от университета?
	— Макс Бекман?
	— И Ернст.
	— Мили боже! Как ще живеят?
	— Предвиждах го. Видя какво направиха с Георг Грос.
	— Защо си пъхат носа в изкуството? Защо не ни оставят на мира?
	— Шшт! Навън сме.
	Йоханес даде знак на келнера да донесе още кафе.
	— Искаш ли още нещо, Ела?
	— Не, само кафе.
	Тя прокара пръсти по синята покривка на масата.
	— А Кандински? — Йоханес сложи леко длан върху ръката й. — Знае ли?
	— Нямам представа какво чете и с кого разговаря. В Париж е все пак.
	— Искаш ли да му пишеш?
	— Не, разбира се.
	— Ще се разгневи.
	— И аз съм разгневена. Но не възнамерявам да му пиша.
	Ела издърпа ръка изпод неговата. Изпи си кафето. На съседната маса седна възрастна двойка. Келнерът отнесе чиниите. Няколко месеца след като съпругът й я бе напуснал, Олга написа на Ела сърцераздирателно писмо. Ела обаче не й отговори — нито със съвет, нито с утешителни думи. След толкова години никакъв мост не можеше да стопи разстоянието помежду им. Не искаше да се връща в миналото нито заради Олга, нито заради Василий. Миналото е магнит, изсмукващ силите. Трудно е да си на шейсет и да живееш.
	— Как изобщо са намерили картините?
	Гневът се провираше дълбоко в гърлото на Ела. Тя проследи с поглед как възрастната жена си слага непохватно очилата. Колко й остава, докато я застигне същото?
	— Агенцията за култура. Циглер упълномощава конфискации. — Йоханес се приведе и сниши глас. — Получава заповеди лично от Гьобелс.
	— Искаш да кажеш, че са ги откраднали?
	— Не е нещо ново. Нацистите вземат каквото решат. Миналия месец видях Валден в Берлин. — Йоханес се облегна назад и се озърна. — Разказа ми, че Гьоринг се изживявал като колекционер. Миналата година си присвоил половин дузина картини от музея „Кайзер Фридрих“. Говори се, че в частния му киносалон има истински Рубенс. Сега си търсел Вермеер. Повярвай ми, ако намери, ще си го вземе.
	— Как, за бога, им се разминава безнаказано?
	— Имаше го във всички вестници — под название „защита“, „национална сигурност“ и други глупости. Само дето не казват какво ще стане с картините. Сигурно ще ги продават. Ще трупат пари.
	— Кога го прочете? Къде съм била аз, Йоханес? Защо не знам нищо?
	— Сигурно си била в Мурнау.
	— И не си ми казал? Наясно си, че не получавам вестници в Мурнау! — Тя удари с юмрук по масата и се извърна настрани върху стола. — Трябваше да ми кажеш! Разчитам на теб!
	Ела скръсти ръце.
	— Габриеле — прошепна той. — По-тихо!
	Огледа се. Край кафенето минаха бавно двама млади мъже с шапки, нахлупени ниско над челото.
	Ела се приведе напред. Гласът й прозвуча като съскане над бездна:
	— Защо не ми каза, че конфискуват картини?
	Йоханес разбърка кафето.
	— Защо? Кажи ми!
	— Моля те, Габриеле, не настоявай за отговор.
	— Защо?
	— Защото не са конфискували твоите.
	— Моите ли? Не знам какво имаш предвид. — Тя забарабани с пръсти по масата. — Моите… О, да. Ако моите картини имаха стойност, щяха да ги вземат. Това ли намекваш?
	Вените по врата й се издуха.
	— Бъди разумна, Габриеле. И благодарна, че не те смятат за модернистка.
	— Ти настояваше да се огъна! Да съм по-продаваема, така каза. Да рисувам, каквото се търси. „Улиците на Адолф Хитлер в изкуството“! Какъв боклук! Срамувам се, че носи името ми. Картините ми се продадоха, но каква е ползата за мен?
	Йоханес заговори отново с тих, авторитетен глас:
	— Ела, не става дума за продажби. Твоето творчество просто не се вписва в естетиката им. Това не значи, че не е добро.
	— Не е достатъчно добро за конфискуване.
	— Не се инати, Габриеле. Ти не им избождаш очите. Не те приравняват с другите — Бекман, Ернст и Кандински. Приеми го като комплимент. Спазвай неутралитет. Радвай се, че никой не те е очернил.
	Опашката на змията я перна по гърлото. Думите му затуптяха в слепоочията й. _Не те приравняват с другите…_ Цяло десетилетие тя и Василий мислеха, че притежават въздуха, който дишат. Бяха авангардът на изкуството в Германия, напредничавите художници идваха да работят с тях. Сега конфискуваха картините на всички от кръга „Синият ездач“. Освен нейните. Не си струваше дори да крадат творбите й.
	Ела си пое дълбоко дъх. Вярно, радваше се, че не е привлякла вниманието на Циглер и Агенцията за култура. Опасно бе да те посочат с пръст. За нея обаче щеше да е чест да конфискуват картините й, привилегия да ги покажат редом до творбите на Василий и другите. Мъжете, заслужаващи сериозно внимание. В очите на Гьобелс и Гьоринг, и цялата им противна шайка тя бе Габриеле Мюнтер, жена за присмех в малките градчета, ала все пак извън авангардната група на титаните. Ела издиша бавно.
	През същата година Йоханес бе организирал ретроспективна изложба за рождения й ден. И когато баварският министър от нацисткото правителство я разкритикува за простите форми и неестествените цветове, Йоханес я подкрепи. Каза й, че е твърде свободомислеща за Бавария, но за да замаже очите на нацистите, я насърчи да подготви и по-реалистични картини за Германското художествено изложение. Тя го послуша. Повдигаше й се, докато опаковаше пропагандните платна — банални, бездушни илюстрации. Чувстваше се унизена, опозорена. С какъв боклук се бе примирила, за да ги умилостиви. И пак я отхвърлиха! За какво бе жертвала достойнството си? Нацистите не я смятаха за модерна и нетрадиционна — мислеха я просто за некомпетентна и посредствена. Черен бе денят, когато националсоциалистите й върнаха картините. Дори те я бяха отритнали!
	Сега слънцето се снишаваше — гигантски джинджифилов бонбон, заседнал сред живия плет до масата им. За момент я заслепи слънчев лъч, после листата се раздвижиха и го отклониха. Разлюлени от вятъра клони застъргаха по брезентовия навес над тях. Ела се заслуша в мекото шушнене. Какво ли й казват? Омерзението се оттече от нея и се събра в локва до краката й под масата. Просто бе изморена от ходене, говорене, борба, изморена от жегата и от тесните обувки, изморена да не е млада. По-добре да се отпусне, да се задоволи с наличното, да вдишва дълбоко.
	Изпи си кафето.
	— Има още нещо, Габриеле. Извън темата за „уродливостта“. Нацистите заграбват всякакви картини за продан в чужбина. Събират пари в брой. Лицемерно е, но… — Йоханес се приведе към нея. Финото му, чисто лице почти я докосна; посребрялата му коса бе в същия оттенък както нейната. — Повдигам въпроса с неохота, но е време да го обсъдим. Ако Циглер и бандитите му разберат какво държиш в онзи склад, ще ти вземат всичко. И ще решат, че защитаваш Кандински. Да не говорим за стойността на картините… Доколко сигурно е мястото?
	— Не знам. Никога не съм стъпвала там.
	Йоханес се изправи и махна на келнера.
	— Имаш ли ключ?
	— Ах, Йоханес! Защо ми причиняваш това?
	— Ще отидем още сега.
	— Върви сам… Остави ме на мира.
	— Трябва да дойдеш.
	— Повярвай ми, Йоханес, тези картини не ми носят нищо, освен болка.
	— Не може да се правиш, че не съществуват.
	— Мога! Нека Циглер ги вземе. Готова съм лично да ги изгоря.
	Тя насили краката си да се сместят в обувките.

	* * *

	Линията на хоризонта, назъбена от високи сгради, бе обагрена в коралово и охра. Таксито се движеше право към стария квартал, осеян с фабрики и складове. В края на широката Ландбергерщрасе Йоханес даде знак на шофьора да спре. Предпочиташе нататък да вървят пеша. Дори шофьорът не биваше да разбере къде отиват.
	Метални контейнери, строени в редица, приличаха на гробници — потънали в душна мъртвешка тишина. Ела даде ключа на Йоханес и се извърна гърбом, вперила очи в здрачината. Никой не би дошъл да тършува тук, на това отдалечено място. Йоханес можеше и сам да проведе проучването. Тя обаче стоеше тихо и се вслушваше в стъпките му.
	— Какво виждаш? — попита го след малко, обвила раменете си с ръце. Трепереше в горещия августовски въздух.
	— Доста сухо е всъщност. — Той продължи да обикаля мълком тъмното помещение. — Влез! Няма нищо страшно. Прилича на пощенски склад, пълен с грамадни пликове за изпращане.
	Той протегна показалец и избърса тънък слой прах от ръба на увит в хартия пакет. Ела усети как нажеженият въздух отвътре излиза през вратата.
	— Там ли са големите картини?
	— Да, мисля. Слушай, Габриеле, не съм сигурен дали нещата му ти принадлежат по закон. Но имай предвид, че Кандински ще остане в историята. Няма как да не го признаеш. Решението не засяга само теб и бившия ти любовник. Разбираш, нали?
	Ела се вгледа в небето отвъд сградите. Залезът, вечен опал, избледняваше пред нея, а зад гърба й ярките цветове на бъдещото потомство се таяха в мрака. Какво право има наистина да ги държи тук? Ако приеме думите на Йоханес, складът няма да бъде символ на раните й, ще се превърне в музейна зала. Тя може да се освободи като пациент, изписан от болница. Може да реши да е свободна.
	Ела влезе предпазливо вътре.
	Повечето картини, опаковани в кафява хартия, бяха подредени покрай стените. По-малките стояха подпрени най-отпред. Няколко огромни платна, увити в тънък брезент, се облягаха в дъното. Ела започна да отброява с показалец пакетите; отмяташе ги един по един, подпирайки по-малките с крак. Първо от едната страна на помещението, после от другата. Мина странишком покрай картините в дъното — композиции и импресии. Докосна всяка. Спомни си твърдите му, гладки ключици. Някога, много отдавна, стройното му тяло и мирисът на кожата му с дъх на маслени бои и резлив тютюн я опияняваха. Сега обаче, в присъствието на Йоханес, допирът до картините създаваше друго усещане — все едно прокарва длан по дървени закачалки в празен дрешник, загубил уханието на празнични рокли.
	— Има над осемдесет.
	— Не предполагах, че са толкова много. — Йоханес застана до прага и се вгледа в улицата, пъхнал ръце в джобовете. — Според мен трябва да ги изнесем оттук. — Извади табакера. — Надявам се да греша, Габриеле, но нацистите може да ги потърсят и в Мурнау. Не ги подценявай.
	— Йоханес! Къщата в Мурнау е моя! Никой не би нахълтал в частна собственост. Преувеличаваш.
	Тя си разтри гърба. Старчески болки от навеждането и протягането.
	— Поне ги премести извън града. Исках да кажа само, че дори Мурнау не е гаранция. — Той запали цигара и пак погледна към улицата. — Побързай. Не бива да се застояваме дълго.
	Ела се почувства смутена, сякаш е разбудила някого, потънал в дълбок сън. Лек лъх на безир се носеше от повърхността на големите платна. Размеква ли се маслото с времето? Тя се взря в голяма неопакована картина. В приглушената светлина високи вълни галопираха по платното. В миг Ела влезе в картината, движението я увлече, въртопите от чиста енергия я погълнаха. Наситеночервено и синьо се съревноваваха като борци върху тепих, въртяха се с преплетени крайници. За момент й се стори, че долавя музика, дисонансите и хармониите я заобиколиха, потопиха я в каданс от далечни спомени и чувства.
	— Не е достатъчно да ги преместим, Ела. Трябва да ги скрием.
	Мирисът на сяра от запалената кибритената клечка я върна в притихналия склад. Беше ясно — ще ги занесат в жълтата къща. Тя взе решение.
	— В мазето е тъмно. Там няма електричество.
	Йоханес отново обходи с поглед улицата.
	— Ще видя дали Ханс Бергер може да ни даде камион в неделя.
	Проточил врат, той дръпна от цигарата, без да откъсва очи от улицата.
	— Йоханес. — Ела го докосна по ръката. — Не всеки мъж би помогнал на една жена да опази бившия си любовник.
	— Аз не съм герой. — Той смачка угарката в рамката на вратата. — Но той е Кандински.
	Индигов сумрак забулваше Мюнхен. Шепа електрически лампи блещукаха като мъниста по диплите на здрача. Йоханес и Ела крачеха един до друг по безлюдните улици към булеварда, където щяха да спрат такси. Центърът на града със сияйните концертни зали и киносалони изглеждаше опустял. Хората явно се бяха прибрали преди мръкване, оставяйки опустелите широки тротоари на групите въоръжени полицаи и войници пред осветените входове на магазините.
	— Вечерта изглежда спокойна — подхвърли Йоханес на шофьора на таксито.
	Военни камиони се изнизаха с тропот по широкия булевард. Когато стигнаха до апартамента им, Мюнхен вече тънеше в пълен мрак.

	* * *

	Рано сутринта силен дъжд разхлади жегата. Ела обаче се събуди в мрачно настроение. Бе сънувала, че държи котка и животното дращи лицето и ръцете й. Обръщаше глава наляво и надясно, но не успяваше нито да избегне острите нокти, нито да пусне котката. Стана призори, задавена от неудържима кашлица.
	Съжали, че е видяла картините му отново. Усещаше ги като товар — не защото й липсваха дните с Василий, по-скоро защото нещо неназовимо у нея бе мъртво. Някога бе наблюдавала като омагьосана как един гений, проправящ път към бъдещето, излива душата си в пулсиращи тромпети от цвят. Беше му довереница и помощница, негова муза и самостойна художничка. От години обаче не бе довършила нито една картина, която да покаже с гордост. Някогашната Ела си бе отишла, разочарована от себе си, прахосала най-ценното си имане.
	Късно следобед на другия ден тя се разходи из квартала, променен до неузнаваемост от напрежението. Военна музика и отривисти речи гърмяха от високоговорителите по централните площади. Военни камиони дебнеха из страничните улици като свирепи бандити. Заглавия с големи букви по първите страници на вестниците крещяха с пълно гърло от будките.
	— Да отидем ли на митинга? — предложи Йоханес. — Да чуем речите?
	Тълпите я плашеха. Останаха в апартамента. Същата вечер Ела седна до пианото и засвири тиха мелодия.
	— Трябва да извикаме акордьор — отбеляза тя. — Жегата е разстроила тоновете.
	— Розенбург е заминал.
	— По работа?
	— Не, просто го няма. Магазинът е празен.
	— Тогава помоли Голдщайн да дойде.
	— Всички евреи са отпътували. Поне които са успели да се измъкнат.
	— И аз бих заминала. — Тя затвори капака на пианото.
	— Ти имаш избор.


	Ханс Бергер го нямаше в града. Йоханес предложи да изчакат, докато разберат дали ще им позволи да използват камиона на вестника. Ела каза, че й е все едно. Нали не бързат? Няколко дни двамата се хранеха, слушаха мълчаливо новините по радиото и си лягаха рано.
	Един следобед Ела взе фотоапарата и погледна през обектива. В другия край видя смаленото канапе в дневната — свят, сведен до управляем размер. Няколко дни след това Ела ходеше с фотоапарата в Английската градина и улавяше в рамка аления бергамот и виолетовия флокс, проследяваше брега на езерцето, вземаше на фокус лебедите. Смалените неща не са заплашителни. Да наблюдава света през обектива на фотоапарата известно време й се струваше единственото нещо, което не й внушава страх.


C>
#	Галерия
#	„В «Швабинг»“, 1912
#	Габриеле Мюнтер
#	Маслени бои върху платно
#	27х20
#	Художествен музей в Милуоки
#	Дарение от госпожа Хари Линди Брадли

	Градът присъства рядко в картините на Габриеле Мюнтер, макар да е живяла и творила в Париж, Стокхолм, Копенхаген, Бон, Берлин и Мюнхен, където дълги години е имала дом. Повечето й картини, посветени поне отчасти на града, имат обща характеристика — зрителят е поставен на значително разстояние от гледката. Най-често се намира зад прозорец, понякога зад врата или в безистен с изглед към улицата.
	„В «Швабинг»“ също ни е забранено да влезем в живота на града, разположен пред нас. Картината се отличава с изобилие от цвят и с дълбочина — навярно без ренесансова убежна точка, но определено с внушение за пространство между зрителя и централните постройки. Вероятно се намираме зад прозорец, откъдето гледаме през листата на зелено растение; или растението е отвън до някаква стена. Няма значение. От зрителния ни ъгъл сме на разстояние от „Швабинг“, където високите сгради с апартаменти стигат до окръглените бели облаци в небето.
	Сградите представляват неукрасени правоъгълници, очертани с плътни черни линии. Оцветени са в жълто, оранжево и синьо; имат червени, сини и жълти покриви. Зелени дървета и храсти смекчават силния вертикал на градския пейзаж. Две успоредни линии — навярно улица — между нас и опростените къщи ни отдалечават още повече от града. Както и в немалко други картини на Мюнтер, по платното няма и помен от човешки живот. Улиците на изобразения от нея „Швабинг“ (по онова време оживен квартал, където живеят много художници) пустеят. И все пак пейзажът внушава спокойствие; ярките цветове и правилните форми на сградите създават ведра атмосфера.
	Опростените форми и наситените цветове тук излъчват стабилност, покой и радост, характерни за някои от най-лъчистите природни пейзажи на Мюнтер.
@	Й. Айхнер
C$


	_Мюнхен, септември 1937_
	Ела пристъпи под широкия навес. В момента витрината на Хайнрих Хофман в голямата търговска сграда на Амалиенщрасе показваше снимки на фюрера, поздравяващ членовете на „Хитлерюгенд“* за умелата им работа с новите преносими фотоапарати. Хофман наистина имаше око за хората пред обектива, макар да не й се искаше да го признае. Всъщност се надяваше да не го види никога повече, откакто правителството го бе назначило за директор на Германското художествено изложение.
	[* „Хитлерюгенд“ — младежката организация на Националсоциалистическата партия, просъществувала от 1922 до 1945 г., частично паравоенна. — Б.р.]
	Все пак човекът имаше дарба да улавя ъгъла на светлината върху човешкото лице. Ела се вгледа в очарователна девойка с руси плитки под кокетно вързана забрадка. Превъзходно! Слава богу, Фридел отдавна бе прехвърлила възрастта за Лигата на германските момичета. Щяха да минат години, преди да свикат малката й дъщеря в нацистките младежки групи — да пее, да марширува, да отдава чест. Може би този ден никога няма да дойде. Винаги има надежда.
	Ела се застоя пред изложбата. Фюрерът, обгърнал младеж през рамо. Фюрерът се усмихва, закопчавайки значка върху яка на девойка. Фюрерът позира за снимка пред момче, насочило обектив към него пред възхитените погледи на група мъже и жени. По всяко лице — усмивка. Нищо чудно, че Хофман бе станал официален фотограф на Хитлер. Всички снимки бяха ясни, хармонични, с дълбок и равномерен заден план, открояващ лицата прецизно и с точната доза загадъчност. Новите фотоапарати си ги биваше. Ела мечтаеше да има „Лайка“*, с каквато Хофман несъмнено разполагаше, но 36-милиметровите бяха скъпи, затова се задоволи със 127-милиметров обектив. С фотоапаратите — както и с много други неща — отдавна се бе научила да прави компромис. Все още обаче възнамеряваше да преустрои тесния килер под стълбите в Мурнау в тъмна стаичка.
	[* „Лайка“ — известна немска марка висококачествени фотоапарати, започнали през 1925 г. серийното производство на първите малкоформатни фотоапарати. — Б.р.]
	Ела отвори вратата и вдъхна познатата миризма — разтвори с лъх на оцет, химически проявители, гланцирана и матова хартия. Добре заредени рафтове опасваха стените като подплатени ребра. Хофман имаше търговски нюх и Райхът оценяваше способностите му. Внезапно откъм тъмния коридор в дъното я сепна глас.
	— Все пак се решихте да влезете.
	Мъжът застана зад тезгяха. Ела не очакваше да види известния вече фотограф в магазина.
	— Добър ден, господин Хофман. — Ела вирна брадичка. — Защо да не вляза? От години съм ви редовна клиентка. Дайте ми леплива хартия, моля.
	— Всъщност не съм ви виждал отдавна. Предположих, че сте разочарована, задето не участвахте в Германското художествено изложение.
	Хофман бе представителен мъж, подминал средната възраст. Имаше навик да наблюдава хората изпод вежди, пронизвайки ги със студените си сини очи.
	— Имали сте основания вероятно. Не тая обида.
	Ела погледна към етажерките с дървени рамки. Едва се удържаше да не го заплюе.
	— Говори се, че сте критикували доста гръмко новата изложба. Неразумно е, госпожице Мюнтер. Бъдете по-предпазлива.
	— Много художници разкритикуваха изложбата. Не съм единствена.
	Как смее да й дава съвети! Нищожество! Тя се обърна към него.
	— Ще ми дадете ли хартията? — процеди през зъби.
	— Разбира се. — Той се обърна с гръб към нея; отвори едно чекмедже и извади връзка ключове. — Все още сте госпожица Мюнтер, нали? Преди години се носеха слухове, че сте се омъжили за руснака. — Заопипва ключовете. — Василий Кандински. Известен мъж, но с объркан ум. — Изпусна ключовете и се наведе да ги вдигне. — Абстракциите подкопават духа на германския народ. Отечеството се нуждае от предани творци. Вие работехте с него, нали? После чух, че сте се оженили. — Отвори стъклена витрина. — Явно не било вярно.
	Ела се опита да сдържи думите, да ги преглътне. Те обаче се изсипаха от устата й.
	— Чухте ли също, че сте избрали банални и безлични картини? — Не успяваше да си поеме дъх, да се овладее. — Че идеята ви за изкуство е сантиментална и изтъркана? Цялата ви изложба е оскърбление за истинската природа на изкуството.
	— И аз щях да кажа същото, ако бяха отхвърлили картините ми. — Хофман извади хартията от витрината и после невъзмутимо я заключи. — Ако изкуството ми беше уродливо или, във вашия случай, чисто и просто посредствено.
	Той я погледна през рамо.
	— Никой не си е позволявал да ми говори така. — Ела се задъхваше, сякаш тича.
	— Е, явно Райхът не оценява работата ви.
	— Не вярвам в преценката на Агенцията за култура.
	Хофман се втренчи в нея; нервен възел затуптя по слепоочието му.
	— Съветвам ви да си мерите думите, госпожице Мюнтер. Времената се промениха. Вашето изкуство не е… как да се изразя? Модерно? А новият ви придружител, госпожице Мюнтер? Не е евреин, нали?
	Веждите му отскочиха нагоре, очите му я пронизаха. Каква наглост! Новоизлюпената му арогантност я предизвика.
	— Как смеете!
	Тя се обърна кръгом и излезе от магазина. Хайнрих Хофман я проследи с поглед. Усмихваше се.


	Ела затвори вратата на апартамента, заключи я с разтреперани пръсти и се облегна от вътрешната страна. Как бе дръзнала да се опълчи толкова открито на човек с положението на Хофман в Райха?
	— Ехо! — извика тя. — Къде си? Направих нещо лошо. Не ми се сърди.
	— Тук съм. Какво има?
	— Бях в магазина на Хайнрих Хофман. Спречках се с него. Наговорих му какво ли не. — Тя се хвана за рамката на вратата. — И той ме попита дали си евреин.
	Йоханес остави книгата.
	— Сигурно това обсъждат зад кулисите. Кой е евреин, кой е предан на Партията, кого да прогонят в чужбина… — Той прокара пръсти през оредялата си коса. — Хофман си придава важности, Габриеле. Но не си била права да го нападаш.
	— Той ме изплаши.
	— Ела, Габриеле, седни тук. Успокой се. — Йоханес потупа дивана.
	— Трябва да се махнем от Мюнхен! — Ела усети как коленете й омекват. — Да отидем в Мурнау, където нямаме радио, не получаваме вестници и никой няма да ни безпокои.
	— Първо ще се погрижим за картините в склада. Длъжни сме да опазим твоя Кандински.
	Ела облегна глава върху рамото му. В ума й изплува ехидната усмивка на Хейнрих Хофман.
	— Побързай, Йоханес. Намери начин! Страхувам се.


	В петък Йоханес се върна в апартамента с тежка стъпка. Ела приготвяше вечерята.
	— Положението е сериозно. — Той седна морно до кухненската маса. — Бекман е заминал.
	— Къде? Защо?
	— В Амстердам. Вернер твърди, че е избягал, за да си спаси живота.
	— Не го е казал буквално! — Тя избърса ръце в кърпата, препасана в колана й. — Макс Бекман? Защо? Какво става?
	— Гьобелс е нарочил авангардните творци за „врагове на държавата“.
	— Нелепо!
	— Заплаха за германската култура. Цитирам. Разпоредил е втора вълна на конфискация. Картини, книги, каквото набележат. Журналистите от вестника твърдят, че нацистите са откраднали хиляди, дори десетки хиляди. — Йоханес разтърка слепоочия. — Нолде казал на Вернер, че му забранили да си купува бои и четки.
	— Нолде? Та той е нацист! Нацистите купуваха картините му.
	— Вече не. Отрекъл се от тях. Рисува с акварели, та никой да не може да надуши, че работи.
	— Мили боже!
	— В лагерите вече изпращали и художници. Не е за вярване, знам. — Замълча; погледна към Ела. — Хората бягат в чужбина. Дикс е заминал. Бекман явно се е уплашил.
	Йоханес си сипа чаша бира и седна пак. Ела се обърна към него.
	— Да заминем и ние тогава. — Тя се поколеба, после се пресегна към масата и отпи от чашата му. — В Мурнау ще сме в безопасност. Да тръгнем още тази вечер, ако си притеснен.
	— Слушай, Габриеле. Има и друго. Никой не бива да узнава, че картините са у нас. Рисковано е. Полицията първо удря, после задава въпроси.
	— Пита ли за камиона?
	— Не става. Нацистите са конфискували всички камиони на Бергер. — Той отпи дълга глътка от чашата. — В даймлера няма как да натоварим всичко. Ще ни отнеме седмици, а големите изобщо няма да се поберат.
	Ела се върна до печката. Пържеше черен дроб. Слагаше кафеникавите резени в поднос и ги покриваше с тънки кръгчета лук. Защо да си правят труда? Той вече не значи нищо за нея? Само лош спомен, болка в гръбнака. Защо да поеме риск заради него? Не е героиня. Нека нацистите ги вземат, щом искат. Колкото до финансовата загуба — е, картините все пак не бяха нейни.
	— Омръзна ми! Да отключим склада и да оставим вратата отворена. Да вземат каквото искат. А ние ще заминем…
	Тя обра почернелите парченца от дъното на тигана и сипа чаша бира, за да направи сос с тръпчив, плътен мирис като ленено масло. Композиция VII пробяга пред очите й, ярка, жизнена. О, не. Не бива. Не бива да им дават картините.
	— Всъщност не мисля така. — Ела сложи картофи в друга чиния. Парата облъхна лицето й. Лук. Бауер. В ума й изплува спомен. — Бауер продава зеленчуци на пазара до Елизабетщрасе. Ходих там в събота.
	— Фермерът от Мурнау?
	— Да го помолим ли да пренесе картините в къщата? — Тя извади горчица от шкафа. — Утре ще бъде на пазара. Сигурно има камион.
	Йоханес набоде лук с вилицата.
	— Имаш ли му доверие?
	— Защо не? Ще избяга с картините ли? Или ще ни предаде на Гьобелс? Едва ли. — Тя си сипа бира и допълни чашата на Йоханес. — Бауер е добър човек. Съпругата му беше полякиня. Почина преди година-две. Веднъж ме закара там да купим сливи, не си ли спомняш? С Василий също купувахме плодове от него.
	— Ако откаже?
	— Фермерите винаги имат нужда от пари.
	Да. Беше възможно. Оформеше ли се картина в ума й, Ела успяваше да повярва, да предприеме действия.
	— Разкрият ли ни, ще ни нарочат за крадци и болшевики.
	— Значи не бива да разбират. — Тя стана и занесе чиниите и чашите в мивката. — Още тази вечер ще закараме картините от ателието. — Посочи вратата. — Не са малко. Ще напълнят даймлера.
	— Разчитаме на господин Бауер да ни съдейства.
	— Да — кимна Ела.
	Картините отново се раздвижиха у нея — живо присъствие в настоящето й, не отломки от далечно минало. Беше се зарекла да не ги поглежда, но ги бе видяла. Преди дни ги смяташе за бреме, ала пред лицето на надвисналата опасност ги усети като свои крайници, бели дробове — уязвима част от съкровената й същност. Сърцето й се сви при мисълта, че може да попаднат в хищническите лапи на варвари, набедили ги за уродливи. Кожата й настръхна при представата как полицай в зелена униформа ги докосва.

	* * *

	Ателието се намираше в квартала на складовете. Пустите улици се стелеха като траурни ленти. Старата сграда със застрашителни черни прозорци се надвесваше над тях. Ела обаче знаеше, че понякога художниците работят до късно нощем и на моменти си почиват върху импровизирана постеля от нагънат брезент. Тя стисна ключа. С предпазливи стъпки доближи вратата. Йоханес оглеждаше улицата.
	Старата врата изскърца протяжно като болно от артрит коляно. Ела застина. Не чу нищо. Влезе на пръсти. Събу се и слезе безшумно по стълбите до килера в мазето. Страхуваше се да запали лампата. Боса заснова нагоре-надолу по студения цимент на стълбището. Пакет по пакет напълни даймлера с картини на Кампендонк, Маке, Марк и Кандински. Всяко слизане по стълбите я ужасяваше. Несвикнала да се промъква тайно, тя се плашеше от черната сграда с тъмните повърхнини на стените и таваните, дори от собственото си дишане.
	Отвън Йоханес наблюдаваше улицата и подреждаше скиците, гравюрите, графиките и платната в автомобила.
	Най-сетне оголиха ателието и просторният багажник побра цялата й лична сбирка с творби на участниците в движението „Синият ездач“.
	— Това е — прошепна тя.
	Затвори и заключи вратата на сутерена. Влезе в колата и потъна в седалката. Сплете изтръпнали пръсти в скута си и заби пети в пода, сякаш да подкара по-бързо напред.
	— Слава богу, слава богу. — Йюханес включи мотора.
	Върнаха се на Кеферщрасе и паркираха пред апартамента. Пътниците, заключени в багажника, тънеха в мълчание, но сърцата на Ела и Йоханес биеха оглушително. Отдавна бяха прехвърлили младежките години на рисковано бунтарство. От края на Голямата война не беше ги разтърсвал толкова дълбок страх. Неизвестността ги измъчваше — тепърва щяха да разберат дали фермерът Бауер ще им помогне да опазят всички картини.


>>	Единайсета глава
>>	Път към къщата за птици

	_Мюнхен, септември 1937_
	Решена да изглежда прилежна домакиня, Ела се появи на Елизабетщрасе рано сутринта, преметнала през рамо старата пазарска чанта. Цяла нощ не беше мигнала. Тресеше се като листо от кафето, което Йоханес я бе накарал да изпие, преди да излезе от апартамента.
	— Внимавай да не те подслушват — предупреди я той. — Полицаите се навъртат край сергиите като изгладнели лешояди.
	Повтаряйки наум речта си, Ела зърна Бауер в далечния край на пазара, където спираха камионите и каруците със стока. Тя мина бързо покрай празните сергии, които до пладне щяха да натежат от изобилната баварска реколта. Днес обаче я интересуваше само едно — Емил Бауер.
	Стопанинът вече бе подредил лук и цвекло върху дъските, подпрени на четири дървени крака. Препасал бяла престилка, той влачеше обемиста щайга. Ела видя камиона му. Задната преграда стоеше смъкната, за да улесни разтоварването. Ще се побере ли всичко? Тя приближи до сергията, погледна назад и се озърна наляво и надясно. Пое си дълбоко дъх.
	— Добро утро, господин Бауер — поздрави с протегната ръка.
	— Мили боже! — възкликна той с плътен баварски акцент и се здрависа с нея.
	— С господин Айхнер още се наслаждаваме на сладкия лук, който купих от вас миналата седмица. Много крехък, изключителен! — Ела се почувства като Мария Марк. Озърна се отново и сниши глас. — Господин Бауер, може ли да поговорим?
	Фермерът сбърчи въпросително чело. Повдигна страничната дъска на сергията, внимателно, за да не повреди стоката, и махна нетърпеливо на Ела да се вмъкне през пролуката.
	— Господин Бауер, моля ви за услуга и съм готова да платя.
	Фермерът я погледна изпод сламената си шапка и бръкна в каросерията на камиона. Извади малък термос.
	— Може ли да пренеса нещо в Мурнау, когато си тръгвате с камиона днес?
	В шепота й се примесваха настойчивост и страх.
	Самотна купувачка приближи до сергията и заопипва червеното цвекло. Не избра нищо и продължи по пътеката. Бауер я изчака да се отдалечи.
	— Преди година идвахте във фермата — отбеляза той. — Господинът ви не караше ли ауди?
	Развинти капачката на термоса и я напълни с кафе. Парата зашушна в бледата светлина.
	— Сега има даймлер — уточни Ела. — Но да, спомням си, че ви посетихме. Купихме цяла щайга зелени ябълки и направихме пюре.
	— Какво искате да пренесете? — Той я изгледа, сякаш е лапнал нещо кисело. Сърцето на Ела затуптя по-бързо. Трябваше да го убеди.
	— Картини. Много са. Не се побират в автомобила.
	Опита да се засмее мило.
	Жена с малко дете на ръце спря до сергията и огледа лука. Остави момченцето върху дървената дъска:
	— Дръж се за полата ми, докато платя.
	Сложи два пфенига върху тезгяха.
	— Стигат ли? — попита.
	Бауер кимна и погледна пак към Ела. Застанала до камиона, тя си покриваше главата с шал и го връзваше припряно, сякаш е съпруга на фермера, дошла да му помага.
	— Помня как навремето идвахте с велосипед до фермата — продължи Бауер. — Запознахте се с жена ми. Преди години. Тогава ви придружаваше друг господин, чужденец. Рисуваше картини…
	Той скръсти ръце пред широките си гърди; вдигащата пара чаша се озова под брадичката му.
	— Да. Искам да пренеса в Мурнау неговите картини. Ще ми помогнете ли?
	Бауер се облегна на камиона. Отпи от кафето и поклати глава.
	— Няма да се връщам веднага. В неделя не бързам. Денят е изморителен и ходя първо да вечерям. Помолете друг.
	— Всъщност ние предпочитаме да тръгнем по тъмно.
	Ела опита да улови погледа на фермера, но той не сваляше очи от две млади жени, застанали пред съседна сергия.
	— О?
	— Картините са ценни. Не бива да привличаме внимание.
	Очите на Ела заискриха, сякаш е замислила забавна лудория.
	Бауер изпи кафето до дъно и затвори термоса.
	— Не е работа за мен. Не обичам неприятности. Остарях. Вече съм вдовец.
	— Господин Бауер, не ми отказвайте. Умолявам ви. Ще ви се отплатим щедро.
	— Не искам неприятности — повтори той. — Гестапо души навсякъде.
	— Господин Бауер, няма нищо незаконно. Картините са мои. Искам само да ги пренеса в Мурнау. Съвсем близо е до фермата ви, няма да се отклонявате от пътя.
	Ела пристъпи към него.
	— Ето. — Подаде му сгънат лист. — Моят адрес и малко пари. Ще ви дадем повече, когато свършим работата.
	Бауер я погледна. Ръката му изчезна в джоба на панталона под престилката.
	— Нали няма да се отметнете?
	Той поклати глава, приближи до сергията и започна да подрежда китките листа от червено цвекло. Хващаше ги внимателно, сякаш стръковете са бодливи.
	— Ще ви чакаме. Аз и мъжът, с когото ви посетихме преди година.
	— Ще дойда, когато пазарът затвори.
	Ела се огледа. По пътеките от отъпкана пръст вече се тълпяха купувачи. Не се виждаха полицаи. Тя кимна на фермера. Отнякъде долетя протяжен вой на сирена. Ела се отдалечи бързо от пазара. Бауер щеше да дойде. Трябваше да дойде.
	Сутринта се провлече мудно до следобеда. Ела напълни куфар с блузи, пуловери, поли, обувки и чорапи. Събра боите и четките. Защо да не заживеят в Мурнау, подхвърли на Йоханес. Тихото търговско градче им подхождаше повече от града с кресливите му гласове, с ожесточените речи, трошащите се витрини, пожарите, отдавнашните познайници, прогонени в странство или по-лошо. Колкото по-далеч от знамената, лозунгите и шумните митинги, толкова по-добре. Защо им е да слушат ехидните забележки на новоиздигнали се хора? Йоханес се съгласи. Ще се разхождат край езерата; шествията, високоговорителите и новите музеи ще минат и без тях. Щом евреите си тръгват, ще си тръгнат и те.
	Ела се качи на тавана и донесе две картини. В едната ръка държеше бледите коне на Марк — разпокъсани пастелни фигури, четвъртити и застъпващи се. Кубична и същевременно романтична, картината напомняше автора си — със заострени ъгли, ала с меки цветове. Имаше още няколко негови творби. Щеше да вземе всичките. Другата й ръка стискаше брилянтен портрет. През отдавна отминало лято бе наблюдавала как Алексей Явленски рисува възрастен градинар със зачервено лице и щръкнала лимоненожълта коса. На тавана имаше и нейна картина — Алексей и Мариане, излегнати на слънчева поляна. Щеше да донесе и нея.
	— Прекрасна е. — Йоханес взе разпилените коне с диагонални петна в розово, прасковено и златисто.
	— Марк беше гений — подвикна Ела, изкачила до половина стълбите.
	Притеснена в очакване дали Бауер ще дойде, тя запълни времето с подреждане и опаковане. Най-сетне камионът на фермера се зададе с грохот по улицата. Благодарна, Ела го посрещна пред вратата.
	— Ще влезете ли да пийнете чай?
	Щеше да се стъмни след дълги часове.
	Фермерът изключи мотора и се смъкна от високата седалка. Обходи с поглед улицата и високите сгради с градини и входове, украсени с цветни саксии. Макар да бе загрубял и напълнял с годините, Ела видя младия мъж, който гордо им показваше овошките, съпругата, бебето, нивите си.
	— Не съм по чая, госпожице. Ще седна в някоя бирария. Открих къде сте. Ще се върна скоро. Не бойте се, няма да се напия.
	Ела се върна в апартамента. Зачака. Камбаните на съседната църква забиха, възвестявайки вечерната молитва. Шест часа. Светлина като старо злато окъпа стаята. Ела наряза шунка и я подреди в поднос с хляб, домати и зелен лук от сергията на Бауер. Извика Йоханес да се нахранят. Седна на масата с него, ала едва успя да преглътне няколко залъка. Наблюдаваше как светлината бледнее. После изтупа трохите от синята покривка и свали от стените последните картини на Василий, останали й от старите дни — две гравюри, графика и картина с маслени бои. Остави ги върху масичката, където събираха писмата. Зае се да ги опакова, удивена как тя и Йоханес години наред бяха минавали покрай тях, без да се замислят нито колко са ценни, нито каква заплаха представляват.


	Бауер сподели, че се гордее с камиона си. Не всеки фермер можел да си позволи такава машина. Отдалечиха се от заключения склад и излязоха от града в черната нощ, той продължи да се хвали с мотора, шасито и ловко сключената сделка. Седнала отпред до него, Ела се тръскаше мълком и го слушаше, колкото да промърмори одобрително от време на време и да го подтикне да продължава да говори.
	Изпитанието да натоварят картините в камиона бе изцедило силите й. Докато Бауер и Йоханес подреждаха пакетите и ги покриваха с брезент, тя стоеше разтреперана, оглеждаше тъмната тясна улица и се ослушваше с всяка клетка на тялото си да долови звук, издаващ, че са ги разкрили. Шумните митинги, крясъците през рупори, пожарите, грабежите, загадъчно изчезващите хора, оставали далеч от нея през годините, сега се бяха превърнали в истинска и близка опасност. Не заради риска да конфискуват картините, нито заради стойността им, увеличила се многократно през двайсетте и няколко години, откакто се бяха разделили с Василий. Не, за нея залогът бе далеч по-голям.
	Емил Бауер я стрелна с поглед.
	— Успокойте се, госпожице. Товарът е малко височък, но много камиони карат така.
	— Не и на тръгване от неделния пазар.
	— Да, но няма причина да ни спрат за проверка. Не се безпокойте.
	Ала тревогата й не намаля. Бауер бе посочил нова опасност. В напрегнатата политическа обстановка рискуваха да привлекат внимание с претоварения малък камион. Не бяха помислили за това. Тя затвори очи и се заслуша в трополенето на гумите по грапавините на пътя. Опита се да диша в ритъм с равномерното подрусване. Не размерът на товара разкъсваше духа й, а мъчителната й връзка с картините. Да, те не бяха нейни. Бяха на Василий и тя ги бе задържала от злоба. Всеки би я обвинил. Сега обаче тя имаше обществен дълг към картините. Отговорност към самото изкуство, към съзидателния порив на твореца им, към изразения в тях човешки дух.
	Не биваше да забравя и за Йоханес, и за Емил Бауер, които поемаха риск наравно с нея. Беше ги въвлякла в гибелна опасност. Ако СС, Циглер или Гьобелс разберяха какво са направили, щяха да ги заклеймят като болшевики и да ги арестуват. Грозеше ги наказание не само заради опита да спасят презряно от нацистите, „уродливо“ изкуство. Друг стремеж, политически, движеше нацистите — власт, контрол, преданост към една извратена идеология. Партията изискваше подчинение и смазваше всяка съпротива. И най-лошото — полицаите нанасяха непредсказуеми удари, подбираха напосоки жертвите си. Не се знаеше какво може да ги сполети. Изчезваха хора, погубените не бяха само евреи. Ела погледна към Бауер. Ако грабежът излезе наяве, тогава какво?
	Йоханес караше пред тях. Ела се взря в задните фарове на даймлера, напускащи последното предградие, за да свърнат най-сетне по новото шосе край Щарнбергерзее, през Гармиш-Патеркирхен и после на северозапад към Оберамергау.
	— Хубав път — рече тя в опит да се успокои, да отпусне свитото си гърло.
	— Строежът осигури работа на мнозина.
	Бауер се приведе напред и коремът му опря волана.
	Ела погледна отново към фермера. Дали е патриот, симпатизант на нацистите? Правилно ли го е преценила? И от него ли трябва да се страхува? Отвъд прозореца се стелеше житна нива с високи класове, готови за жътва. Протегнеше ли ръка, щеше да си напълни шепата със зърно.
	— Казват, че новите строежи спирали инфлацията — продължи предпазливо Ела.
	— Да, но не съм привърженик на националсоциалистите.
	— Защо?
	— Съпругата ми беше полякиня. Запознахме се, когато работех на пристанището в Гданск. Оженихме се млади и дойдохме тук. Тези отрепки обаче мразят поляците. Копелета! — Обърна се към Ела. — Извинете. Ще внимавам с изразите.
	— Изгубихте съпругата си, нали?
	— Преди година. — Той се прокашля. — Поне децата успяха да отраснат с нея. Дъщеря ми го преживя тежко. Съпругата ми, Аниела, страда много… Чакаше смъртта като избавление.
	— Съжалявам.
	Ела погледна към фермера с превити широки рамене — мъж, влюбил се рано, създал семейство и изгубил без време съпругата си.
	Бауер пак се прокашля.
	— Е, скоро ще разтоварим картините в къщата ви. Засега няма пречки.
	Камионът продължи да громоли упорито напред. Пътниците мълчаха. Тънкият лунен сърп проряза черното небе и рехава светлина озари хълмовете, гъсталаците, падините и спретнатите ниви — монохромни форми, призрачни и разкривени. Къщурки и стопански постройки стояха настрани от пътя, сякаш не одобряваха как е стъпкал земята.
	Очите на Ела натежаха. Житните класове отвъд стъклото клюмаха сънливо и се докосваха, разлюлени от нощния ветрец. Тя си сгъна пуловера и го подпря като възглавница върху прозореца. Облегна глава и в ума й изплуваха стихове на английски, които с Еми бяха учили в клас.
P>
	Вятърът, черна вълна, люшкаше разбунените
	клони на дърветата,
	месецът, призрачен галеон, се носеше по
	морската шир на небосклона.
	Пътят се виеше — сияйно лунно въже,
	подхвърлено към морав пристан.
	Разбойникът препускаше по пътя,
	напред и все напред препускаше,
	докато стигна старата гостилница.
P$
	Ела потрепери. Думите се нижеха нескончаемо в ума й. Пътят пред нея се стелеше като лента, струваше й се, че чува как галопиращият кон на разбойника я гони.
	Бумтенето на мотора замря и Ела се събуди. Емил Бауер бе паркирал камиона зад колата на Йоханес. От другата страна на шосето имаше стара покафеняла гостилница. През отворените прозорци на ниската постройка струеше мътна светлина. Вътре някой пееше с пълно гърло.
	— Трябва да хапнем нещо, Ела. — Йоханес отвори вратата от нейната страна.
	— Съвсем близо сме. Не е ли по-добре да не спираме?
	— В къщата няма нищо за ядене. Минава един, а ни чака и разтоварване.
	Отмаляла от неспокойния сън, Ела се смъкна от седалката. Приглади полата си, прокара пръсти през косата и тръсна глава, за да се разбуди.
	Сгушена на метри от разклонението на север към Мурнау, гостилницата миришеше на вкисната бира и цигарен дим. Край грубите дъсчени стени се редяха половин дузина дълги маси. Място, негостоприемно и свъсено като гостилничаря зад тезгяха. Превили гръб, край масите седяха десетина работници. Пред тях побелял мъж разтягаше акордеон в съпровод с грачещите им пиянски гласове. В далечния ъгъл седяха четирима войници от Гестапо; черепи се зъбеха от яките им, орли и свастики — по ръкавите им.
	Фотография на фюрера, несъмнено заснета от Хофман, висеше над тезгяха. Ела улови погледа на Йоханес и кимна към нея.
	— Откъде ли се е взела тук? — Йоханес събра длани между коленете си.
	Келнерка с лекьосана престилка им донесе бира.
	— От работа се ожаднява. — Бауер хвана халбата с две ръце и отпи на големи глътки.
	Ела успя само да навлажни устни, без да откъсва очи от черните униформи. Погледна многозначително към Йоханес. Не биваше да привличат вниманието на войниците. Трябваше бързо да се махнат оттук.
	Йоханес остана да уреди сметката. Ела излезе и тръгна слепешком към външната тоалетна. Бауер се скри зад камиона и се облекчи върху треволяка край шосето. Вратата на гостилницата се отвори и четиримата гестаповци се изсипаха навън. Първият прекрачил прага — млад русокос мъж, много пиян — тръгна право към Бауер и го халоса с приклада на пушката си.
	— Спри! В името на Отечеството ти забранявам да цапаш новото шосе!
	— Покажи си чучура! — Олюлявайки се, втори войник приближи до тях. — Всичко ли си е на мястото, или си обрязан евреин?
	— Оставете го! — намести се трети. — Чичо ти Дитер пикае тук всеки ден.
	Той си разкопча панталоните и пусна силна струя в канавката до даймлера.
	Бауер си вдигна гащеризона и тръгна към вратата на камиона.
	Офицерът, по-висок от подчинените си, огледа камиона.
	— Какво е това? — Носеше тояжка. Прокара я бавно по каросерията, потупвайки брезента. — Контрабанда?
	— Как не! Помагам на приятелите ми да се преместят в провинцията. — Фермерът заби пети в земята и скръсти ръце пред широката си гръд.
	— Сигурно пренасяш оръжие. — Гласът на офицера прозвуча сухо, безизразно. — Към Швейцария си тръгнал май. Въоръжаваш швейцарците, а? — Прокара длан по брезента, сякаш усеща какво има под него.
	В гъстия мрак Йоханес прекоси шосето откъм гостилницата и се присъедини към групата.
	— Какво има? — усмихна се на офицера.
	— Покажете ни какво сте натоварили в камиона. — Русокосият войник стъпи върху подвижната платформа на каросерията. Офицерът изопна властно рамене. — Развържете брезента — заповяда мрачно, тежко.
	Йоханес погледна към Бауер.
	— Господине, покажете на офицера какво носим. — Той отстъпи от камиона, протегнал дясна ръка, все едно кани гости. — Както обяснихте, със съпругата ми се местим в провинцията.
	За момент Бауер не помръдна. После поклати бавно глава и разхлаби дебелите въжета, придържащи брезента към парапета на каросерията — от едната страна и от другата.
	Йоханес продължи с тон на любезен домакин:
	— Ето, картини от дома ни. Нищо опасно. Нищо незаконно.
	Ела се появи зад Йоханес и го хвана за ръка.
	— Картините са мои, господин офицер. Рисуването ми е хоби. — Гласът й прозвуча кокетно. — Искате ли да ги разгледате? Обичате ли изкуството? Може би ще си купите картина?
	Тримата пияни войници се качиха в каросерията и затършуваха из съдържанието й. Вдигаха пакетите, разкъсваха хартията и се взираха в платната.
	— Тук има само картини.
	— Някои са огромни.
	— Откъде ги имате? — въпросът на офицера прозвуча обвинително.
	— Съпругата ми е художничка — отговори Йоханес. — Това е любимото й занимание. — Обгърна Ела през рамо и я притисна към себе си. — За съжаление не успява да продаде всичко — усмихна се широко и погледна Ела с любящи очи.
	Офицерът насочи фенера си към товара. Лъчът му обходи картините, осветявайки призрачните изображения — пейзажи, натюрморти, абстракции.
	— Не ми изглеждат много добри. Но щом ви харесва да рисувате така, потегляйте с произведенията си. Късно е. Съжаляваме, че ви задържахме.
	Емил Бауер изпъна брезента от двете страни и завърза въжетата.
	— Качвай се в колата, скъпа моя. — Йоханес побутна леко Ела.
	До края на пътуването тя остана в даймлера. Чуваше боботенето на камиона и усещаше светлината на фаровете му върху разтрепераните си рамене. Отново и отново поглеждаше назад, търсейки с поглед друга машина, друг камион. Едва когато Йоханес свърна по тясната уличка край жълтата къща, нощта й се стори достатъчно тъмна и тиха, за да успее да си поеме дълбоко дъх.


	— Искате ли още една чаша?
	Изморена до краен предел, Ела се надяваше фермерът да откаже. Слънцето тъкмо докосваше хоризонта и разтоварването бе изстискало всичките й сили. Ръцете й бяха изтръпнали от тежестта на картините, вече свалени в мазето и подредени покрай стените.
	Йоханес и Емил Бауер бяха сигурни, че инцидентът не е приключил.
	— Ще се върнат — каза фермерът.
	— Няма как да ни намерят. — Ела имаше чувството, че ще заспи седнала. — Не знаят кои сме.
	— Гостилничарят видя всичко.
	Бауер се изправи и се протегна; завъртя рамене и си изпука врата.
	Ела оброни глава върху масата.
	— Тукашен е. Казва се Дитер Йегер. Съжалявам, госпожице. Цялото село знае руската къща — продължи Бауер.
	Ела обърна глава настрани и облегна буза върху плота.
	— Не сме в Мюнхен. Никой няма да се заинтересува от купчина картини. — Беше толкова изморена. — А и кой помни Кандински? Минаха повече от двайсет години.
	— Габриеле. Не е толкова просто — намеси се Йоханес. — Забрави ли Бекман, Ернст и Нолде? Войниците ще докладват какво са видели и Гестапо ще дойде да провери.


	Ела и Йоханес се събудиха с натежали глави и свити сърца. И двамата слязоха в мазето да видят картините със смътната надежда да са изчезнали или поне да са се подредили някак. И двамата недоумяваха къде да дянат всичко — десетките малки творби върху хартия и няколкото големи платна, опънати на дървени рамки, високи по три метра и още по-широки.
	— Сгрешихме. Няма къде да ги скрием — констатира Ела.
	Емил Бауер обаче бе обещал да им помогне. Зачакаха го с тревога. На Йоханес му се стори, че чува двигателя на камиона. Оказа се врящата вода в чайника. Ела се сепна от затръшната врата на кола. Всъщност Йоханес бе захлопнал портата след обиколка на градината за издирване на следи от стъпки и захвърлени угарки.
	Бауер пристигна късно следобед. Имал работа, обясни, да полива, да храни животните. Слезе в избата, скръсти ръце и я обходи с поглед.
	— Какво държите в килера под стълбището?
	— Метли и парцали. — Ела отвори вратата, за да покаже, че тясното помещение не може да побере големите картини.
	Бауер се наведе да погледне.
	— Малките ще се сместят по рафтовете.
	Йоханес се свря в килера и опипом прецени широчината и дълбочината на помещението.
	— Да, големите са проблем. Има възможност обаче да махнем рамките и да навием платната. Как мислиш, Габриеле?
	— Не знам. — Ела се облегна на стената.
	Тежка отговорност наистина. Ами ако платната се скъсат при свалянето на рамките? Рискуват боята да се напука или излющи. Върху екрана на ума й се появи видение. Тя върви из галерията на Херварт Валден към тъмните складове зад залите, където на хладно стояха платна, навити като наденички по полиците. Ела отвори очи и приближи до килера.
	— Ще се поберат ли, ако махнем рамките?
	— Вероятно. — Йоханес разпери ръце да премери отново пространството. — Как мислиш, Бауер?
	— Най-добре госпожицата да прецени.
	— Решавай, Габриеле. Да навием ли платната?
	Ела се разходи още веднъж из складовете на Валден.
	— Да. Но внимателно.
	Тя разстла стар чаршаф по средата на мазето. Бауер и Йоханес се заеха първо с най-голямата картина — Композиция VII. Сложиха я върху пода с боята надолу. Бауер извади пироните и освободи твърдото платно от дървената рамка. Йоханес коленичи до него и с клещи измъкна острите кабарчета, заседнали между гъстите нишки. Затаила дъх, Ела потръпваше при всяко болезнено проскърцване на дървото, сякаш разраняват собствената й плът. Хванали тежкото платно в четирите края, Бауер и Йоханес го пренесоха върху друг чаршаф в съседното помещение. В бледнеещата светлина лишената от скелет картина се отпусна безжизнена, с подвити ръбове.
	Краката на Ела се подкосиха. Тя се облегна на стената. Бауер и Йоханес се заеха с второ платно, после подхванаха трето. Разстилаха освободените картини една върху друга. Приключиха с най-големите, застанаха от двете страни на купчината и я свиха на руло върху чаршафа, сякаш се бореха с неподатлив, втвърден килим. После хванаха краищата на чаршафа и го повлякоха към ниския килер. Запъхтян, с изпъкнали вени по врата, Бауер намести тежкия свитък в тясното пространство. Картините застинаха като мъртвец в покров. Скиците и графиките върху кадастрон заеха етажерките. Най-сетне, запълнили всеки сантиметър, Бауер и Йоханес заключиха вратата.
	— Добре. — Йоханес разтри гръб. — Но ако някой отвори вратата, ще му се разкрият като жените на Синята брада.
	Погледът му спря върху долапа пред отсрещната стена.
	— Господин Бауер, помогнете ми да го избутам пред килера.
	Дървената грамада щеше да застане като страж пред надземната гробница на картините. Запълниха рафтовете с консерви — домати, грах, туршия и шест буркана със сливовия ликьор на Василий, отлежавал двайсет години и придобил пурпурен цвят като свещеническа одежда.
	Бауер запали огън в градината и изгори дървените рамки. Димът от кремираните летви сгъсти нощното небе.


	Какво ще се случи? Как да се подготвят? Да предположим, че открият картините? Животът им ще бъде ли изложен на опасност?
	Вечеряха, измъчвани от въпроси. Заспаха, прехвърляйки сценарии наум.
	Мина ден. Още два. Седмица. И още една. Въздухът захладня. Трепетликите по хълма избухнаха в червени пламъци, поръждавяха, сетне посивяха. Падна слана. Ела обра зелките от градината и ги уви в слама върху пода на избата — допълнение към невинните рафтове с консервирани зеленчуци. Мазето изглеждаше съвсем обикновено; мазе в скромна къща на възрастни хора, безобидни, пестеливи, подготвени за дългите снежни дни. Тънък пласт прах покриваше стъклените буркани.
	В помещението с килера сега имаше и нейни картини — облегнати по стените сред бурканите, бутилките, метлите, парцалите. Дебел свитък чисто платно стоеше в ъгъла редом до триножника й. Някои картини бяха от разцвета й — времето на „Синият ездач“, когато да занесе раницата си на ново място, значеше да предизвика нов начин на виждане, на извличане на същина, изразяване на впечатление. Други бяха по-посредствени — пътища, цветя и хълмове, предназначени за Германското художествено изложение. Нарисувала ги бе в жълтата къща в Мурнау през последните лета — декоративни, неартистични картини. При вида им я прорязваше болка. Все пак бяха много, и това бе важното. През онази нощ войниците от Гестапо не бяха преброили платната. Ела се надяваше да сбъркат нейните картини край стените с далеч по-опасните, скрити зад долапа.


	Потропаха на вратата им в студен дъждовен следобед. Йоханес бе отишъл в селското кафене, за да пие топла лимонада и да чуе политическите коментари по радиото. Имал опасения относно договора, сключен от Хитлер с Белгия — това обясни на Ела. Щял да опита да отсее истината от цензурата и да купи вестници. Обеща да се върне преди мръкване и да донесе от пазара нещо прясно. Ела седеше край масата и нижеше мъниста върху чантичка — везмо със златни и зелени дървета, наподобяващо нейна стара картина. Ударите по вратата я сепнаха. Тя подскочи и разпиля мънистата по пода. Отиде на пръсти до страничното прозорче. Вече си бе създала навик — опряла гръб в стената, успяваше да зърне ивица от пътя покрай хълма над къщата. Никога не използваха входа от задната страна. Само непознати чукаха по залостената врата.
	Под мокрите дървета стоеше огромен черен автомобил със запален двигател. На задната седалка имаше пътник. Дитер. Едва след време Ела осъзна, че моментът е настъпил. Цялото й тяло омекна.
	Тя застана зад затворената врата и се ослуша. Два мъжки гласа — единият тежък и груб, другият по-напевен и изтънчен. Хлопането прозвуча отново — още по-настойчиво. С разтреперана ръка Ела открехна вратата.
	Не позна нито единия, нито другия, изправени пред прага. Мъжете под големите черни чадъри носеха обикновени тъмни костюми с широки ревери и яки без значки.
	— Да? — Ела се подпря на дървената врата.
	— Добър ден. — Мъж на средна възраст, висок, слаб, с права тъмна коса, оредяла над костеливото му чело, поднесе чадъра напред, сякаш да заслони Ела от проливния дъжд.
	— Слава богу! — По-младият, очевидно баварец, я огледа изпитателно — износената рокля, посребрялата коса, остарялото лице.
	— Почитаема госпожо Мюнтер…
	Обръщението стъписа Ела. Почитаема? И откъде знаят името й? Дъхът застина в гърлото й.
	— Да? — рамото й се впи в ръба на вратата.
	— Искаме да ви зададем няколко въпроса относно картините ви. Може ли да влезем?
	Отново възрастният. Образован, берлинчанин, съдейки по акцента. Той събра чадъра и го облегна на стената под заслона на покрива. Пристъпи напред и вклини върха на обувката си между вратата и рамката. Набитият баварец се приведе напред.
	Как да ги остави навън сега?
	— Да, разбира се. Ще запаря чай. — Не тя, някой друг изрече думите с непознат, изтънял глас. — Рядко посрещам гости. — Отвори широко вратата.
	— Няма да пием чай, благодаря. Само ще ви зададем няколко въпроса.
	Мъжете избърсаха мокрите си обувки в изтривалката пред вратата и изтръскаха водата от широките рамене на тъмните костюми.
	— Заповядайте. — Тя им посочи дневната.
	Защо точно сега Йоханес не е тук? Как ще се справи сама?
	По-възрастният мъж спря под сводестата врата и се огледа. Свали шапка, поклони се на Ела и седна на канапето под прозореца. Грижливо остави шапката до себе си. Младият мъж влезе с твърда крачка, мачкайки с обувки дребните мъниста. Сви коляно и си погледна подметката, сякаш нещо се е забило в нея.
	— Какво е това по пода? — попита той.
	Имаше вид на човек, отраснал в околните планини или в съседна ферма.
	Внезапно Ела го позна.
	— Извинете, младежо. Точно преди да дойдете, разсипах чантичката си с мъниста. — Говореше бавно, провлачваше думите мелодично като благодушна старица. В рамките на секунда бе остаряла с десет години. — Напоследък ръцете не ме слушат. Не се безпокойте. После ще ги събера. В чекмеджето имам лепенки, ще излязат лесно измежду дъските… — Сплете ръце и се усмихна. — А сега? Как да ви помогна, господа?
	За щастие бе спряла да си боядисва косата. Отвори скрина, изрисуван от Василий, и извади най-вехтата си жилетка. Метна я върху раменете си и седна на един дървен стол с твърда облегалка срещу мъжете.
	— Колко е мразовито днес! И влажно. Зимата ще дойде скоро.
	Чии думи са това? Чий ведър глас ги изрича? Никога не е умеела да води лековати разговори, а сега бърбори за времето.
	По-възрастният мъж се наведе напред и огледа пейзажите над дивана, стъклописите над масата, портрета на Василий върху триножника в ъгъла. Потри длани и се прокашля.
	Ела продължи да говори, доверила се на чуждия глас да я направлява.
	— Споменахте, че ви интересуват картините ми. Имам доста голяма сбирка. Ще ви предложа добра цена. — Представи си платната, натрупани в мазето. В ушите й отекнаха подигравателните думи на Хофман. Собственият й невъздържан отговор я клъвна с остър клюн. „Внимавай — предупреди се мислено. — Внимавай да не те предизвикат, да изгубиш контрол, да освободиш ястреба, затворен в клетката у теб.“ Приглади полата си. — Радвам се, че дойдохте. В наше време хората предпочитат по-реалистично изкуство. Нещата ми може да ви се сторят старомодни. Но имам почитатели. И рисуването ми доставя удоволствие. Когато мога да си го позволя, разбира се. — Приведе се напред и призна: — Платната и боите са много скъпи, а и вече съм стара… Разбирате ме, сигурна съм. Вие рисувате ли, господа, или сте колекционери?
	Погледна първо към берлинчанина, после към навъсения баварец. В стомаха й запърхаха криле.
	— Госпожице Мюнтер, не ни интересуват вашите картини. Научихме, че познавате художника Василий Кандински. — Берлинчанинът изрече името, сякаш дълго бе репетирал чуждото произношение.
	Дълбоко в нея хищната птица се раздвижи, закопняла за свобода. Прииска й се да уточни — „познавах го някога“. Пое си дълбоко дъх и усмири ястреба. Погледна към портрета върху триножника. В момент на духовитост бе нарисувала пъстроцветен папагал върху рамото на Василий. През смях му беше подсказала, че това е тя. Бди над него като дух пазител.
	Ела преглътна. Кръстоса глезени и се вкопчи в новия си, бавен и напевен глас.
	— О, да, познавах го на младини. Беше ми учител. Сигурно ме е забравил вече. — Някои неща се изричат трудно. Тя се изправи. — Наистина ли не искате чай?
	Берлинчанинът поклати глава и извади тефтерче от вътрешния джоб на сакото си. Погледна я, готов да записва с молив. Ела седна отново с объркана усмивка.
	Мъжете се спогледаха. Баварецът отметна глава назад и скръсти ръце. Берлинчанинът потърка брадичка. Попита по-силно и отчетливо, сякаш се опасяваше, че тя недочува:
	— Поддържате ли връзка с господин Кандински?
	— За бога, не. — Ела си представи мъртвеца в килера; представи си как прокарва длан по покрова. — Чакайте да си спомня… Професор Кандински се върна в Русия през 1914. Той е руснак, господа. Напусна ни, когато започна войната. Да, оттогава не съм виждала професор К.
	Ела си позволи бегла усмивка. Отчасти казваше истината.
	— Не бяхте ли негова любовница? Живели сте като съпрузи. Нали?
	Берлинчанинът прелисти бележника. Всичко ли знае? Или само някои неща? Ела се закашля, скрила уста с длан. Потупа се по гърдите.
	— Знам слуховете. — Сведе очи като смутена старица. Ще успее ли да се изчерви? — Но не са верни. Посещавах лекциите му, да. И участвах в семинарите му. Следвах го, където преподаваше. После се отказах, улегнах. Но нищо лично. Той беше женен, знаете. Живеехме в съседство. В „Швабинг“. Много художници се бяха заселили там. Излезеш ли на улицата, все ще срещнеш приятел. — Берлинчанинът отвори уста да заговори, но Ела продължи невъзмутимо: — Романс? Не, опасявам се. Да сме живели заедно? Не, не. На младини организирахме празненства. Често се проточваха до зори. Но явно не го познавате. Той не би направил нищо неприлично. Беше истински благородник. А и с Аня Чимякина, съпругата му, бяхме приятелки. Е, бях увлечена по професор К., признавам. Доста привлекателен мъж. Любовник обаче? За бога, поласкана съм, но не, не… — Поклати глава с усмивка. Носеше се по вятъра с разперени криле, уловила топлото въздушно течение.
	Берлинчанинът сключи вежди. Пишеше бавно в тефтера. Моливът стържеше по грубата хартия. Баварецът приближи до вратата, погледна навън, върна се на мястото си до прозореца и се облегна на стената. Екип ли бяха? Обикалят страната и разпитват хората. Или за пръв път работят заедно? Ела приведе рамене и сплете пръсти върху корема си.
	— Знаете вероятно, че Василий Кандински се е върнал в Германия. Знаете, че е живял във Ваймар. Не отричайте. Очакваме да ни съдействате.
	Берлинчанинът вдигна поглед от тефтера като човек, несигурен какво ще му продиктуват нататък.
	— Ваймар… — Ела замълча, сякаш е позабравила, че в центъра на държавата Германия има такъв град. — Не… Съжалявам, но не следя новините. А и средствата не ми позволяват да купувам картини. — Тя опря показалец о бузата си. — Професор К. е знаменит художник. Творбите му се търсят. Чух, че са много скъпи. И необичайни. Тук, в къщата, имам няколко негови неща. Искате ли да ги видите?
	Половинчатата истина понякога е полезна. Берлинчанинът захлопна тефтера.
	— Имате творби на Василий Кандински?
	— Да, ето тук! — Тя посочи охотно. Изправи се и приближи до масата. — Нарича се… Хм… Както и да е. Рисува се върху стъкло. Учехме как се прави. Беше хоби на много момичета. Професор К. ни даваше своите рисунки. — Пресегна се и взе един от стъклописите. Вдигна го пред очите си с протегната ръка. — Това е стар занаят. Най-много харесвах рисунките на свети Георги. Да ги сваля ли, ако искате да ги разгледате отблизо?
	Баварецът я последва в трапезарията с властна крачка. Взе стъклописа от ръката й.
	— Свети Георги и змеят, господине.
	Изопнал рамене под прав ъгъл, той занесе стъклописа на началника си.
	— А картините на Кандински? Къде са?
	Берлинчанинът зададе въпроса с глух, монотонен глас.
	Безброй истини се разлетяха из стаята. На Ела й се прииска да се сниши, да закрие глава с длани. Овладя се. Скръсти ръце.
	— Сигурно във Ваймар, щом казвате, че сега живее там.
	Някак си бе развила умение да чува избирателно. Постара се гласът й да прозвучи услужливо, да се включи в триото, разнищващо загадка. Младият мъж се намръщи. Берлинчанинът продължи неотстъпно като поток, подкопаващ скала.
	— Госпожице Мюнтер, не ни подценявайте. — Гласът му се изостри. Устните му се разтеглиха в тънка усмивка. — Имате няколко негови картини. Покажете ни ги.
	Хрумна й още по-добра идея.
	— Портретът в ъгъла. Виждате ли го? _Аз_ го нарисувах. Професор К. нямаше папагал, разбира се. — Ела застана до триножника и продължи: — Не съм се справила отлично. Той беше много, много по-красив. Картината не го представя в пълния му блясък.
	Имаше чувството, че в нея се е вселила друга, съвсем различна жена. Кога се е научила да си сменя кожата? В кого се е превърнала?
	Мъжът прибра тефтера във вътрешния джоб на сакото.
	— Госпожице Мюнтер, ще ви попитам пак. Притежавате ли картини на руския комунист Василий Кандински?
	Той взе шапката, опипа филцовата периферия, остави я отново върху канапето.
	Комунист? Василий се интересуваше от политика горе-долу колкото и шапката на берлинчанина.
	— Нещо на господин Кандински ли искате да купите? Сбъркали сте мястото, опасявам се. Нямам негови творби за продан, ако това имате предвид.
	Навярно говореше с гласа на Еми. Или на някогашната си приятелка Олга. Или на Фани, ако Фани Денглер някога се бе озовавала в подобно положение.
	— Госпожице Мюнтер, уведомявам ви, че Василий Кандински е враг на националсоциалистите. Той е комунист. Буржоазен дегенерат, заплаха за Третия райх. В името на държавната сигурност настоявам да ми отговорите.
	Е, той бе превключил на техния език. Не поток, а водовъртеж. Фани обаче не би се поддала. Ела се засмя.
	— Дегенерат ли? Опазил ме свети Георги! Не говорите сериозно, нали?
	Тя приближи до трапезната маса и се засмя. Фани не би отстъпила пред никого.
	Берлинчанинът кимна на бавареца.
	— А другите картини?
	Баварецът обиколи дневната с широки крачки.
	— На тази пише „Габриеле Мюнтер“. И на тази. И тук. Всичките са подписани от госпожата.
	Ела вирна брадичка. Глупци. Да бе поискала, лесно щеше да изпише името си над простичкото „Кандински“ на Василий. Преди той да продължи напред, между картините им имаше сходство. По стените обаче наистина бяха окачени нейни картини. Художничката се казваше Габриеле Мюнтер и тя не бе под заплаха. Баварецът провери отново всеки подпис. Ела стоеше неподвижна със скръстени ръце. Мълчеше. Проговореше ли със своя глас, щеше да разруши представата, градена грижливо вече половин час.
	Берлинчанинът се изправи. Беше подценила ръста му. Извисен над нея, той намести възела на вратовръзката си и я погледна право в очите:
	— Госпожице Мюнтер, работя с пълномощието на извънреден закон. По заповед на Гьобелс с колегата ми прочистваме Германия от разрушителни елементи, преносители на болшевишката отрова. Ако притежавате картини на Василий Кандински, предайте ни ги и ще ви оставим да си нижете мънистата. Установим ли обаче, че укривате картини на държавен враг, ви грози сериозна опасност. — Замълча. — Давам ви последна възможност да кажете истината. — Повдигна вежди. — Или и вие сте комунистка? — Извади тефтерчето от джоба си и го прелисти, сякаш нещо вътре я изобличаваше. — Живели сте в Мюнхен по време на бунта на Баварската социалистическа република. — Вдигна глава и я прониза с поглед. — Бяхте ли член на Комунистическата партия?
	Невъзмутима, Ела отказа да схване въпроса. Примигна объркана. Щом любопитният гостенин иска да научи всичко за нея, тя — или Фани, Еми, който и да е — няма какво да крие. Само скритото най-дълбоко. Очите й се насочиха към тавана.
	— Да видим… — Наложи си да отпусне тяло, да издуе корем, да превие рамене. О, старичка е вече, несъмнено. — Кога беше това? Не съм от най-паметливите.
	Би ли се присламчила към комунистите толкова безмозъчна жена? Той безспорно ще си даде сметка.
	Берлинчанинът извиси глас, сякаш крещеше на тълпа.
	— В Мюнхен ли живеехте между ноември 1918 и май 1919? — Острите черти на вълчето му лице се изопнаха. Затвори тефтера, прибра го пак във вътрешния джоб на сакото, сключи ръцете си зад гърба и широките му рамене се издуха. — Бяхте ли член на Комунистическата партия в Мюнхен през 1919?
	Ела усети как ястребът пърха неспокойно и надига глава. Прииска й се да клъвне мъжа, да му кресне да я остави на мира, да напусне къщата й, да се махне оттук. „Брой — рече си тя — брой бързо. Едно-две-три-четири-пет. Дишай.“ Хищникът се укроти.
	— Извинете, млади човече. Не чух името ви…
	— Отговорете на въпроса. Знаем също, че баща ви е избягал в Америка.
	Истината щеше да помогне. Ела усмири птицата.
	— Татко ли? За бога… Да, но се е върнал, преди да се родя, нали? Беше зъболекар в Дюселдорф. Сигурно не знаете. — Тя заопипва копчетата на жилетката; усети как баща й я люлее в крепкия си скут. — Колкото до комунистите, не съм наясно какво точно искат. Не питайте мен. Толкова крясъци за нищо. Дори не чета вестници. Чудно защо повдигате въпроса. — Придърпа ръкавите на жилетката. — За Мюнхен… Е, през войната бях в Скандинавия. Тук бяха тежки времена. — Вдигна поглед. — В Дания успявах да си купя месо. Рядко, но все пак… И риба, разбира се. Да, през 1919 все още бях в Копенхаген. Живеех при приятелка. Ще ви кажа името й, ако държите. В Германия се върнах чак след 1921. Гостувах на сестра ми и семейството й. В Берлин. През двайсетте боледувах дълго. — Безобидна жена, простовата. Кой би се усъмнил? — В Мюнхен съм живяла, разбира се. Но не преди 1930. Проверете регистрационния архив. Ще видите. — Тя си пое дълбоко дъх. — Иска ми се съпругът ми да беше тук. По-добре помни дати и изобщо всичко…
	— Съпругът ви?
	— Да. Йоханес Айхнер. Скоро ще си дойде. Изчакайте го, ако имате време… Та докъде бях стигнала? Да, до 1927-а — помня годината. Запознахме се на едно новогодишно празненство. Тогава може би се води 1928-а? Във всеки случай бях в Берлин. Вие сте оттам, предполагам?
	— Не разполагаме със сведения да сте се омъжвали за човек с подобно име.
	Мъжът изглеждаше отвратен, все едно ще се изплюе.
	— Беше скромна сватба. Без церемонии. Не е държавно събитие… Но защо сте ме проучвали? Само за да купите няколко картини?
	Двамата агенти се спогледаха. По-младият издаде гърлен звук, все едно се дави. Берлинчанинът изкрещя:
	— Комунисти ли сте с господин Айхнер?
	— Не, за бога. Казах ви вече. Как изобщо сте си го наумили? Леле, каква бъркотия. — Тя замълча, за да му даде време да размисли. — О, започвам да разбирам. Искате да вземете картините ми безплатно! Да ви ги дам!
	Тя сложи ръце върху хълбоците на Фани. Каква дързост! Присви устни и вирна глава.
	Берлинчанинът кимна на бавареца — отново самата любезност, олицетворение на самообладанието.
	— Госпожо Мюнтер. Налага се колегата ми да претърси къщата ви. Молим за извинение. Вероятно ще остави безпорядък след себе си.
	— Какво търсите? Само кажете какво искате и ще ви го донеса. Не е нужно да се създава бъркотия.
	Тя се изправи, готова да услужи на господата.
	— Искаме картините на Василий Кандински и смятаме, че са в къщата ви.
	— Млади човече, нали ви показах какво имам? — Обърна се към берлинчанина. — Рисунките върху стъкло не се продават. Нищо не разбирам…
	Гласът й се извиси, затрепери от оскърбление. Зли езици са разпространили срамни слухове за нея. А сега младежът ще тършува из вещите й. Не е прилично. Недопустимо е. Стой в ума на Фани, мисли като Фани. Позволиш ли на Ела да се намеси, изгубена си…
	— Стъклописите не ни интересуват. — Берлинчанинът кимна на подчинения си да действа. Даде знак на Ела да седне.
	Тя се уви плътно в жилетката. Проследи с поглед как баварецът излиза от дневната. Набитите му бедра издуваха крачолите на панталона. Сигурно за пръв път обличаше костюм. Несъмнено бе отрасъл в гащеризон.
	Ела го чу как отмества леглото от стената, отваря чекмеджета, рови из роклите по закачалките в гардероба. Берлинчанинът седеше върху канапето и въртеше шапката си в ръце.
	Младият мъж се премести в музикалната стая, после в кухнята, във втората спалня. Скоро щеше да приключи с горния етаж. Тя и Йоханес не бяха нито богати, нито вещомани. В тази част на къщата имаше само картини на Габриеле Мюнтер, окачени на видно място по стените. Долу обаче не беше така.
	Берлинчанинът и баварецът се спуснаха по стълбите. Баварецът забеляза сините коне на Василий да препускат срещу него и ги посочи на началника си. Чудатите жребци, галопиращи по хълм с цветя и фолклорни мотиви, не заинтригува берлинчанина. Той подвикна на Ела:
	— Кандински ли е изрисувал стълбището?
	— Да. Както казах, бяхме приятели. Мнозина мои приятели бяха художници. Забавляваха се да украсяват къщата ми. — Тя заслиза бавно по стълбите, вкопчена в парапета. — Не виждам смисъл да пребоядисвам.
	— Да, очарователно.
	Баварецът влезе в мазето.
	— Ето! Мисля, че ги открихме! Берлинчанинът се помая в сумрачното антре пред избата. Небето отвън тъмнееше, дъждът се сипеше неумолимо.
	— Донеси фенер! — заповяда той.
	Баварецът излезе през ниската врата. Берлинчанинът затананика, барабанейки с пръсти по бедрото си. Ела застана до него.
	— Надявам се да намерите нещо по вкуса ви — рече му. — Има най-различни картини. Богат избор. Ах, спомени, спомени… — Гърлото й се сви. Берлинчанинът я погледна. Тя му се усмихна. — Да, сигурно ще си харесате нещо.
	Баварецът се върна, мокър до кости. Берлинчанинът взе фенера, включи го и насочи лъча първо към тавана, после към пода. Не бързаше, задържаше кехлибарения кръг върху всеки предмет. Покрай трите стени — десетки платна, разперени като хартиено ветрило. До четвъртата — долап с консерви, заобиколен от кутии с туби боя, буркани с четки, кадастрон, навито платно. Берлинчанинът клекна пред картините и ги заоглежда една по една. Дървета — златни и зелени. Селце с църква под перести облаци. Лавандулови планини зад кафяви бараки. Кръгъл жълт плод върху поднос. Жена, седнала пред прозорец. Градска улица. Пасище с крави. Застинало русокосо момиче в червена рокля държи кукла. Редица магазини край селска улица. Крива лампа върху маса, осеяна с повехнали цветя. Портрет на жена. Четирима души в лодка. Къщи по планински склон. Куп играчки. Синьо езеро. Снежен пейзаж. Гробище. Жена, вглъбена в книга. Плешив мъж, седнал до маса. Плевня. Жълтата къща през зимата. Жълтата къща през лятото. Ваза с цветя. Книга върху маса. Мебелирана стая. Път. Всички с подпис „Габриеле Мюнтер“. Берлинчанинът се изправи.
	— Вие ли сте рисували всички тези картини?
	— Ами, да. Искате ли нещо по-специално? Вече не рисувам портрети. Пазех няколко от Копенхаген, но май съм ги изгубила. Казах ви, нямам нищо от професор Кандински, ако не броим малките стъкла със свети Георги. Не са за продан. — Упорито следваше сценария, че са клиенти. Няма да я сплашат с думата „комунизъм“. — Нищо ли не ви хареса? Искате ли да ви покажа кои са ми особено любими?
	— Госпожице Мюнтер. — Берлинчанинът замълча. Подхвана отново: — Госпожо Айхнер, създадохме ви достатъчно грижи. — Погледна към бавареца и му даде знак да го последва.
	Тръгна към антрето.
	— О, не бързайте толкова. — Ела улови берлинчанина под ръка и го насочи към стълбите. — Нека ви почерпя с нещичко. Няма значение, че не купувате. Искате ли да опитате сливовия ми ликьор? Ще ви стопли в дъжда. Заповядайте в гостната, настанете се удобно.
	Берлинчанинът и баварецът се спогледаха.
	— С радост ще приемем.
	Заизкачваха се по стълбите.
	Ела влезе в избата. Точно пред килера бяха подредени бурканите със сливи във водка. Тя взе най-отдалечения от вградената врата и се заслуша в тихото съскане на бавареца горе.
	— Онзи руснак я е оправял дванайсет години. Как й е щукнало, че никой няма да разбере? Глупава крава.
	Ела прехапа разтрепераните си устни.
	— Готово, господа! — подвикна тя. — Идвам с домашния ликьор. Ще ви хареса! После ще ви изпратя.
	Тя стисна парапета и бавно изкачи стълбите. Конете на Василий я носеха в галоп, все по-нависоко и по-нависоко.

	* * *

	Дългата черна кола се отдалечи по пътя и изчезна от поглед. Ела се облегна тежко на вратата. Усети, че ще припадне. Хлъзна се бавно към пода. Сълзите се лееха по лицето й, сърцето й туптеше трескаво. Няколко минути лежа, свита до вратата. Беше ли отминал моментът, от който се страхуваха? Наистина ли нацистите бяха дошли пред прага й, бяха се опитали да я сплашат, а тя ги бе надвила? Тя, сама?
	Заслуша се в трополенето на дъжда по покрива, в тишината отвън. Не чу нищо застрашително, вдигна се на колене и започна да събира нападалите по пода мъниста. Стигна до другия край на стаята, хвана се за ръкохватката на дивана и се изправи полека. Изсипа мънистата в една купичка и тръгна сковано към кухнята да си запари чай. Водата в чайника се разплиска в такт с треперещата й ръка.
	Никога в живота си Ела не бе впрягала ума и решимостта си до краен предел, никога не бе посрещала препятствие толкова храбро, никога не бе управлявала себе си с такова умение. Бе открила в сърцето си упорит дух, надхвърлящ наклонностите и привичките й. Любовта изисква да се надскочиш. Обичаш ли дълбоко някого — или нещо — заменяш себе си с по-важно стремление. Ако ти провърви в любовта, никога не съжаляваш за загубата.
	По-късно, седнала до масата с чаша чай, тя се усмихна. Добре изигра представлението си. Щеше да разкаже всичко на Йоханес. Засега картините бяха в безопасност. Грешно бе сметнала, че те не значат нищо за нея. Познаваше ги от раждането им и ги обичаше. И ги беше спасила.


>	Пета част
>>
C>
#	Галерия
#	„Път през многоцветен октомври“, 1959
#	Габриеле Мюнтер
#	Маслени бои върху платно
#	20х14½
#	Художествен музей в Милуоки
#	Дарение от госпожа Хари Линди Брадли

	Грейнал в основни и съставни цветове, нанесени на едри петна и форми, пейзажът, изглежда, изобразява лъкатушен път към далечни планини. Пътят се състои от груби хоризонтални правоъгълници — червени, розови и виолетови, опасали полегат хълм. Ние също вървим по него; нищо не ни спира, както някога, да придружим пътника. Дърветата осигуряват заслон, ласкав и ведър. Те самите са съставени от любопитни форми и цветови съчетания. Едното — навярно бряст — се издига на концентрични вълни от червено и зелено, сякаш уловено в момента на октомврийската промяна.
	Цветните петна заслужават особено внимание. Вместо да изобразяват реалистично селския път, обемните цветни форми наподобяват изрезки от хартия или фрагменти от изрисувано стъкло, от модерен витраж. Художничката явно се чувства освободена от всякаква отговорност към буквалната истина и се впуска изцяло в играта на зрителното си въображение.
	Пример за картина, изпълнена с радост, „Път през многоцветен октомври“ е израз на дългия творчески път, изминат от тази забележителна жена.
@	Й. Айхнер
C$


>>	Дванайсета глава
>>	Изглед от планината

	_Мурнау, зимата на 1957_
	Крясъци на сиви гъски — закъснели пътници към юга — огласят небето. Ела си ги представя как кацат полека в италианска долина, закътана от Алпите, топло място край вода. Не вижда птиците, но ги чува високо над тавана от облаци. Тихо им пожелава бърз летеж. Наметнала вълнен шал, тя е облакътена върху масата в трапезарията с гръб към Йоханес. Той седи на дивана до стената с жълти тапети; кръстосал е тънките си крака и повдигнатото му коляно крепи тежка книга, в която се е вглъбил. Ела знае, че я е препрочитал неведнъж. История на китайския порцелан. Някога разучавал подробно темата — така й обясни — не бивало да забравя енциклопедичните си знания. Тя разбира нежеланието му да забрави наученото. Въпрос на гордост, отказ да остави съкровената си същност да изтлее, както прасците се смаляват с възрастта.
	Продължава да чете тихо зад нея, докато тя разглежда писмата върху масата. Има какво да се желае от пощенската система. Всеки, добрал се до нечий адрес, изпраща писма, годни само за отпадък. После идва необходимостта да отговаряш. Най-често я загърбваш.
	Ела сортира писмата на две купчини — една за нея, една за Йоханес. Нейната е по-голяма. Тя взема напосоки плик и с твърдия му край събира в нови форми трохите от препечени филийки по покривката. Забелязва, че е изобразила Млечния път; с длан разпилява галактиките из пространството. Разделя своята купчина на две; избутва в най-далечния ъгъл на масата писмата, които ще останат непрочетени. После ще отвори онези, чийто външен вид не я смущава. От време на време отпива глътка от горещата вода с лимон. Разлиства страница или разрязва плик. Канят я да посети откриване на нова изложба. Тя захвърля писмото на пода.
	След войната посещаваше изложбите, организирани от Йоханес. Скоро обаче спря да ходи. Вместо да изразяват някогашната й страст, картините изглеждаха дружелюбни, сърдечни, разговорливи. Не като нея. Не като никого от познатите й. Всъщност вече не посещава никакви галерии със съвременно изкуство. Миналата година бе забелязала, пред картините й не спират хора. Няма значение. Тя също не събираше сили да ги погледне. Радваше се, че никой не разпознава художничката на пренебрегнатите платна.
	Едно писмо е изпратено от американските роднини — винаги съвестни по отношение на кореспонденцията. Смятат я за знаменитост и се хвалят с нея пред приятелите си. През военните години изпращаха консервирана риба и сушен грах. Пакетите никога не стигаха, дори когато й ги доставяха, а тя знаеше, че не получава повечето. С Йоханес не гладуваха, ала едва не полудяха, когато войниците минаха през селото и разграбиха лехите им с картофи и ряпа. Щяха да умрат от глад, ако Емил Бауер не бе донесъл чувалче пащърнак и няколко зелки. Той също изглеждаше отслабнал и посивял, но поне му бяха позволили да остане във фермата и да събира урожай за Райха. Сетне се заточиха месеци вцепеняващ студ. Ела и Йоханес покриваха прозорците с одеяла и седяха сгушени върху дивана, навлечени с всичките си дрехи. Трепереха през тъмните дни и тъмните нощи. Годините на войната бяха черни и страшни. Ела знае, че никога вече няма да вижда света както някога.
	Писмата я връщат в настоящето. Има писмо от братовчедката в Сейнт Луис, Мисури. Съвсем смътно си спомня лицето й, но има снимка в чекмеджето. Ще прочете писмото и ще я погледне. Писмото в розов плик е изпратено от Фридел. Ела привдига кокалест хълбок и плъзва писмото върху седалката на стола. Заделя го за по-късно. Еми й липсва. Починала е преди години и дори Фридел е поостаряла. Племенницата й обаче съобщава новини за младото поколение. Ела няма представа как да обсъжда с тях любовните им връзки и окрилението им да градят свой живот. Ала се радва на писмата от Фридел — единствената й връзка със света, който е напуснала безвъзвратно.
	Тя вдига глава и вижда колко бързо пада снегът. В миг я обзема тревога за гъските и надежда да не изгубят посоката. Напомня си мислено да си сложи ботушите, шала и ръкавиците; да вземе бастуна и скиорската щека с шипове на върха. Смята да излезе, за да снима гробището зад старата барокова църква, където никога не е влизала за молитва, защото няма влечение към подобни неща. Често обаче се разхожда из двора и спира пред паметните плочи с имената на войниците от Мурнау, загинали през 1943-та и 1944-та. Помни всеки Феликс, Ото, Петер, Дитер, Франц, Гюнтер. Представя си ги как лежат в руската степ или из Полша, Югославия и други далечни земи, докато тя, старицата, чете имената им в църковната градина. Млади момчета, загинали далеч от дома, а тя е още тук и отброява годините една по една. Така е добре — да се сбогува бавно и тихо с нещата.
	Веднъж влезе в къщата на свещеника, който им беше продал — на нея и на Йоханес — място за погребение зад църквата. Както тях, той бе преживял войната в Мурнау. Според Ела обаче е бил сътрудник на нацистите.
	— Не забравяй, че провежда литургии в лагера.
	— Дано. Повечето офицери са поляци, някой трябва да се грижи за тях.
	— Имаме късмет, че са наблизо. Съюзниците няма да бомбардират лагера, значи сме в безопасност.
	— Винаги виждаш пристан сред бурята.
	Когато седнаха пред писалището на свещеника обаче, Ела сведе очи и остави Йоханес да говори и да се разплаща. Не очаква да се срещне отново със свещеника, но иска да заснеме гробното място, за да го разглежда от време на време. Решила е да го снима във всеки сезон, та по-лесно да си представят бъдещето. Още не го е снимала в сив и снежен ден като днешния, но е сигурна, че ще види как е надвиснало над склона и бавно се свлича към долината. Склонът и долината ще изглеждат чисто бели, поне за неопитното око. Но за да ги нарисува, ще й трябват синьо, жълто и дори черно за дълбочината на бялото и дебнещата сянка. Във всеки случай отдавна е спряла да рисува външния изглед на нещата. Днес само ще заснеме мястото, където ще прекара следващия си живот.
	По склона ще има и дървета. Днес вероятно натежалите от сняг клони ще бъдат бели с черни ивици, а не обратното. Би нарисувала бяло дърво, очертано с черна линия. Чудно защо не го е направила. Бяло дърво в черен контур на фона на оранжево небе — прекрасна представа! Тя се вижда като такова дърво; целият свят пламти над главата й. Предишния път дърветата в гробището бяха златисти, сякаш докоснати от Мидас; жълтите листенца трептяха, улавяха слънцето и намигаха като искрящи очи. Жълтите дървета и хълмът образуваха златен тунел за вятъра, изсмукваха го към долината и на нея й се прииска да разтвори теме, та хладният ветрец да облъхне мозъка и душата й. През лятото бризът щеше да охлажда телата им — нейното и на Йоханес — полегнали един до друг. От трийсет години бяха заедно. Само трийсет. Не бяха млади любовници, бяха спътници в живота. И нещо повече.
	Дори с гръб към него, Ела усеща, че той е в стаята с нея. Очаква с нетърпение да бъде близо до Йоханес в смъртта. Колкото до младежките години, никога не го е разпитвала за миналото му. Той също не любопитства за нейния Василий и за времето след това.
	Ела почти е приключила с писмата. В последното прочита, че я канят да се качи на подиума по време на тържествена церемония. Вбесена е. Да се разхожда по сцената като забавна актриса? Как го е допуснал Йоханес? Тя се обръща назад, изпепелява го с поглед, издава гърлени звуци. Негодуванието й го откъсва от книгата. Направила е предостатъчно. Отказва да се съгласи. Обяснява на Йоханес, че няма да участва в зрелища, и ако им трябва цирково пони, да потърсят друго. Не понася да я зяпат. За речи и дума не може да става. Несъмнено я разбира.
	Йоханес вдига глава от книгата.
	— Нормално е да искат да те уважат, Габриеле.
	Той обръща страницата.
	— Аз обаче не искам.
	Тя разкъсва плика, в който е пристигнало писмото. Йоханес пъха палец между листовете и затваря книгата. Изрича с най-многострадалния си глас:
	— Разбирам те. Но ти направи нещо велико, Ела. Не говоря само за доктор Рьотел и музея. Според кмета дарението ти е историческо за града. Нормално е да организират тържество. Очаквах го всъщност.
	Той отваря книгата с въздишка. Тя смачква гневно писмото и го захвърля на пода. Скръства ръце.
	— Не знам за какво велико нещо говориш. Скоро ще умра, Йоханес. Какво щеше да се случи с картините тогава? Няма да участвам в никакви церемонии и толкова.
	— Не се канеше да умираш. И дори да беше станало, аз щях да постъпя другояче. Бих дал картините на музея „Ленбах“. — Йоханес отбелязва страницата и оставя книгата върху ниската масичка. — Искат единствено да седнеш на подиума и да им позволиш да ти благодарят.
	— Знаеш колко мразя да ме гледат!
	Ела скръства още по-упорито ръце.
	— Габриеле, не е чак толкова ужасно. Ще седиш, ще се усмихваш, някой ще произнесе реч, друг ще ти поднесе цветя. Вероятно ще има вечеря и вино. На мен би ми било приятно.
	Йоханес се изправя и свива колене едно по едно, за да ги раздвижи.
	— Не се усмихвам по поръчка.
	Ела подритва смачканото писмо с върха на чехъла си.
	— Добре. Но може да изглеждаш доволна. Красива си, когато си доволна от нещо. — Йоханес си сваля очилата за четене, сгъва ги внимателно и ги прибира в горния джоб на сакото. — Наистина трябва да си щастлива. Градските съветници са ти благодарни. Аз се гордея с теб. Всички те наричат героиня.
	— Глупости. Преувеличения. Всъщност дължат благодарност на теб.
	Ъгълчетата на устните й са извити надолу, както ги харесва. Когато се взира в огледалото, винаги ги присвива така.
	— Картините са твои, Ела. Това е истината.
	— Чети, Йоханес! — Навежда се и вдига писмото от пода въпреки възраженията на вдървения й гръб. — Кметът и Рьотел ще държат реч. Ще бъде непоносимо. Няма да знам накъде да гледам.
	Изглажда смачкания лист върху синята покривка. Йоханес застава до нея. Слага длани върху раменете й и докосва меката й коса с устни. Навежда се и обляга брадичка върху темето й. Сутринта не се е обръснал — нещо необичайно. Каза на Ела, че днес е във ваканция. Това значи, че ще се избръсне чак преди вечеря. Изкъпал се е обаче и е облякъл чиста риза; носи и вратовръзка, макар да не възнамерява да излиза от къщата. Ще опреснява връзката си с китайския порцелан.
	— Заслужаваш уважение. Не се съпротивлявай. Недей да се измъчваш. — Стисва леко раменете й. — Ето какво предлагам. Купи си нова рокля. Защо не? Позабавлявай се. Може и аз да се поглезя с нова вратовръзка.
	— Да си купя рокля! Йоханес, какви ги говориш! — Ела надига глас и отдръпва рамене от ръцете му. — Няма рокли за осемдесетгодишни. Съвсем безформена съм. Косата ми е побеляла. Едвам ходя!
	— Глупости. Вчера ходи два пъти до селото. Не можех да те стигна. Косата ти е прекрасна, като водопад от млечна коприна. Не бих искал да изглежда другояче. — Йоханес я целува отново по темето и се връща на дивана. Взема книгата. — Да отидем в събота с колата до Мюнхен. Ще разгледаме магазините по Резиденцщрасе. Ще хапнем в ресторант.
	Ела мълчи гневно, върти лимона в чашата.
	— Имаш време да решиш. Помисли си. Тържеството ще ти помогне да се сбогуваш с онази част от живота си. Време е, нали разбираш, Габриеле? Време за отмора. Ще се сбогуваме и после заедно ще си полегнем кротко в църковния двор. Какво ще кажеш?
	Ела не продума. Не се бои от тъмнината — онази непрогледна тъмнина, за която разговарят понякога. Не се бои от смъртта. Ала мъжете с техните речи са явен знак, че вече е призрак. Не иска да седи сред тях. Те ще говорят само за миналото, каква е била и какво е направила някога. Била. Правила. Тогава. Тя вижда, че всяка част от нея вече е раздробена и захвърлена в тъмен килер. Колко свои аз е оставила в прашни мазета? Сменяла си е кожата като змия. Веднъж бе намерила змийска кожа. Разстла я върху дървен рафт. Тя се разпадна и я изметоха. Късчета от нея също стоят по рафтове, висят по стени, събират прах в музеите. Всичко е отминало.
	Колкото до младостта, от старите снимки я гледа лице, чиито чувства не помни като свои. Ако животът е натрупване на събития и преживявания, купчина, която от раждането се издига към небето, всичко отдолу несъмнено изгнива както обелките от плодове и зеленчуци в дъното на кофата за тор в градината. „Не само след смъртта се превръщаме в прах — мисли си тя. — Младостта ни също гние. И кой е способен да вярва в рая? Какво става с онези аз, които сме обитавали? Навярно сме земна кора от напластени същности, както по прерязан от шосе скат се редуват варовик и гранит на тежки слитъци, вкаменени късове време. Тор или скала, кое от двете?“ Тя не знае.
	Снегът е спрял. Тя става от масата и си облича палтото. Ще вземе фотоапарата и ще заснеме побелялата поляна до скалата. Ще си представя бъдещето — единственото сигурно бъдеще.

	* * *

	Навън въздухът е неподвижен и мокър. Няма никого. В тишината се чуват само шушнещите й стъпки по тясната лъкатушна пътека към града. Доволна е, че взе бастуна и щеката, че Йоханес настоя да ги вземе. Дланите й, пъхнати в ръкавици, са заети да ги стискат. Носи фотоапарата в раница на гърба; има и носна кърпичка, и малко пари, ако реши да си купи кафе. „Откакто тръгнах по планините — мисли си — разнасям раници из планините. Не — поправя се — откакто с Еми заминахме за Америка след смъртта на мама.“ Двете бяха гледали родео в Колорадо. Еми криеше очи с ръка, уплашена, че животното ще премаже с копита подскачащия върху гърба му ездач. Ела, макар все още да се свенеше да говори, изглеждаше по-смела от нея; ликуваше, че каубоят се задържа върху седлото, предизвиква коня да го събори. Тогава си помисли, че би й харесало да е каубойка. Американската дума я кара да се разсмее с глас. Тя спира. Изчаква глупавият смях да стихне, за да не се хлъзне по снега. Е, в крайна сметка се бе оказало, че не е толкова особена.
	Пътеката е снежнобяла, неотъпкана от краката на съседите. Ела си спомня с удоволствие времето, когато почти нямаше съседи. Сега обаче по хълма са изникнали ниски и широки къщи със задни дворове. Тя не знае кой живее в тях. Вероятно семейства с деца. Вижда играчки пред вратите, малки велосипеди, а през лятото децата понякога играят футбол привечер. Никога не се е представяла на никого, ала подозира, че Йоханес се познава с тях. Нищо чудно и да е ритал топка с децата.
	Напомня си да върви внимателно; стъпва, сякаш рисува с крака — шарка от обувка, обувка, бастун и щека. Пише по снега с Морзова азбука — черта, черта, точка, точка. На кого би изпратила послание от високия хълм? Мисълта я смущава. Спира отново. Писмото е виновно, глупавата покана да седи и да я зяпат. Трябва да се отърве от пристягането в гърдите, което това писмо й причинява.
	По паважа на шосето вече може да държи бастуна и щеката в една ръка, а другата да топли в джоба. Ако имаше повече сняг, би издълбала в преспите подмолен град. Една стъпка за Градския съвет, втора — за гарата. Хрумва й обаче, че няма опит да гради. Животът й по-скоро е изтриване — разчистване на стари правила и свеждане до съществени принципи. И складиране. Спасяване. Точно това я тревожи сега. Тя наистина го бе спасила, скривайки нещата, които ще подари. Ала можеше ли да има по-добро бъдеще за тях, отколкото в ръцете на пресметливите оратори, на градските благодетели, чакащи я да умре? Въпросите й помагат да се почувства по-добре. Тя е като чайник, знае го; олеква й, когато свисти и пръска, освобождава парата, сгъстена в мозъка й. А може и да задържи картините. Защо не? След всички усилия да ги изнесе от Мюнхен и да ги скрие на сигурно място. Е, има отговор и на този въпрос, разбира се.
	Небето е нашарено в бяло и сиво. Дано не я застигне снежна буря. Ала няма вятър, значи има време. Двоуми се дали да се върне в къщата, но си спомня малкото кафене точно под църквата. Стане ли й студено, ще се подслони там, дори ще хапне нещо. Понякога нощем сънува, че е гладна, а масата е отрупана с вкуснотии — щука в сметанов сос, апетитна салата с краставици, хрупкави картофки, печен лук. Събужда се и разбира, че не може да си представи да сложи в уста подобно нещо. Препича си филийка и дори не успява да я дояде. Любимото й питие е гореща вода с лимон.
	Улицата се изкачва по полегат склон. Ела върви по-бавно. Вдясно каменни стъпала водят до тясната пътека към дома на свещеника. Тя стига до църквата, отваря портата и тръгва наляво покрай старата каменна постройка с внушителна и студена фасада. Йоханес й е казвал, че вътре църквата е великолепно украсена; тръбите на органа са издялани ръчно от лъскаво златисто дърво; позлатени светци бдят над олтара; дарохранителниците и потирите са изковани от ренесансови майстори от бижутерската гилдия. Някой ден може да влезе, ако реши. Не сега. Свива покрай задната стена и поема право към мястото си за сетен покой.
	Пусто е и това й харесва. Представя си, че двамата с Йоханес ще се радват да не ги виждат дълго. Ако питат нея, би почивала през вечността сама. От време на време просто ще се обръща да погледне към Йоханес. Представи си как размества изтлялата си тежест в ковчега. Ковчегът ще се нацепи, разбира се, ще се пропука. Частици от нея ще потънат в земята. И това я устройва.
	Днес мястото е прекрасно — цялото черно, бяло и сиво. Земята и небето са блеснала, вечна твърд. Тя харесва бяло-черните дни — като снимките, преди да станат цветни. Очите й са по-силни в такава светлина, зрението — по-остро. Надгробните плочи се издигат над снега като тема и вариации — правоъгълни форми, големи и малки, с ъгли, загладени от времето, или не още. Над тях се шири долината, забулена от плътен тъмен облак.
	Ела оставя бастуна и щеката на пътеката между гробовете. Ще лежи тук, точно под пътеката, все едно е на последния ред в предната част на театър. Изгледът е красив. Смъква ремъците на раницата и я оставя. Някой вече е разчистил пъртина в снега. Едва ли е свещеникът, който им бе продал мястото. Не си го представя да размахва лопата. Извади фотоапарата. Ще трябва сигурно да свали ръкавиците, за да нагласи обектива, фотоапаратът обаче я познава и лещите се завъртат охотно. Има много хубав фотоапарат — „Лайка 3“ със светкавица. Пише се Leica IIIf Red Dial ST. He знае какво значат буквите и цифрите. Запомнила ги е, за да парира любопитните, дръзнали да я попитат какъв фотоапарат използва. Рядко задават втори въпрос. Оставят я на мира.
	Тя заснема десетина кадъра; завърта леко обектива и дълбочината на полето ту откроява отсрещната планина, ту я хвърля като сянка върху гробището. Хрумва й да попита Йоханес от коя страна предпочита да лежи. Сигурно ще поиска дясната. Непременно трябва да повдигне въпроса. Обикаля мястото от всички страни. Иска да го види от различни ъгли. Няма да може да се озърта, когато я сложат под земята. Важно е да си напълни главата с картини за по-късно.
	Оглежда онези, които вече са й съседи на хълма. Има цели семейства; баби, дядовци, майка, бащи и дори бебета. Повечето са двойки — като нея и Йоханес, макар навярно не точно като тях. Малцина лежат сами. Разбираемо е. Колкото и да си представя, че почива сама, ще я радва мисълта Йоханес да е наблизо. Все пак съседите не са прекалено много. Ще има достатъчно място да се изляга, достатъчно време да размишлява.
	Черният облак, препречил безкрайното небе, се вплътнява и уголемява. Мразовит вятър нахлува от долината. Ела вдига кожената яка на палтото и си придърпва вълнената шапка ниско над ушите. Трябва да тръгва, ала не иска да се разделя с мястото. Не е успяла да попие деня надълбоко, та да предотврати забравата. Снимките ще й помогнат все пак да опознае мястото в този сиво-бял ден. Снимките спират времето; когато ги разглежда по-късно, ще знае къде е била и къде ще бъде.
	Прибира фотоапарата в раницата и я слага на гръб. Взема бастуна и щеката в една ръка; слага първо едната ръкавица, после другата. Поема по обратния път. Минава край къщата на свещеника и край гаража, където веднъж бе видяла пет пилета да кълват прашния под. Студено й е. Дано да усети глад, та да влезе в кафенето. Иска да седне, да се стопли.
	Идвала е често тук, но винаги с Йоханес. Собственикът е дебел, плешив мъж с бяла престилка. Дъщеря му има голям белег от изгаряне върху лицето. Ела отваря тежката врата и оставя щеката в ъгъла на тясното преддверие; бастунът обаче взема със себе си в салона с масите. Помещението е сумрачно и старо, с масивна дървена ламперия и прозорци с цветни стъкла; ромбовете — червени, сини и зелени с черен контур — пропускат съвсем малко светлина. Отначало Ела застава на входа. Не вижда добре. Изглежда е сама в помещението. Краката й отмаляват, духът я напуска. Трябва да седне, ала не успява да прекрачи напред. Усеща как хлътва и се смалява като размекната пряспа. Не пада нито напред, нито назад. Свлича се надолу; краката й се сгъват бавно под нея. Преди да докосне пода, жена я хваща под мишницата.
	— Госпожо Мюнтер, добре ли сте?
	Ела не може да отговори. Успява обаче да се изправи, подпряна върху ръката на жената. Настаняват я в кресло с висока облегалка. Дебел мъж с бяла престилка й задава въпрос. Кимва му. Би желала чаша чай. Чаят се появява, горещ и силен в кафяв чайник. Някой сипва мляко и захар в чашата й, макар да би го предпочела черен, както го пие вкъщи. После, когато чаят е поизстинал и е изпила половин чаша, тя съумява да се огледа. Разбира къде е. Момичето с белега е до нея, дебелият мъж й долива чашата. Не е в гробището, в кафенето е. Хората знаят името й и не казват, че живее в „къщата на курвата“.

	* * *

	Да се намери рокля все пак не се оказа толкова трудно. Всъщност костюм — сиво-синя пола и сако, подчертаващо сините нюанси на сивите й очи. Момичето препоръча риза в по-светлосин оттенък. Еми би харесала полата, макар че не би й подхождала. Дори като малка, тя бе по-закръглена. Олга — също. А по-късно — още по-закръглена. За щастие Фридел не прилича на майка си в това отношение. В други — да. Предпазлива и внимателна е като нея. „По онова време не си купувахме дрехите от магазин — спомня си Ела. — Ходехме на шивач и избирахме платове. Невинаги се одобрявахме в ушитата дреха. Но беше твърде късно.“ Прииска й се да покаже костюма на Еми; да го облече и да се завърти, за да изтъкне качествата му. Да се почувства млада отново. Еми обаче — единствената, която би си я спомнила като момиче — си бе отишла.
	Йоханес одобрява костюма. Докато плаща на продавачката, обяснява какво удоволствие е да купуваш дрехи за красива жена. Девойката се усмихва. Сигурно мисли, че Ела му е съпруга. Навярно смята за очарователно възрастните хора да се държат за ръка, да се целуват и да се преструват, че се намират за привлекателни. Ела забелязва, че Йоханес не споменава цвета. „Синьото е най-хубавият цвят — повтаряше Василий — духовен цвят, цвят на истината.“ Дори когато бе влюбена в него, Ела не го разбираше. За нея истината нямаше цвят. Истината бе нещо почувствано. Известно време истината и болката бяха едно и също. Това чувство бе продължило твърде дълго.
	През първите години Василий се възхищаваше и на очите й, макар да не бяха в любимия му оттенък. Кой би се досетил, ако не тя? По-късно, разбира се, той бе спрял да й говори красиви думи. А сега. Е, не го е виждала от четирийсет години. Ела си представя как казва на мъжете върху подиума: „Той е мъртъв от тринайсет години“. Бил е на години, когато е починал. Не толкова стар, колкото нея, но достатъчно стар, за да умре. Тя се радва, че не го е виждала остарял. В спомените й той винаги ще остане силен и строен, с черна — черна коса. Предпочита тази картина. Сбогуваха се в Стокхолм. Тя настоя да се снимат. Снимката, мислеше си тогава, ще покаже ясно, че са съпрузи, семейство във всеки смисъл, освен в един. Докара го против волята му във фотографското ателие. И той не изглеждаше щастлив на снимката. Приличаше на мъж, изпуснал влака. Или на мъж, който не иска да се жени. За нея. Тя беше в грозно палто и шапка, и обичайната присвита надолу уста. Когато разгледа снимката после, още преди той да я напусне за последен път, Ела разбра, че е допуснала грешка. Прибра я в едно чекмедже и никога не го отвори. Оттогава нито веднъж не е поглеждала снимката. Не знае какво е направил той със своята.
	И защо го съживява сега по обратния път към дома? Новият й костюм е на задната седалка; колата ги отдалечава от Мюнхен. Чувства се по-способна да погребва, отколкото да разравя гробове. Не би го казала на Йоханес. Ще я посъветва да не се измъчва ненужно. Правилно. Има ли необходимо мъчение? Ела се пита дали вътрешният й глас се е пошегувал. После решава, че не е.
	Какво ли ще си мислят зяпачите, докато тя седи на подиума? Някои вероятно я познават; знаят за „Руската къща“ и какво е ставало там. По-скоро са си представяли какво става там. Безкрайни празненства и всякакъв разврат. Не са си представяли работа до късно нощем, нито философски спорове за синтези, за същността на битието и душата, за духовния син цвят. Така всъщност прекарваха времето си. Онези хора не са способни да си представят подобни разговори. Нито че някои празненства са по-добри от други. Когато картините бяха нови, цялото село ги одумваше с жестокост, тесногръдие и злоба. Поне така предполага тя. Възможно е да греши. Знае, че невинаги е искрена пред себе си. Понякога си спестява истината.
	А сега, когато седне на подиума, ще я нарекат „героиня“. Не разбира какъв смисъл влагат в думата. Как другояче би могла да постъпи? Героизъм ли е да спасиш собствената си плът и кръв от гибел? В дните, отминали прекалено отдавна, та хората на сцената да ги помнят, той бе нейният любим, скъп Василий. Сега принадлежи на всички други. И това не я изпълва с горчивина.
	Йоханес й помага да закопчае перлите, които й бе подарил през втората или третата им година заедно. Тя приглажда коса и си гълта корема, преди да се обърне към огледалото. Дори като момиче не беше кой знае каква гледка. Дребна, твърде обикновена. Сега обаче лицето срещу нея е истински ужас. Съсухрено, с набраздени бузи. Героиня. Нищо подобно. Йоханес допуска сериозна грешка. С живота я свързва единствено нишката между нея и картините, които ще подари. Всъщност лешоядите от музея вече ги притежават. Ала тази нощ — след речите и прочее — нишката ще се скъса. Картините няма да са нейни в никакъв смисъл. Ще изчезне ли тогава?
	Тя се разделя с най-добрата част от себе си. Не може да вини Йоханес. Той я убеди, вярно е. Но честно казано, не се нуждаеше от уверения, че дните им бързо намаляват.
	— Да направим дарение, Габриеле — настоя той. — По-добре да ги дадеш, отколкото някой просто да ги вземе, когато си отидем. — Като мародери на гробове, помисли си тя.
	Съгласи се да ги даде.
	Йоханес ги откарва рано до „Ленбах“. Ела знае, че й е нужно време да се подготви за атаката на доброжелателите. Ала когато минават по каменната пътека в двора и покрай големия красив фонтан, Ела усеща слабост. Не си носи бастуна. Краката й сякаш ги няма. Тя се вкопчва в Йоханес. Иска само да стигне до сцената, да седне и толкова.
	В претъпканата зала вижда десетки познати от света на изкуството — предимно собственици на галерии и съпругите им. Разчита на Йоханес да я пази от тях, както го е правил винаги. Ала той спира и протяга ръка на мъж, чието лице й е смътно познато. Мъж, когото тя иска да си спомни. Мъжът се покланя, сплел длани зад гърба, после я целува по бузите. Отдръпва се и Ела се сеща кой е. Смалил се е, оплешивял е и лицето му червенее, обрамчено от бели бакенбарди. Но очите му са същите — добри очи. И усмивката е същата. Той е господин Бауер, не го е забравила. Не е възможно, нали? Вечер си го спомня често, представя си го как седи до нея през онази дълга и тъмна нощ. Как откарва безценния й товар към място, където има надежда за спасение.
	— Почитаема госпожо Мюнтер — казва той и Ела си спомня, че нацистът я бе нарекъл така. — Изглеждате добре.
	И точно тогава, за пръв път от кой знае кога, тя наистина усеща, че е добре. Усеща се щастлива.
	— Радвам се да ви видя, господин Бауер — отговаря. — Много се радвам.
	После Йоханес я повежда към подиума. Там я чакат неколцина мъже. Тя не познава кмета, но се здрависва с него и кимва свенливо. Не го поглежда в очите. Срещала се е с доктор Рьотел от музея — договаряха преместването на картините. В дома си на Котмюлерщрасе тя често си го е представяла като пират, усмихнат самодоволно при вида на съкровището, паднало само в ръцете му. Сега обаче му подава ръка. Не успява да се усмихне. Благодарна му е, че я придружава до мястото, където най-сетне може да седне.
	Речите не са дълги, макар да са три, не две. Кметът говори как от цял век Мюнхен е притегателен център за хората на изкуството. Благодарение на дарението от Габриеле Мюнтер градът ще получи международно признание. Ела го поправя мислено. Мюнхен се появява върху картата на изкуството едва преди шейсет години. През 1896-а, когато Василий идва тук. Ранните мюнхенски майстори — Щук и Ленбах — е, някой би ги нарекъл художници. Ела седи на подиума, свела глава.
	После друг мъж се представя като председател на директорския борд на музея. Говори за световния принос на „Синият ездач“ — „смело творческо движение“. Обръща се към Ела и махва с дебела ръка. „Пред лицето на опасността — казва — тя храбро спасява творбите на «майсторите на абстрактното изкуство.»“ Чертите на Ела застиват в маска. Кой е този дебелак в зелен баварски елек със сребърни копчета? Бюргер. Какво знае за абстрактното изкуство? За агонията да забравяш фигурите, да търсиш същността на съставните им части и да ги освобождаваш от разпознаваеми форми. Не че тя го постигна изцяло. Ала беше там, когато Василий успя. Баварският дръвник не знае нищо.
	Накрая доктор Рьотел посочи щедростта на Габриеле Мюнтер и значимия й принос за музея „Ленбах“. Тя изтърпява хиперболите — наричат я патриот, защитник на изкуството, опълчил се на унищожителите му. Иска й се докторът да млъкне. Иска да се прибере вкъщи, да си легне и да си спомня.
	Главата й жужи и звънти. Струва й се, че в ума й цвърчат щурци. Разсеяна от стържещите им стенания, не успява да следи мисълта на доктора. Той споменава и Йоханес. Ела чува думите „съкровище“, „героиня“ и „спасителка“. Само тя знае каква цена е платила. Дала е собственото си сърце. И все пак е разбирала, че спасявайки него, е спасила себе си.
	Най-сетне идват цветята. Тя кимва на жената в баварска носия, която й ги поднася. Ела си представя как лежи в ковчега под китка гладиоли. Йоханес я хваща под ръка. Помага й да се изправи. През цялото време изглежда е седял до нея. Аплодисментите се чуват отдалеч. Шум на невидимо море, чийто дъх не усеща, ала долавя бученето му. Хората, станали на крака, усмихнатите им лица и удрящите се една в друга длани са загадка — вибрации на неведом инструмент. Все пак успява да се усмихне и да се поклони. Сърцето й се разширява, главата й се замайва, разплаква се. Сега наистина може да си отиде, мисли си, да изтлее в този изблик на радост. Бездната я чака. Би се спуснала в нея, отнасяйки завинаги със себе си този момент.
	Йоханес й помага да слезе по стълбите и да мине през музейните зали, където са окачени картините на Василий, последната частица от него, която е спасила и запазила и вече не й принадлежи. Вижда ги — села и овални куполи, пътища и политнали сини коне, вълни и линии, и форми без име, музика от цвят и образ. Вижда дълбокото синьо и наситеното червено. Светлините в залата разпиляват късчета цвят, завихрят ги и тя има чувството, че танцува. Знае обаче, че се държи за Йоханес, а той стои неподвижно. Разплаква се отново, първо със сърце, после с очи. Това са нейни картини и тя им е дала живот. Ще живеят, когато нея я няма.
	Сега ще се прибере с Йоханес в жълтата къща. Той бе стоял до нея и щеше да остане до края. И отвъд края. Йоханес бе усетил по-ясно от нея, че тежестта на миналото й я смазва. Ала картините вече наистина не са нейни. Чувства се лека, почти прозрачна. Освободена от тях, ще успее да се изкачи до върха на хълма. Хладният ветрец ще развява косата й, тя ще се вслушва в тишината на планинските скатове и ще навлезе в недрата им, танцувайки с цяло сърце, завинаги.
