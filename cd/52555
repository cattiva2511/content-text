	По времето, когато бях малък, да си леко пълен, се смяташе за признак на добро здраве и безгрижно щастие. Духовният пример, който по това време ме вдъхновяваше с добротата и обществената си съвест, беше брат Тък от телевизионния сериал „Робин Худ“. Той беше дебел, мъдър и весел. Ето на такъв монах исках да подражавам.
	В днешно време от всички ни се очаква да сме слаби и сериозни. Започнах да се поддавам на загриженост за големината на коремчето ми, когато една вечер в храма в Пърт една китайка се приближи и посегна да го потърка за късмет! Затова направих някои проучвания.
	Открих, че когато човек е щастлив, особено когато се смее, кръвоносните съдове значително се разширяват. А когато е нещастен и разтревожен, те се свиват.
	Това обяснява толкова много неща.
	По мои наблюдения повечето от пълните възрастни хора са весели и добродушни като Дядо Коледа. Може би защото се смеят толкова лесно и често, мислех си аз, кръвоносните им съдове се разширяват като магистрала, така че всичкият лош холестерол и „лепкавата слуз“ преминават без проблеми. А понеже нещастните имат по-тесни кръвоносни съдове, които лесно се задръстват, умират млади. Остават само щастливите. Така че всички вие, които сте с наднормено тегло като автора на книгата, старайте се да се смеете много. Ефектът върху артериите може да ви спаси живота!


	В интервю на рождения си ден известният американски комик Джордж Бърнс бил попитан за начина му на живот:
	— Джордж, ти си на повече от деветдесет, а продължаваш да стоиш до късно в нощните клубове, изпиваш порядъчно количество скоч, пушиш пура след пура и ядеш мазни храни. Не се ли тревожиш за здравето си?
	— Ни най-малко — отговорил Джордж. — Жена ми винаги се тревожеше за здравето ми и начина ми на живот и затова почина преди много години!
