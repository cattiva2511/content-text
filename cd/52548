	Един от първите обитатели на манастира беше Патрик. Той беше духовен човек без семейство и постоянен адрес. Пътуваше от един манастир до друг, от една духовна общност към следващата. Беше от онези, които странстват от храм на храм. И така, той отседна в манастира в ранните години, за да помогне в тежката физическа работа при изграждането на основните съоръжения.
	Патрик нямаше нито къща, нито спестявания. Единственото ценно нещо, което притежаваше, беше великолепен мотор „Харли Дейвидсън“, от който беше много доволен. Моторът му позволяваше да пътешества из Австралия и да се наслаждава на свободата на човек, необвързан с друго човешко същество или място.
	Той ми писа, за да ми разкаже за преживяването си в голям търговски център в Сидни. След като паркирал мотора, той отишъл да купи няколко неща и после се върнал. За голям свой ужас видял, че паркингът е празен. Някой бил откраднал неговия „Харли“!
	Скъпият мотор бе единственото ценно нещо, което притежаваше. Тази машина му даваше свободата да скита където пожелае. Ето че някакъв подлец го бил взел. Сега си нямал нищо.
	Патрик беше слушал будисткото учение достатъчно дълго, за да знае смисъла на привързването. Той си спомнил съвета на Буда:
C>
	С всичко, което е мое, всичко любимо и приятно, един ден ще бъда разделен.
C$
	И така, той приел загубата, разсъждавайки в този дух: „Е, какво да се прави. Рано или късно трябва да се откажем от всичко. Няма смисъл да страдам заради нещо, което не мога да променя. Толкова страхотно си изкарах, докато обикалях из широкия свят с моя «Харли». Сега се надявам, че и новият му собственик ще изпита същото удоволствие“.
	Той бил страшно доволен, че крадецът му отнел мотора, но не и вътрешния мир. Бил преминал успешно трудното изпитание на пускането, на освобождаването.
	Когато си тръгвал, за да се качи в обществения транспорт, усмихвайки се при мисълта за духовното си постижение, изведнъж осъзнал, че е на погрешния етаж на паркинга!
	Слязъл по стълбите до другото ниво и там видял своя „Харли“, който, така да се каже, му се усмихвал насреща. Патрик не само преминал теста с пускането, но и все още си имал мотор. Бил спечелил двойна победа.
	Браво, Патрик.
