	По-късно по време на пътуването ми из Северна Америка ми казаха откъде най-вероятно са дошли онези кучешки изпражнения. Някакъв досетлив бизнесмен трупал богатство, като учел домашни любимци, чиито собственици живеят в апартаменти, да се изхождат навън.
	Всеки, който е имал кученце в къщата си, знае какъв проблем е да го накараш да спре да се изхожда на скъпия килим. Въпросният бизнесмен давал гаранция, че за три дни може да обучи всяко куче да ходи до тоалетна само навън. Използвал позитивно насърчение.
	Той или негов служител извеждал кучето на улицата, до някое дърво или в малка градина, и го изчаквал да се изходи. Тогава започвал да скача и вика от радост, да прави победоносни жестове, да танцува жига и да пее нещо весело. Понякога дори правел циганско колело. Изобщо не жалел сили, за да покаже какъв празник и екстаз е това, че кучето се е изакало. И резултатът бил налице! Кучето усещало, че е направило някого много, много щастлив. За три дни то се научавало да се изхожда само навън. Ето какво въздействие оказва позитивното насърчение дори върху животните.
	След време обаче кучешкият учител си навлякъл големи неприятности. Случвало се някои от клиентите му да си седят кротко на дивана с кучето и да гледат мач. Когато отборът им отбележел невероятен тъчдаун или гол, те започвали да скачат от радост, да правят победоносни жестове, да танцуват или да пеят нещо весело! И познайте какво правело кучето?
