	Една вечер ми позвъни възрастна жена, много разстроена. Каза ми, че същия ден излъгала съпруга си за първи път, откакто се оженили преди 40 години. Жената се чувстваше ужасно.
	Съпругът й Дон получил инфаркт и бил настанен в болница. Спешно се нуждаел от байпас, но трябвало да укрепне, преди да го оперират.
	В стаята му имало още трима пациенти, които също чакали за байпас. Дон се сприятелил с лежащия на съседното легло Джак, и то дотолкова, че когато жена му го посетила една вечер, Дон я попитал как е Джак след операцията, която му били направили сутринта.
	— О, Джак е добре — отговорила жена му. — Възстановява се в интензивното.
	За нещастие, истината била друга. Жената на Дон преди малко срещнала опечалените близки на Джак във фоайето на болницата. Разбрала, че Джак е починал. Но не била в състояние да каже на съпруга си, че новият му приятел е починал при същата операция, която предстояла и на него самия на следващия ден. Затова го излъгала.
	Дон преживя на косъм своята операция. В продължение на три дни той се бори за живота си и накрая успя. Често си мисля, че ако жена му беше казала истината, тази допълнителна доза тревога вероятно щеше да го накара да се предаде. Лъжата му беше спасила живота.
	Затова казвам на последователите си, че има случаи, в които е позволено да се лъже. Но само веднъж на 40 години!
