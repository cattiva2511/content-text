	Много хора имат свой албум. В него те съхраняват спомени за най-щастливите моменти в живота си. Например снимка, на която играят като деца на плажа. Или снимка от завършването, на която са с гордите си родители. Със сигурност има много снимки от сватбата, уловили любовта им в един от върховите й моменти. И снимки от почивки.
	В албума си обаче никога няма да откриете запечатани нещастните мигове в живота ви. Няма снимка, на която стоите пред кабинета на директора в училище. Нито пък как усилено учите среднощ за изпит. Не познавам човек, който държи в албума си снимка от своя развод, от престоя си в болница, от уличното задръстване на път за работа в понеделник сутринта! Такива потискащи снимки никога не попадат в албума на който и да е човек.
	Въпреки това има един друг албум, който съхраняваме в главата си и който наричаме памет. В този албум сме включили толкова много негативни фотографии. Ще откриете безброй кадри от обидни спорове, от случаи, когато ужасно са ви разочаровали, както и някои монтажи от ситуации, в които са се отнесли зле с вас. В този албум снимките на щастливите моменти са изненадващо малко.
	Това е лудост!
	Затова хайде да направим чистка на албума в главата си. Да изтрием невдъхновяващите моменти. Да ги изхвърлим. Мястото им не е в този албум. Заместете ги със същия тип снимки, които държите в истинския си албум. Поставете в него щастливите мигове, когато сте се сдобрили с партньора си, моментите, в които сте се срещнали с истинска доброта, когато облаците са се разкъсали и слънцето е засияло с необикновена красота. Пазете тези снимки в паметта си. И когато имате малко свободно време, ще откриете, че разгръщате страниците на албума с усмивка, а понякога и със смях.
