	Веднъж, по време на пътуване из Северна Америка, където водих обучение, използвах следната вдъхновяваща метафора:
	_Когато стъпите в кучешко лайно, не бързайте да се ядосвате и да го чистите от подметката си. Усмихнете се и го отнесете вкъщи. Там можете да го остържете под ябълката в градината. На следващата година ще има повече ябълки и те ще са много по-сочни и сладки. Трябва обаче да помните, че когато впиете зъби в онази вкусна ябълка, всъщност ядете кучешкото лайно! То просто се е трансформирало в сочна, сладка ябълка._
	Същото е и когато преживявате житейска криза: то е като да стъпите в кучешко лайно. Но вместо да се поддавате на гнева, огорчението или депресията, отнесете я вкъщи и я заровете в сърцето си. Това ще ви направи по-мъдри и състрадателни. Само помнете: Кой е източникът на тази сочна мъдрост и сладка обич? Това са просто гадостите на живота, претърпели трансформация. Няколко часа след като споделих този безценен съвет, отбихме от магистралата да отдъхнем и се случи така, че стъпих в истинско кучешко лайно. Шофьорът, който беше чул моята брилянтна метафора, отказа да ме пусне в колата, докато не остържа от сандалите си и най-малките остатъци от кучешките изпражнения. Той се отнесе с пълно пренебрежение към моето сравнение. Това е проблемът на много хора днес. Те живеят в апартаменти, откъснати от природата, и нямат градина, в която да трансформират лайното в плод.
