	Тревожността означава да гледаш към бъдещето и да си представяш как всички неща тръгват на зле. Тази излишна загриженост е когнитивно заболяване с епидемични размери в нашия модерен свят.
	Противоотровата е да гледате към бъдещето и да си представяте как всичко тръгва на добре. Това действително увеличава вероятността за успех. Така прибавяте надежда, а не негативност към бъдещето си. Затова не се тревожете. Бъдете оптимисти!


	Много отдавна един мъдър, но неортодоксален духовен водач учел, че на този свят съществуват само два вида религии:
	1. Религии, които приспособяват истината така, че да съответства на вярата им.
	2. Религии, които приспособяват вярата си така, че да съответства на истината.
	Той бил последовател на втория тип религия, винаги готов да изостави даден принцип или ритуал, колкото и високо ценен да бил, ако установените факти не го подкрепяли.
	Сред традиционалистите винаги се намирали негови врагове. Скоро те открили начин да го унищожат.
	Той изнасял толкова много беседи, че неприятелите му събрали твърдения, които той бил изказал, представили ги извън контекста и го обвинили в ерес. На процеса той бил признат за виновен и наказанието било смърт!
	Когато съобщили присъдата за смъртното наказание, духовният водач казал с въздишка:
	— Ах, колко жалко! Тъкмо планирах да науча съпругата на Негово Благородие съдията на проста форма на медитация, за да не спори с него никога повече. А сега няма да мога да я науча да отстъпва. Колко жалко!
	— Нима ви е известен метод на медитация, който може да накара съпругата ми да спре да спори с мен? — попитал заинтригувано съдията.
	— Известни са ми всякакви видове медитация, Ваше Благородие — отговорил той.
	— Хммм — замислил се съдията. — Добре. Ще отложа екзекуцията ви за 12 месеца, за да научите съпругата ми да не спори с мен. Но ако след една година тя е все така склонна да ми възразява, аз лично ще присъствам на екзекуцията ви. Съдът се разпуска.
	Когато духовният водач напуснал съда, свободен за 12 месеца, учениците му го попитали какъв е този въздействащ метод на медитация, който може да накара жените да спрат да спорят със съпрузите си.
	— Не знам — отговорил духовният водач. — Още не съм открил такъв метод, но може и да успея! Така или иначе, знае ли човек какво ще се случи за една година? Съпругата на съдията може да умре и това ще й попречи да спори с него — ха-ха! Или пък може аз да умра от естествена смърт. Няма значение, сега разполагам с дванайсет месеца свобода. Помнете какво казват: „Не се тревожи, бъди оптимист!“.
