	Не знам защо, но изглежда, будистките монаси и монахини са способни да влияят върху играта на вероятностите, което може би е причината да не ни е позволено да играем хазарт.


	Една известна будистка монахиня тъкмо била приключила медитативен ритрийт във Великобритания и спряла за обяд по пътя към летище Хийтроу. Ресторантът, който избрали, бил свързан с пъб, така че трябвало да прекосят бара, за да влязат в помещението за хранене. След обяда жената, която шофирала, решила да се отърве от няколко английски монети в машината за покер в бара. Тя тъкмо била пъхнала монета от две лири, когато будистката монахиня минала покрай нея.
	— Вие имате добра карма, сестро. Дръпнете ръчката — казала жената.
	В момент на разсеяност будистката монахиня дръпнала ръчката. Колелата се завъртели и едно по едно спрели.
	Джакпот! Зазвънели камбанки и засвяткали светлини, докато от машината започнали да се сипят хиляди лири, които падали в простата роба на монахинята.
	Онемели, редовните клиенти на кръчмата седели и гледали вторачено. Барманът започнал да звъни с едно звънче. После съобщил на смаяната монахиня, че според отдавнашна традиция, който спечели джакпота, трябва да почерпи по питие всички в бара!
	Ето как за първи път от 2500 години, откакто Буда медитирал на тази земя, една будистка монахиня черпила с уиски, джин с тоник и бира десетки доволни клиенти на един бар.


	Колкото до собствената ми комарджийска история, преди няколко години един мой ученик ме помоли да благословя новия магазин на негов приятел. Грешката ми беше, че не попитах какъв е магазинът.
	Когато рано сутринта пристигнах в търговския комплекс за церемонията, открих, че това е щанд за продаване на един-единствен продукт — лотарийни билети! Беше прекалено късно да се измъкна от извършването на ритуала, затова благослових лотарийния щанд със същата жар, с която бих благословил клиника.
	След година-две четях неделния вестник, когато видях статия за същия този лотариен щанд, озаглавена „Най-късметлийският лотариен магазин в Австралия“. И къде е този магазин? Няма да ви кажа. Освен това няма да благославям повече лотарийни магазини!
