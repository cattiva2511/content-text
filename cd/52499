	Как изтривате лошите спомени от миналото?
	Една сутрин преди много години в Тайланд, докато се връщахме от обиколка за събиране на милостиня, Аджан Ча вдигна от земята пръчка и попита:
	— Колко тежи тази пръчка?
	Преди някой да е отговорил, той хвърли пръчката в храстите и каза:
	— Пръчката тежи само когато я държиш. Изхвърлиш ли я, тежестта изчезва.
	Използвах същия принцип и предложих на моите ученици да извършим „церемония с пръчка“. Написвате на лист всички неприятни, лоши спомени, за които се сещате. Намирате пръчка и в единия й край навивате листа, като го закрепяте с ластик или тиксо. После отивате в усамотено място в гората, хващате пръчката в ръка и си представяте тежестта на всички онези лоши спомени. Когато сте готови, с цялата сила, на която сте способни, хвърляте пръчката възможно най-далеко!
	За да се освободите от лошите спомени, първо трябва да ги осъзнаете. Нужно е да бъдат честно извикани в паметта. Ето защо ги записваме на хартия. После е необходим физически акт, церемония, която да даде тласък на освобождаването. Просто да си кажем: „Сега ще изоставя всичко това“, няма да свърши работа. Навиването на листа на пръчката, отиването в гората с намерението да се освободите от лошите спомени, усещането на тежестта на пръчката в ръката и след това моментът на освобождение, когато я запратите възможно най-далече — всички тези стъпки усилват намерението. Правят го по-въздействащо. Резултатът е налице. Натиснали сте бутона за изтриване.
	Впоследствие някой се оплака, че съм отговорен, задето разни хора замърсявали гората. Поощрявал съм екологичен вандализъм! Ето защо коригирах стратегията по следния начин:
	Запишете на лист хартия всички лоши спомени. Нужно е да ги извадите на повърхността, преди да ги заличите. Този път обаче използвайте специален тип хартия, най-подходящия материал за смърдящи спомени. Напишете ги на руло тоалетна хартия. Когато приключите с писането, отидете в банята, хвърлете хартията с вонящото й съдържание в тоалетната и пуснете водата!
