	Разказват се много истории за хора, оцелели при цунамито от 2004 година. Една от тях е за добротата, спасила живота на мъж от Шри Ланка.
	Всяка сутрин мъжът отивал до брега на лагуната, свързана с океана, за да храни рибите с къшеи хляб. Един ден се появил голям крокодил. Крокодилите в Шри Ланка са много опасни. Те, както е известно, са човекоядни.
	Без да се изплаши, мъжът хвърлил няколко филии хляб на крокодила. Той ги погълнал и отплувал.
	От този ден крокодилът идвал всяка сутрин, за да си получи закуската, след което кротко си отивал.
	В деня на цунамито мъжът хранел рибите. Тъй като бил близо до водата, течението го повлякло и го отнесло навътре в морето. Първо се хванал за дървен стол, но цунамито измъкнало стола от ръцете му. После сграбчил къс дърво, но цунамито изтръгнало и него. Мъжът започнал да се дави, но в последния миг се вкопчил в някакъв дънер, който се носел покрай него. Хванал се здраво и успял да си поеме глътка въздух.
	След като се посвестил, забелязал нещо много странно. Докато всички останали предмети били повличани навътре в морето, неговият дънер се движел в обратна посока, към брега. Когато бил достатъчно близо до сушата, мъжът слязъл от дънера и се добрал до брега. Едва тогава видял, че „дънерът“ му има опашка. Бил крокодилът!
	Циниците казват, че крокодилът го спасил само за да си получи хляба на другата сутрин. Мъдрите обаче знаят, че състрадателната му постъпка била отплата за многобройните добрини на човека.
