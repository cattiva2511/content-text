	В китайския класически трактат „Изкуството на войната“ се разказва историята за пълководеца с най-дисциплинираните войници в императорската армия. Един ден императорът го повикал, за да обясни какви средства използва, та войниците му винаги изпълняват неговите заповеди.
	— Ваше Величество, те винаги изпълняват заповедите ми, защото им казвам да направят само онова, което вече искат да направят — казал той.
	Защо войниците искали да стават рано всяка сутрин? Защо очаквали с нетърпение изтощителното физическо обучение? И как така с готовност се хвърляли в битка, в която можело да бъдат ранени и дори убити?
	Отговорът е, че генералът бил толкова завладяващо мотивиращ, че още преди да издаде заповедите, войниците вече били убедени.
	Те искали да стават рано и да тренират усилено. Били мотивирани от вдъхновяващи беседи за героизма и патриотизма и искали да се бият за каузата. Това била тайната на съвършената им дисциплина — имали харизматичен водач, който ги мотивирал.


	Наказанието рядко води до дисциплинираност. В повечето случаи то учи хората как да се изхитрят, за да не ги хванат втори път. Но ако — вместо да накажете сина си — успеете да го мотивирате да се прибира по-навреме вечер, за да не занемарява учението, тогава в отговор получавате истинска дисциплинираност.
