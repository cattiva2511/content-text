E>
	„Въздух сме, не сме земя…“
@	М. Мамардашвили
E$


>	Историческа справка

C>
	„Беларус… За света сме _terra incognito_ — неизвестната, непознатата земя. «Бяла Русия» — така приблизително звучи названието на страната на английски език. За Чернобил знаят всички, но само във връзка с Украйна и Русия. Трябва да разкажем и за себе си…“
@	„Народная газета“, 27 април 1996 г.
C$
C>
	„__26 април 1986 г. в 1 часа` 23 минути 58 секунди__ — серия от взривове разрушава реактора и зданието на IV енергоблок на Чернобилската АЕЦ, разположена близо до беларуската граница. Чернобилската катастрофа става най-голямата технологична катастрофа на XX век.
	За малката Беларус (с население 10 млн. души) това е национално бедствие, макар че самите беларуси нямат нито една атомна централа. Това е — каквато винаги си е била — една аграрна страна, с преобладаващо селско население. По време на Великата отечествена война германските фашисти унищожават на беларуска земя 619 села и селища заедно с жителите им. След Чернобил страната губи 485 села и селища — 70 от тях са вече завинаги погребани в земята. По време на войната загива всеки четвърти беларусин, днес всеки пети живее на заразена територия. Това са 2,1 млн. души, от тях — 700 хил. деца. Сред факторите за демографския срив радиацията заема основно място. В Гомелска и Могильовска област (най-много пострадали от чернобилската катастрофа) смъртността превишава раждаемостта с 20%.
	В резултат на катастрофата в атмосферата са изхвърлени 50×10{sup}6{/sup} Ci* радионуклиди, като 70% от тях падат върху Беларус: 23% от територията й са заразени с радионуклиди — повече от 1 Ci/км{sup}2{/sup} по цезий-137. За сравнение: в Украйна са заразени 4,8% от територията, в Русия — 0,5%. Площта на селскостопанските имоти с плътност на замърсяване от 1 и повече Ci/км{sup}2{/sup} е над 1,8 хектара, със стронций-90 с плътност 0,3 и над Ci/км{sup}2{/sup} — около 0,5 млн. хектара. От оборота на селското стопанство са извадени 264 хил. хектара земя. Беларус е страна на горите. Но 26% от горите и повече от половината от ливадите по поречията на реките Припят, Днепър, Сож са в зоната на радиоактивното замърсяване…
	[* Кюри, извънсистемна единица за радиоактивност, кръстена на Пиер и Мария Кюри. Дефинира се като 1Ci = 3,7×10{sup}10{/sup} бекерела (разпада за секунда). — Бел.ред.]
	Вследствие на постоянното въздействие на малки дози радиация с всяка година в страната се увеличава броят на ракови заболявания, на деца с умствена изостаналост, на нервно-психични разстройства и генни мутации…“
@	Сборник „Чернобил“. „Белорусская энциклопедия“,
@	1996 г., стр. 7, 24, 49, 101, 149
C$
C>
	„По данни от наблюденията на 29 април 1986 г. висок радиационен фон е бил регистриран в Полша, Германия, Австрия, Румъния, на 30 април в Швейцария и Северна Италия, на 1–2 май във Франция, Белгия, Холандия, Великобритания, Северна Гърция, на 3 май в Израел, Кувейт, Турция…
	Изхвърлените на голяма височина газообразни и летливи вещества се разпространяват глобално: на 2 май са регистрирани в Япония, на 4 май в Китай, на 5-и в Индия, на 5 и 6 май в САЩ и Канада.
	За по-малко от седмица Чернобил става проблем на целия свят…“
@	Сборник „Последствията от Чернобилската авария в Беларус“, Минск.
@	Международен висш Сахаровски колеж по радиоекология, 1992 г., стр. 82
C$
C>
	Четвъртият реактор, наричан „Укритието“, и досега пази в своето оловно-железобетонно черво около 200 тона ядрени материали. При това горивото е частично примесено с графит и бетон. Какво става с тях днес, не знае никой.
	Саркофагът е построен набързо, конструкцията е уникална и сигурно инженерите проектанти от Санкт Петербург могат да се гордеят с нея. Трябвало е да служи трийсет години. Обаче е монтиран „дистанционно“, плочите са съединявани с помощта на роботи и вертолети — оттам са и тези пролуки. Днес, съгласно някои данни, общата площ на луфтовете и пукнатините превишава 200 квадратни метра, от тях продължават да излизат радиоактивни аерозоли. Ако вятърът духа от север, на юг се стеле активна пепел с уран, плутоний, цезий. Освен това в слънчев ден при изключено осветление в реакторната зала се виждат снопове светлина, падащи отгоре. Какво означава това? Вътре влиза и дъждът. А ако в горивосъдържаща маса попадне влага, е възможна верижна реакция…
	Саркофагът е покойник, който диша. И издишва смърт. Докога ще издържи? На това никой не може да отговори, засега е невъзможно да се достигне до много сглобки и конструкции, за да се установи срокът им на годност. Затова пък всички разбират: разрушаването на „Укритието“ би довело до последствия, по-страшни от тези през 1986-а…
@	Списание „Огоньок“, №17, април 1996 г.
C$
C>
	„Преди Чернобил… на 100 хиляди беларуски жители имаше 82 случая на онкологични заболявания. Днес статистиката е следната: на 100 хиляди — 6 хиляди случая на болни. Увеличението е почти 74 пъти.
	Смъртността за последните десет години се е увеличила с 23,5%. От старост умира 1 човек от 14, основно трудоспособни — на 46–50 години. В най-заразените области при медицински преглед е установено: от 10 души 7 са болни. Пътуваш по селата и оставаш поразен от това колко са се разраснали гробищата…“


	„И досега много цифри са неизвестни… Все още ги държат в тайна, защото са чудовищни. Съветският съюз прати на мястото на катастрофата 800 хиляди отбиващи редовната си служба войници и мобилизирани от запаса ликвидатори, като средната възраст на последните е 33 години. А момчетата ги вземаха да служат в армията веднага след училище…
	Само в Беларус в списъците на ликвидаторите са 115 493 души. По данни на Министерството на здравеопазването от 1990 до 2003 година 8553 ликвидатори са починали. По двама души на ден…“


	„Така започна историята…
	1986 година… На първите страници на съветските и чуждестранни вестници — репортажи за съда над виновниците за чернобилската катастрофа…
	А сега… Представете си пуст пететажен блок. Блок без жители, но с вещи, мебели, дрехи, които вече никой не използва и никога няма да може да използва. Защото този блок е в Чернобил. Но именно в такъв блок в мъртвия град неголяма пресконференция за журналистите дават онези, на които им предстои да съдят виновниците за атомната авария. На най-високо равнище, в ЦК на КПСС решават, че делото трябва да се гледа на мястото на престъплението. В самия Чернобил. Съдът заседава в сградата на местния Дом на културата. На подсъдимата скамейка са шестима: директорът на атомната централа Виктор Брюханов, главният инженер Николай Фомин, заместник главният инженер Анатолий Дятлов, началникът на смяната Борис Рогожкин, началникът на реакторния цех Александър Коваленко, инспекторът от Госатоменергонадзор на СССР Юрий Лаушкин.
	Зрителските места са празни. Има само журналисти. Впрочем тук няма и хора, градът е «затворен», тъй като е «зона на строг радиационен контрол». Не е ли тази причината, поради която е избрано мястото на съда — колкото по-малко свидетели, толкова по-малко шум? Няма оператори, няма и западни журналисти. Разбира се, на подсъдимата скамейка всички искаха да видят десетки отговорни чиновници, в това число и московските. Съвременната наука също трябваше да понесе своята отговорност. Но се задоволиха и с по-дребни риби.
	Присъдата… Виктор Брюханов, Николай Фомин и Анатолий Дятлов получават по 10 години. На другите присъдите им бяха по-малки. Накрая Анатолий Дятлов и Юрий Лаушкин умират от последиците от силното радиационно облъчване. Главният инженер Николай Фомин полудява… А ето че директорът на централата Виктор Брюханов изтърпява наказанието си от началото до края — всичките десет години. Посрещат го роднините му и няколко журналисти. Събитието минава незабелязано.
	Бившият директор живее в Киев, работи като обикновен служител в една фирма.
	Така свършва историята…“


	„В скоро време Украйна ще пристъпи към грандиозно строителство. Над саркофага, покрил през 1986 година разрушения четвърти блок на Чернобилската АЕЦ, ще се появи ново укрития на име «Арката». За този проект 28 страни-донори в най-скоро време ще отделят първоначалните капиталовложения — повече от 768 милиона долара. Новото покритие трябва да действа не трийсет, а сто години. И е замислено по-грандиозно, защото трябва да има достатъчен обем, за да може там да се извършва работата по препогребването на отпадъците. Нужен е масивен фундамент: фактически предстои да се направи изкуствен скален терен от бетонни стълбове и плочи. След това трябва да се подготви хранилището, където ще се превозват радиоактивните отпадъци от стария саркофаг. Новото покритие ще бъде направено от висококачествена стомана, способна да издържа на гама-лъчението. Само металът ще е 18 хил. тона…
	«Арката» ще стане безпрецедентно в историята на човечеството съоръжение. Първо, поразяват мащабите му — двойна обвивка с височина 150 метра. А естетически ще наподобява Айфеловата кула…“
@	По материали от беларуските интернет вестници от 2002 — 2005 г.
C$

>	Самотен човешки глас

	„Не знам за какво да разказвам… За смъртта или за любовта? Или то е едно и също… За какво?
	… Бяхме се оженили наскоро. Още ходехме по улицата, държейки се за ръце, даже и в магазина. Винаги двамата. Казвах му: «Обичам те». Но все още не знаех колко го обичам. Не си представях. Живеехме в общежитието на пожарната част, в която той служеше. На втория етаж. И там бяха още три семейства, за всички имаше една кухня. А долу, на първия етаж, бяха колите. Червени пожарни коли. Това му беше работата. Винаги знаех къде е, какво става с него. Посред нощ чувам някакъв шум. Викове. Погледнах през прозореца. Той ме видя: «Затвори прозореца и лягай да спиш. Има пожар в централата. Скоро ще си дойда».
	Не видях самия взрив. Само огъня. Всичко сякаш светеше… Цялото небе… Високи пламъци. Сажди. Страшна горещина. А него все го няма и няма. Саждите бяха от битума, покривът на централата беше залят с битум. После си спомняше, че ходели по битума като по смола. Спирали огъня, а той пълзял. Надигал се. Тъпчели горящия графит с крака… Тръгнали без брезентовите костюми, както си били само по ризи, така и тръгнали. Не ги предупредили, извикали ги на обикновен пожар…
	Четири часа`… Пет часа`… Шест… В шест щяхме да ходим при родителите му. Да садим картофи. От град Припят до село Сперижие, където живееха родителите му, са 40 километра. Да сеем, да орем… Той обичаше… Майка му често си спомняше как не искали с баща му да го пускат в града, даже нова къща построили. Взели го в армията. Служил в Москва в пожарните войски и като се върнал, рекъл: само в пожарната! Нищо друго не признавал. (_Мълчи._)
	Понякога сякаш чувам гласа му… Живия… Даже снимките не ми действат така, както гласът. Но той никога не ме вика. Дори насън… Аз викам него…
	Седем часа`… В седем часа` ми казаха, че е в болницата. Затичах се, но около болницата вече имаше кордон от милиция, никого не пускаха. Само колите на «Бърза помощ» преминаваха. Милиционерите крещяха: «Не се приближавайте към колите, броячите въртят като луди!». Не само аз, всички жени дойдоха, всички, чиито мъже тая нощ бяха в централата. Тръгнах да търся една своя позната, беше лекарка в същата болница. Сграбчих я за престилката, докато слизаше от колата: «Пусни ме да вляза!» — «Не мога. Той е в тежко състояние.» — Държа я: «Само да го видя». «Добре де — казва — да вървим. За петнайсет-двайсет минути.» Видях го… Целият отекъл, подут… Очите почти ги няма… «Мляко трябва. Много мляко! — рече ми една позната. — Трябва да пият поне по три литра.» — «Но той не пие мляко.» — «Сега ще пие.» Много лекари, медицински сестри, особено санитарките от болницата щяха да се разболеят. Да умрат. Но тогава никой не знаеше…
	В десет сутринта почина операторът Шишьонок. Умря първи… В първия ден… Научихме, че под развалините е останал вторият — Валера Ходемчук. Така и не го откриха. Бетонираха го. Но още не знаехме, че всички те ще бъдат първите…
	Питам го: «Васенка, какво да правя?» — «Махай се оттук! Махай се! Ще имаш дете.» — Аз бях бременна. Но как да го оставя? Моли ме: «Махай се! Спаси детето!» — «Първо трябва да ти донеса мляко, а после ще решим.»
	Притичва приятелката ми Таня Кибенок… Мъжът й е в същата стая. С нея е баща й, с кола. Качваме се и отиваме за мляко в най-близкото село, на три километра от града… Купуваме много трилитрови шишета с мляко… Шест, за да стигне за всички… Но от млякото им ставаше лошо… През цялото време губеха съзнание, слагаха им системи. Лекарите, незнайно защо, твърдяха, че са се отровили с газове, никой не говореше за радиация. А градът се напълни с военна техника, затвориха всички пътища. Навсякъде войници. Спряха да вървят електричките, влаковете. Миеха улиците с някакъв бял прах… Притеснявах се как утре ще стигна до селото, за да му купя прясно мляко. Никой не говореше за радиация. Само военните бяха с респиратори… Гражданите носеха хляб от магазините, отворени пликчета с бонбони. Сладкишите стояха по лавиците… Нормален живот… Само че… Миеха улиците с някакъв прах…
	Вечерта не ме пуснаха в болницата. Море от хора наоколо… Стоях пред неговия прозорец, той се приближи и ми извика нещо. Толкова отчаяно! Някой в тълпата бе чул, че през нощта ще ги карат в Москва. Жените се скупчихме. Решихме, че ще тръгнем с тях. «Пуснете ни при мъжете ни! Нямате право!» Бихме се, трепахме се. Войниците, вече подредени в две редици, ни отблъскваха. Тогава дойде един лекар и потвърди, че ще пътуват със самолет за Москва, но трябва да им донесем дрехи — тези, с които са били в централата, били изгорели. Автобусите вече не вървяха, затова ние на бегом — през целия град… Дойдохме с чантите, а самолетът вече беше излетял. Нарочно ни излъгаха. За да не викаме, за да не плачем…
	През нощта… От едната страна на улицата автобуси, стотици автобуси (вече готвеха града за евакуация), а от другата страна — стотици пожарни коли. Идваха отвсякъде. Цялата улица беше в бяла пяна. Вървим по нея… Ругаем и плачем…
	По радиото казаха: градът ще бъде евакуиран за три до пет дни, вземете със себе си нещо топло и бъдете спортно облечени, ще живеете в горите. На палатки. Хората даже се зарадваха — ще отидем сред природата! Ще посрещнем там Първи май. Колко хубаво. Приготвяха за из път шашлици, купуваха вино. Вземаха със себе си китари, магнетофони. Любимите майски празници! Плачеха само ония, чиито мъже бяха пострадали.
	Не помня как пристигнах… Сякаш дойдох на себе си, когато видях майка му: «Мамо, Вася е в Москва! Закараха го със специален самолет!». Но ние дозасадихме градината — картофи, зеле (а след седмица щяха да евакуират селото!). Кой да знае? Кой го знаеше тогава? Вечерта повърнах. Бях бременна в шестия месец. Лошо ми беше… През нощта ми се присъни, че ме вика, докато беше жив, ме викаше насън: «Люся! Люсенка!». А когато почина, нито веднъж не ме повика. Нито веднъж… (_Плаче_.) Ставам сутринта с мисълта, че ще ида в Москва сама… «Къде си тръгнала?» — плаче майка му. И баща му го стегнаха за път: «Нека да те заведе». От спестовната книжка изтеглиха парите, които имаха. Всичките пари.
	Пътя не помня… Пътят отново изчезна от паметта ми… В Москва попитах първия срещнат милиционер в коя болница лежат чернобилските пожарникари и той ни каза, а аз се учудих, че го направи, защото ни бяха наплашили, че е държавна тайна, строго секретно.
	В Шеста болница — на «Щукинская»…
	В тази болница, специална радиологична болница, без пропуск не пускаха. Дадох пари на портиерката и тя тогава ми каза: «Върви». Каза на кой етаж. Пак помолих някого… И ето ме, седя в кабинета на завеждащата радиологичното отделение — Ангелина Василевна Гускова. Тогава още не знаех как се казва, нищо не помнех. Знаех само, че трябва да го видя. Да го намеря.
	Веднага ме попита:
	— Миличката ми! Миличката ми… Имаш ли деца?
	Как да й кажа?! И разбирам, че трябва да скрия бременността си. Няма да ме пусне при него! Добре че бях слабичка, нищо не ми личеше.
	— Имам — отговарям.
	— Колко?
	Мисля си: «Трябва да кажа, че са две. Ако е едно — няма да ме пусне».
	— Момче и момиче.
	— Щом са две, значи няма да се налага да раждаш повече. Сега ме слушай: централната нервна система е напълно поразена, костният мозък е поразен напълно…
	«Е, добре — мисля си, — ще стане малко нервен.»
	— И още: ако се разплачеш, ще те отпратя веднага, не трябва да се прегръщате и целувате. Не се приближавай, давам ти половин час.
	Но аз знаех, че няма да си тръгна оттук. Ако си тръгна, то ще е с него. Заклех се в себе си!
	Влизам… Седят на леглата, играят на карти и се смеят.
	— Вася! — викат му.
	Обръща се:
	— О, братлета, свършено е с мен! И тук ме намери!
	Един такъв смешен беше, пижамата му е четиридесет и осми номер, а той носеше петдесет и втори. Къси ръкави, къси панталонки. Но лицето му не беше подуто вече… Вливаха им някакъв разтвор…
	— И как така изчезна изведнъж? — питам го.
	А той иска да ме прегърне.
	— Стой, стой — не го пуска при мен лекарят. — Няма какво да се прегръщате.
	Обърнахме го на шега. И ето че всички дотичаха тук, също и от другите отделения. Всички бяха от нашите. От Припят. Двайсет и осем души ги бяха докарали със самолет. Какво става там? Какво става при нас в града? Отговарям им, че е почнала евакуация, целият град го извеждат за три или пет дни. Момчетата мълчат… А там имаше още две жени, едната от тях беше дежурила на входа в деня на аварията, тя заплака:
	— Боже мой! Децата ми са там. Какво ли е станало с тях?
	Прииска ми се да бъдем с него само двамата, даже и за една минутка. Момчетата усетиха, всеки си измисли причина и излязоха в коридора. Тогава го прегърнах и целунах. Той се дръпна:
	— Недей да седиш до мен. Вземи си стол.
	— Това са глупости — махнах с ръка. — Ти видя ли къде стана взривът? Какво има там? Нали първи бяхте там…
	— Най-вероятно е саботаж. Някой го е направил нарочно, всички момчета мислят така.
	Така говореха тогава. Мислеха си.
	На следващия ден, когато отидох, те вече лежаха по един, всеки в отделна стая. Категорично им бяха забранили да излизат в коридора. Да общуват един с друг. Чукаха по стените: точка-тире, точка-тире… Точка… Лекарите го обясниха така, че всеки организъм реагира по различен начин на дозите на облъчване и онова, на което един би издържал, може да не е по силите на друг. Там, където те лежаха, «светеха» даже стените. Отляво, отдясно и на етажа под тях… Оттам изселиха всички, нямаше нито един болен… Под тях и над тях никого…
	Три дни живях при моите московски познати. Казваха ми: вземи тенджерата, вземи супника, не се притеснявай. Такива хора бяха… Такива! Сварих пуешки бульон, за шест души. За шестте наши момчета… Пожарникарите… От една смяна… Всички те бяха дежурни в онази нощ: Ващук, Кибенок, Титенок, Правик, Тищура. От магазина им купих паста за зъби, четки, сапун. Нямаше нищо в тази болница. Малки хавлии им купих… Чудя се сега на моите познати, те, разбира се, се страхуваха, нямаше как да не се страхуват, вече се носеха всякакви слухове, но въпреки това ми предлагаха: вземи всичко, което ти трябва. Вземи! Как е той? Как са те? Ще живеят ли? Ще живеят… (_Мълчи._) Тогава срещнах много добри хора, не ги запомних всички… Светът ми се беше свил до една точка. Той… Само той… Помня една възрастна санитарка, която ме подучваше: «Има болести, които не се лекуват, трябва да седиш и да му галиш ръката».
	Рано сутринта отивам на пазар, оттам — при моите познати, варя бульон. Трябваше да очистя всичко, да го надробя, да го разделя на порции. Някой ме помоли: «Донеси ябълки». С шест половинлитрови шишета… Винаги за шестима! В болницата… Седя до вечерта. А вечерта — пак на другия край на града. Колко ли щях да издържа така? Но след три дни ми казаха, че мога да живея в общежитието за медицински работници, на територията на самата болница. Боже, какво щастие!!!
	— Но там няма кухня. Как ще им готвя?
	— Вече не трябва да готвите. Стомасите им престават да приемат храна.
	Започна да се променя — всеки ден вече виждах друг човек… Изгарянията излизаха на повърхността… В устата, по езика и по бузите първо се появиха малки язвички, после се разраснаха. Лигите му течаха на талази, на бели ивици. Цветът на лицето… Цветът на тялото… Син… Червен… Сиво-кафяв… А то цялото е толкова мое, толкова любимо! Не може да се разкаже! Не може да се напише! И даже да се преживее… Спасяваше ме това, че всичко ставаше мигновено, нямаше кога нито да мислиш, нито да плачеш.
	Обичах го! Все още не знаех колко го обичах! Току-що се бяхме оженили, не бяхме се нарадвали един на друг… Вървим по улицата. Взема ме на ръце и се върти. И ме целува, целува. Хората минават покрай нас и се усмихват.
	Клиника по остра лъчева болест — четиринайсет дни… За четиринайсет дни човек умира…
	В общежитието дозиметристите ме замериха още първия ден. Дрехите, чантата, портмонето, обувките — всичко «гореше». И всичко ми взеха. Даже долното бельо. Не ми докоснаха само парите. В замяна ми дадоха болничен халат петдесет и шести номер при моя четиресет и четвърти и чехли четиресет и трети вместо трийсет и седми. Дрехите, казаха, може би ще ги върнем, а може би няма, едва ли ще можем да ги «изчистим». В такъв вид се появих пред него. Изплаши се: «Божичко, какво ти е?». А аз все пак успявах да варя бульон. Слагах бързовара в стъкления буркан… Там слагах късчета кокошка… Съвсем малки… След това някой ми даде своята тенджерка, май че чистачката или дежурната на общежитието. Някой ми даде дъска, на която режех свеж магданоз. По болничен халат нямаше как да ида на пазар, някой ми носеше зеленината. Но всичко беше безполезно, той не можеше даже да пие… да преглътне сурово яйце… А на мен ми се искаше да намеря нещо вкусничко! Сякаш това щеше да помогне. Отидох до пощата: «Момичета — моля се, — трябва бързо да звънна на родителите ми в Ивано-Франкивск. Мъжът ми умира тук». Незнайно защо, веднага се досетиха откъде съм аз и кой е мъжът ми, веднага ме свързаха. Баща ми, сестра ми и брат ми същия ден долетяха при мен в Москва. Донесоха ми мои неща. Пари.
	Девети май… Той все ми казваше: «Не знаеш колко е красива Москва! Особено в Деня на победата, когато има заря. Искам да го видиш». Седя срещу него в стаята, той отвори очи:
	— Сега ден ли е, или е вечер?
	— Девет вечерта.
	— Отвори прозореца! Почва зарята!
	Отворих прозореца. На осмия етаж, целият град е пред нас! Букет от огън се изстреля в небето.
	— Ето — на`!
	— Обещах ти, че ще ти покажа Москва. Обещах ти, че на празниците цял живот ще ти подарявам цветя…
	Погледнах — изпод възглавницата му три карамфила. Дал на сестрата пари и тя купила.
	Скокнах и започнах да го целувам:
	— Единствен мой! Любов моя!
	Почна да мърмори:
	— Какво ти казват лекарите? Че не трябва да ме прегръщаш! Че не трябва да ме целуваш!
	Забраниха ми да го прегръщам. Да го милвам… Но аз… Повдигах го и го намествах на леглото. Оправях постелята, слагах термометъра, внасях и изнасях подлогата… Чистех… Цяла нощ — с него. Пазех всяко негово движение. Всяко вдишване.
	Добре че стана не в стаята, а в коридора… Зави ми се свят, хванах се за перваза на прозореца… Покрай мен мина един лекар, хвана ме за ръката. И изведнъж:
	— Бременна ли сте?
	— Не, не! — така се изплаших, че някой ще ни чуе.
	— Не лъжете — въздъхна той.
	Така се смутих, че не можах за нищо да го помоля.
	Сутринта ме викнаха при завеждащата:
	— Защо ме излъгахте? — попита строго тя.
	— Нямах избор. Ако бях казала истината, щяхте да ме изпратите вкъщи. Благородна лъжа!
	— Какво направихте!!!
	— Но аз с него…
	— Миличката ми тя! Миличката ми тя…
	Цял живот ще бъда благодарна на Ангелина Василевна Гускова. Цял живот!
	Другите жени също идваха, но вече не пускаха. С мен бяха майките — майките ги пускаха… Майката на Володя Правик все молеше Бога: «Мен по-добре вземи».
	Американският професор, доктор Хейл… Той правеше операция за присаждане на костен мозък… Утешаваше ме: надежда има, малка, но има… Такъв мощен организъм, такъв силен момък! Викнахме всичките му роднини. Двете му сестри дойдоха от Беларус, брат му от Ленинград — той служеше там. По-малката, Наташа, беше на четиринайсет, много плачеше и се страхуваше. Но нейният костен мозък беше най-съвместим от всички… (_Замълчава._) Вече мога да говоря за това… По-рано не можех. Десет години мълчах. Десет години… (_Замълчава._)
	Когато разбра, че ще вземат костен мозък от малката му сестричка, веднага отказа: «По-добре да умра. Не я закачайте, малка е». По-голямата му сестра, Люда, беше на двайсет и осем, самата беше медицинска сестра, знаеше накъде вървят нещата. «Само да оживее» — казваше. Видях операцията. Лежаха заедно на масата… Имаше едно голямо стъкло в операционната зала. Операцията продължи два часа… Когато приключиха, на Люда й беше по-зле, отколкото на него, на гърдите си имаше осемнайсет пробождания, тежко излезе от упойката. И сега е болна, инвалид е. Беше красиво, силно момиче. Не се омъжи… А аз тогава — от едната стая в другата. От него — при нея. Той вече не лежеше в обикновена стая, а в специална барокамера, зад прозрачна преграда, отвъд която не може да се ходи. Там има такива специални приспособления, с които се слагат инжекции, поставя се катетър, без да се влиза… Всичко е с френски ципчета, катинарчета и аз се научих как да ги махам… Тихичко повдигах преградата и — при него… В крайна сметка ми сложиха едно малко столче до леглото му. Беше му станало толкова зле, че вече не можех да мръдна дори за минутка. Викаше ме постоянно: «Люся, къде си? Люсенка!». Все ме викаше ли, викаше… Другите барокамери, където лежаха нашите момчета, ги обслужваха войници, защото щатните санитари отказваха, искаха защитно облекло. Войниците изнасяха подлогите. Миеха пода, сменяха спалното бельо… Пълно обслужване. Откъде се появиха тия войници? Не питах… Само той… Той… А всеки ден слушах: «Умря, умря…». Умря Тищура. Умря Титенок. Умря… Като чукче по главата…
	Изпражнения по двайсет и пет — трийсет пъти на денонощие. С кръв и слуз. Кожата на ръцете, на краката му взе да се пука… Цялото му тяло се покри с мехури. Когато си мърдаше главата, на възглавницата оставаха кичури коса… Толкова близко ми беше всичко. Любимо… Опитвах се да се шегувам: «Даже е по-практично. Не трябва да си носиш гребен». Скоро ги подстригаха всички. Него аз сама го подстригах. Исках всичко да му правя сама. Ако можех физически да издържа, нямаше двайсет и четири часа да се отделя от него. Жал ми беше за всяка минута… Минутка, а ми е жал… (_Закрива си лицето с ръце и мълчи._) Дойде брат ми и се изплаши: «Няма да те пусна там!». А баща ми казва: «Няма да я пуснеш ли? Че тя през прозореца ще влезе! По пожарната стълба!».
	Отдалечих се… Връщам се — на масичката до него портокал… Голям, не жълт, а розов. Усмихва се: «Почерпиха ме. Вземи го за теб!». А сестрата маха през преградата, че не бива да ям този портокал. Стоя срещу него така известно време, сякаш го беше страх да го пипне. «Хайде, изяж го — моли. — Ти обичаш портокали.» Вземам портокала в ръце. А той в това време си затваря очите и заспива. През цялото време му правеха инжекции, за да спи. Успокоителни. Сестрата ме гледа с ужас… А аз? Готова съм да направя всичко само и само той да не мисли за смъртта… И за това, че болестта му е ужасна, че се страхувам от него… Част от някакъв разговор… Някой ме увещава: «Не трябва да забравяте, че пред вас вече не е мъжът ви, не е любимият човек, а радиоактивен обект с висока плътност на заразяване. Вие не сте самоубийца. Вземете се в ръце». А аз като луда: «Обичам го! Обичам го!». Той спеше, а аз му шепнех: «Обичам те!». Ходех по двора на болницата: «Обичам те!». Носех подлогата: «Обичам те!». Спомнях си как живеехме по-рано с него. В нашето общежитие… Нощем заспиваше само след като ме хванеше за ръка. Имаше такъв навик — да ме държи за ръката насън. Цяла нощ.
	А в болницата аз ще го хвана за ръката и няма да го пусна…
	Нощ. Тишина. Сами сме. Погледна ме внимателно и изведнъж каза:
	— Толкова искам да видя нашето дете. Какво е?
	— А как ще го кръстим?
	— Е, това ти ще измислиш сама…
	— Защо сама, като сме двама?
	— Тогава, ако се роди момче, нека бъде Вася, а ако е момиче — Наташка.
	— Как така Вася? Вече имам един Вася. Теб! Друг не ми трябва.
	Още не знаех колко го обичам! Той… Само той… Като сляпа… Даже не чувствах ударите на сърцето… Макар да бях в шестия месец… Мислех, че тя е в мен, моята малка, и е защитена. Моята малка…
	Никой от лекарите не знаеше, че нощувах при него в барокамерата. Не подозираше. Пускаха ме сестрите. Първоначално също ме уговаряха: «Млада си. Какво си намислила? Това вече не е човек, а реактор. Ще изгорите заедно». Вървях след тях като кученце… Стоях часове пред вратата. Молех, умолявах. И тогава те: «Дявол да те вземе! Ти си ненормална». Сутрин преди осем часа, когато почваше лекарската визитация, ми казваха през преградата: «Тръгвай!». За час отивах в общежитието. А от девет сутринта до девет вечерта имах пропуск. Краката ми бяха посинели до коленете, отекли, толкова бях уморена. Душата ми бе по-силна от тялото. Моята любов…
	Докато бях при него… не го правеха… Но когато ме нямаше, го снимаха… Без никакви дрехи. Гол. Отгоре само един лек чаршаф. Всеки ден сменях този чаршаф, а до вечерта целият беше в кръв. Повдигам го и върху ръката ми остава късче кожа, залепнала. Моля го: «Миличък! Помогни ми! Подпри се на ръката, на лакътя, колкото можеш, за да ти постеля, за да няма нито един шев, нито една гънка». И най-малкото шевче за него вече беше рана. Режех си ноктите до кръв, за да не го одраскам някъде. Никоя от сестрите не се решаваше да се приближи, да го докосне, ако трябваше нещо, викаха мен. А те… Те го снимаха… Казваха, че е за науката… А аз щях да ги изгоня оттам! Бих крещяла и бих ги била! Как могат! Ако можех да не ги пускам там… Ако…
	Излизам от стаята в коридора… И отивам до стената, на канапето, защото не виждам нищо. Спирам дежурната сестра: «Той умира». Тя ми отговаря: «А ти какво искаш? Получил е хиляда и шестстотин рентгена, а смъртоносната доза е четиристотин». На нея също й е мъчно, но по друг начин. А то всичко е мое… Всичко ми е любимо.
	Когато всички умряха, направиха ремонт в болницата… Изстъргаха стените, махнаха паркета и го изнесоха… В дърводелницата.
	След това — краят… Помня го откъслечно. Размива ми се.
	През нощта седя до него на стола… В осем сутринта: «Васенка, тръгвам. Ще си почина малко». Отваря и затваря очите си — значи ме пуска. Тъкмо стигнах до общежитието, до стаята си, лягам на пода, на леглото не можех да лежа, така ме болеше всичко, санитарката тропа: «Отивай! Тичай при него! Вика те безутешно!». А същата сутрин Таня Кибенок ме молеше, викаше ме: «Ела с мен на гробището. Няма да мога без теб». Същата сутрин погребваха Витя Кибенок и Володя Правик. С Витя бяха приятели, семействата ни бяха приятелски. Един ден преди взрива се снимахме вкъщи, в общежитието. Толкова са красиви нашите мъже там! Весели! Последният ден от онзи наш живот… Дочернобилския… Толкова сме щастливи!
	Върнах се от гробището, бързичко звъня на сестрата: «Как е?» — Умря преди петнайсет минути. — Какво? Цяла нощ бях при него. Само за три часа ме нямаше! Застанах на прозореца и завиках: «Защо? За какво?». Гледах към небето и крещях… На цялото общежитие… Страхуваха се да се приближат до мен… Опомних се — ще го видя за последен път! Ще го видя! Втурнах се по стълбите… Все още лежеше в барокамерата, не бяха го изнесли. Последните му думи: «Люся! Люсенка!». «Току-що тръгна. Сега ще дойде» — успокоила го сестрата. Въздъхнал и замлъкнал.
	Вече не се отделих от него… Вървях с него до ковчега… Макар че съм запомнила не самия ковчег, а голям полиетиленов пакет… Този пакет… В моргата ме попитаха: «Искате ли да ви покажем в какво ще го облечем?». Искам! Облякоха го в парадна униформа, фуражката му я сложиха на гърдите. Не бяха избрали обувки, защото краката му бяха отекли. Бомби вместо крака. Парадната униформа също бяха разрязали, не бяха могли да я сложат, тялото му вече не беше цяло. Всичко беше една кървава рана. Последните два дни в болницата… Вдигам му ръката, а костта му се клати, костта се люлее, телесната тъкан я няма. Късчета бял дроб, късчета черен дроб му излизаха от устата… Давеше се с вътрешностите си… Увивах си ръката с бинт и му бутах в устата всичко, което изгребвах… Това не може да се разкаже! Не може да се напише! И не може да се преживее… Толкова ми е свидно всичко… Толкова… Нито един номер обувки не можа да му стане… Сложиха го бос в ковчег…
	Пред очите ми е… Както беше в парадната униформа, го сложиха в найлонов чувал и го завързаха. И този чувал вече сложиха в дървения ковчег… А ковчега увиха с още един чувал… Найлонът беше прозрачен, но дебел като мушама. И всичко това вече го наместиха в цинковия ковчег, едва го затвориха. Само фуражката остана отгоре.
	Пристигнаха всички… Неговите родители, моите родители… Купиха в Москва черни забрадки… Прие ни извънредна комисия. Всички казваха едно и също, не можем да ви дадем телата на вашите мъже, на вашите синове, те са много радиоактивни и ще бъдат погребани в московското гробище по специален начин. В запечатани цинкови ковчези, под бетонни плочи. И вие трябва да подпишете този документ. Нужно е съгласието ви. Ако някой се възмущаваше, искаше да закара ковчега на родна земя, го убеждаваха, че те са герои и сега вече не принадлежат на семейството. Вече са държавни хора… Принадлежат на държавата.
	Седнахме в катафалките… Роднините и някакви военни. Един полковник с радиостанция… По радиостанцията предават: «Чакайте нарежданията ни! Чакайте!». Два или три часа въртяха из Москва, по околовръстното шосе. Пак се връщаме в Москва… По радиостанцията: «Не разрешаваме влизане в гробището. Чуждестранни кореспонденти атакуват гробището. Изчакайте още». Родителите мълчат… Майка ми е с черна кърпа… Чувствам, че губя съзнание. Изпадам в истерия: «Защо трябва да крият мъжа ми? Кой е той? Престъпник? Рецидивист? Кого погребваме?». Мама: «Тихо, тихо, дъще». Милва ме по главата, хваща ме за ръката. Полковникът предава: «Разрешете влизането на гробището. Жената е в истерия». На гробището ни обкръжиха войници. Вървяхме под конвой. И ковчега носиха под конвой. Никого не пуснаха да се прости… Само роднините… Заровиха го моментално. «Бързо! Бързо!» — командваше офицерът. Даже не ни дадоха да прегърнем ковчега.
	И веднага — в автобусите…
	Мигновено ни купиха и ни донесоха билетите за обратно… За другия ден… През цялото време с нас беше някакъв цивилен, с военна осанка, не ни даде даже да излезем от стаята и да купим храна за из път. Не дай си боже, ако заговорехме някого, особено пък аз. Сякаш можех тогава да говоря, аз вече даже не можех да плача. Когато си тръгвахме, дежурната преброи всички хавлии, всички чаршафи… Слагаше ги в полиетиленов чувал. Сигурно са ги изгорили… За общежитието сами платихме. За четиринайсет денонощия.
	Клиника по лъчева болест — за четиринайсет денонощия… За четиринайсет денонощия човек умира…
	У дома заспах. Влязох вкъщи и се строполих в леглото. Спала съм три денонощия. Не са могли да ме събудят… Дошла «Бърза помощ». «Не — казал лекарят, — не е умряла. Ще се събуди. Страшен сън е това.»
	Бях на двайсет и три години…
	Помня един сън… Идва при мен умрялата ми баба, с дрехите, в които я бяхме погребали. И слага елхата. «Бабо, защо ни е елха? Нали сега е лято?» — Така трябва. Скоро твоят Вася ще дойде при мен. — А той беше израснал насред гората. Помня… Един втори сън… Вася идва в бяло и вика Наташа. Нашето момиченце, което още не бях родила. Тя вече е голяма и аз се чудя: кога е пораснала толкова? Той я подхвърля към тавана и двамата се смеят… А аз ги гледам и си мисля, че щастието е толкова просто нещо. Толкова просто! А после сънувах… Газим във вода. Ходим дълго… Сигурно ме молеше оттам да не плача. Даваше ми знак оттам. Отгоре. (_Притихва задълго._)
	След два месеца отидох в Москва. От гарата — на гробището. При него! И там на гробището започнаха болките. Тъкмо говорех с него… Извикаха «Бърза помощ». Дадох адреса. Родих там… При същата тази Ангелина Василевна Гускова… Тя още тогава ме предупреди: «Ще идваш да раждаш при нас». А къде да ходя? Родих две седмици преди термина…
	Показаха ми… Момиченцето… «Наташенка — повиках я. — Татко ти те нарече Наташенка.» На вид здраво бебе. С ръчички, с краченца… А имаше цироза на черния дроб… В черния дроб — двайсет и осем рентгена… Вроден порок на сърцето… След четири часа казаха, че момиченцето е починало. И пак… Няма да ви я дадем! Как така няма да ми я дадете?! Аз няма да ви я дам! Искате да я вземете за науката, а аз ненавиждам вашата наука! Ненавиждам я! Тя ми взе първо него, а сега иска още… Няма да я дам! Сама ще си я погреба. При него… (_Започва да шепне._)
	Не ви казвам точните думи… Не са тези… Не трябва да крещя след инсулта. И да плача не трябва. Но искам… Искам да знаете… На никого досега не съм признавала… Когато не им дадох малкото си момиченце. Нашето момиченце… Тогава ми донесоха една малка дървена кутийка: «Тя е там». Погледнах: бяха я увили в пелени. Лежеше с пелените. И тогава се разплаках: «Сложете я в краката му. Кажете, че това е нашата Наташенка».
	Там, на гроба, не е написано: Наташа Игнатенко… Там е само неговото име… Тя беше без име, без нищо… Само с душа… Там погребах душата…
	Винаги ходя с два букета: единият за него, вторият — на ъгъла за нея. Пълзя на гроба на колене. Винаги на колене… (_Несвързано._) Аз я убих… Аз… тя… спасила… Момиченцето ми ме спаси, беше приела целия радиоудар върху себе си, беше станала като приемник на този удар. Такава мъничка. Дребничка. (_Задъхва се._) Тя ме беше пазила. Но ги обичах и двамата… Нима… Нима можеш да убиеш с любов? С такава любов! Защо винаги са заедно? Любовта и смъртта. Винаги са заедно. Кой ще ми обясни? Кой ще ми подскаже? Пълзя на гроба на колене… (_Притихва задълго._)
	… В Киев ми дадоха апартамент. В голям блок, където живеят всички, които си бяха тръгнали от атомната централа. Всички са ми познати. Апартаментът е голям, двустаен, за такъв си мечтаехме с Вася. А аз полудявах в него! Във всеки ъгъл, където и да погледнех — навсякъде беше той. Очите му… Почнах ремонт, само и само да не стоя така, да забравя. И така две години… Сънувах… Вървим с него, а той е бос. «Защо винаги си бос?» — Ами защото нямам нищо. — Отидох в църквата… Отчето ми каза: «Трябва да купиш чехли голям размер и да ги сложиш в нечий ковчег. Напиши бележка, че са за него». Така и направих. Отидох в Москва и направо — в църквата. В Москва съм по-близо до него… Той лежи там, на Митинското гробище… Разказвам на служителя, че така и така, трябва да предам едни чехли. Пита ме: «А знаеш ли как да го направиш?». Още веднъж ми обясни… Тъкмо бяха внесли да опяват един стар дядо. Приближавам се към ковчега, повдигам покривалото и слагам чехлите. «А написа ли бележка?» — Да, написах, но не посочих на кое гробище е той. — «Там всички са в един свят. Ще го намерят.»
	Нямах никакво желание да живея. Нощем стоях на прозореца, гледах към небето: «Васенка, какво да правя? Не искам да живея без теб». Денем отивам срещу детската градина и стоя… Гледах ли, гледах децата… Полудявах! И нощем почвах да го моля: «Васенка, ще родя дете. Вече ме е страх да съм сама. Няма да издържа повече. Васенка!!!». А друг път го молех така: «Васенка, не ми трябва мъж. По-добър от теб няма за мен. Искам дете».
	Бях на двайсет и пет.
	Намерих мъж… Всичко му разказах… Цялата истина: че имам само една любов, за цял живот. Всичко му разкрих… Срещахме се, но никога не го повиках при мен вкъщи, вкъщи не можех. Там е Вася…
	Работех като сладкарка. Правя торта, а сълзите ми напират. Не плача, а сълзите ми напират. Единственото, за което молех момичетата, беше: «Не ме съжалявайте. Ако ме съжалявате, ще си ида». Не трябва да ме съжалявате… Някога бях щастлива…
	Донесоха ми ордена на Вася. Червен на цвят… Дълго не можех да го гледам. Сълзите ми напираха…
	Родих момченце. Андрей… Андрейка… Приятелките ми ме спираха: «Не трябва да раждаш», а и лекарите ме плашеха: «Организмът ви няма да издържи». После… После казаха, че ще бъде без ръчичка… Без дясна ръчичка… Апаратът го показваше… «Е, и какво? — мислех си. — Ще го науча да пише с лявата ръчичка.» А се роди нормално… красиво момче… Вече учи в училище, отличник е. Сега имам някого, заради когото да дишам и да живея. Светлината на живота ми. Прекрасно разбира всичко: «Мамо, а ако отида при баба за два дни, ще можеш ли да дишаш?». Няма да мога! Страх ме е дори за ден да се разделя с него. Вървяхме по улицата… И аз чувствам, че падам… Тогава ме удари първият инсулт… Там, на улицата… «Мамо, ще ти дам водичка.» — Не, ти стой при мен. Никъде няма да ходиш. — И го хванах за ръката. Нататък не помня… Отворих очи в болницата… Така съм била хванала Андрейка за ръката, че докторите едва ми разтворили пръстите. Ръката му дълго време беше синя. Сега излизаме от вкъщи: «Мамо, само не ме хващай за ръката. Никъде няма да отида». Той също боледува: две седмици на училище, две — вкъщи с лекаря. Така си живеем. Страхуваме се един за друг. А във всеки ъгъл е Вася… Снимките му… Нощем говоря ли, говоря с него… Случва се да ме помоли насън: «Покажи ми детенцето ни». Ние идваме с Андрейко… А той води за ръчичка дъщеричката. Винаги с дъщеричката. Само с нея си играе…
	Така живея… Живея едновременно в реален и нереален свят. Не знам къде ми е по-добре… (_Става. Отива до прозореца._) Много сме тук. Цяла улица, така я и наричат — чернобилската. Цял живот тези хора са работили в централата. Много от тях и досега пътуват дотам, сега централата се обслужва на дежурства*. Никой не живее вече там, няма и да живее. Всички са с тежки заболявания, инвалидност, но не напускат работа, даже ги е страх да си помислят за това. За тях няма живот без реактора, реакторът е животът им. Къде и на кого са нужни другаде? Често умират. Умират в миг. Умират както ходят — вървял и паднал, заспал и не се събудил. Носил цветя на медицинската сестра и му спряло сърцето. Стоял на автобусната спирка… Умират, но никой не ги пита наистина. За това, което преживяхме… Което видяхме… За смъртта хората не искат да слушат. За страшното…
	[* В оригинала — вахтовый метод — форма на осъществяване на трудовия процес извън постоянното местожителство на работника, която включва и ежедневен транспорт. — Бел.прев.]
	Но аз ви разказах за любовта… Как обичах…“
@	Людмила Игнатенко, жена на загиналия пожарникар Василий Игнатенко


>	Интервю на авторката със самата себе си за пропуснатата история и за това, защо Чернобил поставя под съмнение нашето виждане за света

	— Аз съм свидетел на Чернобил… Най-важното събитие на двайсети век въпреки страшните войни и революции, с които ще бъде помнен този век. Минаха повече от двайсет години от катастрофата, но досега въпросът за мен е: за какво свидетелствам — за миналото или за бъдещето? Толкова е лесно да се подхлъзнеш в баналността… В баналността на ужаса… Но аз гледам на Чернобил като на начало на новата история, той не е само знание, а и предзнание, защото човек е встъпил в спор с предишните представи за себе си и за света. Когато говорим за миналото или за бъдещето, влагаме в тези думи своите представи за времето, но Чернобил — това е преди всичко катастрофа на времето. Радионуклидите, разпръснати по нашата земя, ще живеят петдесет, сто, двеста хиляди години… И повече… От гледна точка на човешкия живот те са вечни. Какво можем да разберем? По силите ли ни е да научим и разпознаем смисъла на този все още непознат нам ужас?
	За какво е тази книга? Защо я написах?
	— Тази книга не е за Чернобил, а за света на Чернобил. За самото събитие вече са изписани хиляди страници и са снимани стотици хиляди метри кинолента. Захванала съм се с това, което бих нарекла пропусната история, безследните следи на нашето пребиваване на земята и във времето. Пиша и събирам всекидневността на чувствата, мислите, думите. Опитвам се да достигна до бита на душата. Животът през обикновения ден на обикновените хора. Тук всичко е необикновено — и събитието, и хората, когато те обживяват новото пространство. За тях Чернобил не е метафора, не е символ, той е домът им. Колко пъти изкуството е репетирало апокалипсиса, предлагало е разни технологични версии на Страшния съд, но сега знаем със сигурност, че животът е къде-къде по-фантастичен. Година след катастрофата някой ме попита: „Всички пишат. А вие живеете тук и не пишете. Защо?“. А аз не знаех как да пиша за това, по какъв начин и откъде да започна. Ако по-рано пишех книгите си, вглеждайки се в чуждите страдания, то сега аз и моят живот бяхме станали част от събитията. Сляхме се в едно, не остана разстояние между нас. Името на моята малка, загубена в Европа страна, за която светът по-рано не беше чувал почти нищо, зазвуча на различни езици, превърна се в дяволска чернобилска лаборатория, а ние, беларусите, станахме чернобилски народ. Където и да отидех, винаги ме оглеждаха с любопитство: „А, вие сте от там? Какво има там?“. Разбира се, можеше бързо да напиша книга, като тези, които после се появяваха една след друга — какво се бе случило онази нощ в централата, кой е виновен, как скриха за аварията от света и от собствения си народ, колко тона пясък и бетон бяха необходими, за да се направи саркофагът над издишващия смърт реактор — но нещо ме спираше. Задържаше ми ръката. Какво? Усещането за тайна. Това скоропостижно вселило се в нас усещане тогава витаеше над нашите разговори, действия, страхове и вървеше подир събитието. Събитието — чудовище. У всички се появи изказаното или неизказано чувство, че сме се докоснали до неизвестното. Чернобил е тайна, която тепърва ни предстои да разгадаем. Неразчетен знак. Може би загадката на двайсет и първи век. Повикът му. Стана ясно: освен комунистическите, националните и новите религиозни призиви, сред които живеем и преживяваме, занапред ни чакат други призиви, по-свирепи и тотални, но все още скрити от очите. Но нещо след Чернобил се пооткрехна…
	Нощта на 26 април 1986 година… За една нощ се преместихме на друго място в историята. Направихме скок в нова реалност и тази реалност се оказа не само по-голяма от нашето познание, но и от въображението ни. Скъса връзката между времената. Миналото изведнъж се оказа безпомощно, в него нямаше на какво да се опреш, във вездесъщия (както вярвахме) архив на човечеството не се намериха ключове, които да отворят тази врата. Неведнъж в онези дни чувах: „нямам думи, за да предам това, което видях и преживях“, „никой по-рано не ми е разказвал нещо подобно“, „в нито една книга не съм чел за това и на кино даже не съм виждал“. Между времето, в което стана катастрофата и времето, когато почнаха да разказват за нея, имаше пауза. Момент на онемяване… Него всички го запомниха… Някъде на върха приемаха някакви решения, съчиняваха секретни инструкции, издигаха в небето вертолети, задвижиха по пътищата огромно количество техника, а долу чакаха нареждания и се страхуваха, живееха чрез слуховете, но всички мълчаха за едно — какво всъщност се бе случило? Не намираха думи за новите чувства и не намираха чувства за новите думи, не можеха още да се изразяват, но постепенно се потапяха в атмосферата на новото мислене, така днес може да бъде определено онова наше състояние. Просто фактите вече не стигаха, влечеше ни желанието да се вгледаме в тях, да вникнем в смисъла на ставащото. Ефектът на потресението! И аз търсех тоя потресен човек… Той говореше с нови думи… Гласовете понякога се промъкваха, както през сън или бълнуване, от паралелен свят. Покрай Чернобил всички почнаха да философстват. Станаха философи. Храмовете пак се напълниха с хора… С вярващи и доскорошни атеисти… Търсеха отговорите, които физиката и математиката не можеха да дадат. Триизмерният свят се разтвори и аз не срещах смелчаци, които пак биха могли да се закълнат в Библията на материализма. Ярко избухна безкрайността. Философите и писателите замълчаха, излязоха от познатите релси на културата и традицията. В първите дни най-интересно от всичко бе да се говори не с учените, не с чиновниците и военните с големите пагони, а със старите селяни. Те живеят без Толстой и Достоевски, без интернет, но съзнанието им по някакъв начин бе поместило в себе си новата картина на света. Без да се разруши. Вероятно всички ние по-скоро бихме могли да се справим с военна атомна ситуация като в Хирошима, а и всъщност се готвехме за нея. Но катастрофата стана на невоенен ядрен обект, а ние бяхме хора на своето време и вярвахме, както ни учеха, че съветските атомни централи са най-надеждните в света, че можем да ги построим и на Червения площад. Военният атом, това са Хирошима и Нагасаки, а мирният атом — електрическата крушка във всеки дом. Никой още не се бе сещал, че военният и мирният атом са близнаци. Съучастници. Поумняхме, целият свят поумня, но поумня след Чернобил. Днес беларусите като живи „черни кутии“ записват информацията за бъдещето. За всички.
	Дълго писах тази книга… Почти двайсет години… Срещах се и разговарях с бивши работници в централата, с учени, медици, войници, преселници, самозаселници… С тези, за които Чернобил е основният смисъл на техния свят, всичко в тях и наоколо е отровено от него, а не само земята и водата. Разказваха, търсеха отговори… Размишлявахме заедно. Често бързаха, страхуваха се, че не ще успеят, аз още не знаех, че цената на свидетелствата им е животът им. „Запишете го — повтаряха, — не разбрахме всичко, което видяхме, но нека остане. Някой ще го прочете и ще разбере. После… След нас…“ Ненапразно бързаха, мнозина вече не са измежду живите. Но успяха да изпратят сигнал…
	— Всичко, което знаем за ужасите и страховете, преди всичко е свързано с войната. Сталинският ГУЛАГ и Освиенцим са неотдавнашните придобивки на злото. Историята винаги е била история на воини и пълководци, а войната е, така да се каже, мярка за ужас. Затова хората смесват понятията „война“ и „катастрофа“… В Чернобил виждаме сякаш всички признаци на войната: много войници, евакуация, оставени жилища. Нарушен е ходът на живота. Информацията за Чернобил във вестниците е пълна с военни думи: атом, взрив, герои… И това затруднява разбирането на факта, че се намираме в новата история… Започна историята на катастрофите… Но човек не иска да мисли за тези неща, защото никога не се е замислял над тях, той се крие зад онова, което му е познато. Зад миналото. Даже паметниците на героите от Чернобил приличат на военни…
	— Моето първо пътуване в зоната…
	Градините бяха разцъфнали, младата трева радостно блестеше на слънцето. Птиците пееха. Толкова познат… познат… свят. Първата ми мисъл: всичко е на мястото си и всичко е както преди. Същата земя, същата вода, същите дървета. И формата, и цветът, и мирисът им е вечен, и никому не е по силите да промени нещо. Но още първия ден ми обясниха: цветята не трябва да се късат, на земята по-добре да не се седи, вода от изворчетата да не се пие. Привечер наблюдавах как кравари искаха да вкарат в реката умореното стадо, но кравите се приближаваха до водата и веднага се връщаха назад. Някак си се сещаха за опасността. Разказваха ми, че котките са престанали да ядат умрелите мишки, а те били навсякъде — на полето, по дворовете. Смъртта се криеше навсякъде, но това беше някаква друга смърт. Под нови маски. С непознати лица. Бяха сварили човека неподготвен. Неподготвен като биовид, целият му естествен инструментариум, настроен, за да вижда, да чува, да докосва, не сработваше. Вече беше невъзможно да сработи, очите, ушите, пръстите не служеха, тъй като радиацията е невидима, тя няма мирис и звук. Безтелесна е. Цял живот бяхме воювали или се бяхме готвили за война, толкова знаехме за нея — и изведнъж! Образът на врага се промени. Появи се друг враг. Врагове… Убиваше окосената трева. Хванатата риба, отстреляният дивеч… Ябълката… Светът около нас, по-рано податлив и доверчив, сега вдъхваше страх. Старите хора, евакуирайки се, без да разбират, че е завинаги, гледаха небето: „Слънцето свети… Няма ни дим, ни газ. Не стрелят. Нима това е война? А трябва да се превърнем в бежанци…“. Познат… непознат… свят.
	Как да разберем къде се намираме? Какво се случва с нас? Тук… Сега… Няма кого да попитаме…
	В зоната и около зоната… Поразяваше несметното количество военна техника. Маршируваха войници с чисто новички автомати. В пълно бойно снаряжение. Незнайно защо, най-вече съм запомнила не вертолетите и бронетранспортьорите, а тези автомати… Оръжие… Човек с автомат в зоната… По кого може да стреля там и от кого да се пази? От физиката? От невидимите частици? Ще разстрелят заразената земя или пък дърво? В самата централа работеше КГБ. Търсеха шпиони и диверсанта, носеха се слухове, че аварията е планирана акция на западните спецслужби, за да разрушат лагера на социализма. Трябва да бъдем бдителни.
	Тази картина на войната… Тази култура на войната рухна пред очите ми. Влязохме в непрозрачен свят, където злото не дава никакви обяснения, не се разкрива и не признава законите.
	Видях как дочернобилският човек се превръщаше в чернобилски човек.
	— Не само веднъж… И тук има за какво да се помисли. Чух мнение, че поведението на пожарникарите, гасили първата нощ пожара в атомната централа, и на ликвидаторите напомня на самоубийство. Колективно самоубийство. Ликвидаторите често работели без специалните защитни дрехи, без възражения тръгвали натам, където „умирали“ роботите, от тях бяха крили истината за получените високи дози и те се бяха примирили с това, а после се радваха на получените от правителството грамоти и медали, които им връчваха преди смъртта им… А на мнозина и не успявали да връчат… Така че какви са те все пак: герои или самоубийци? Жертви на съветските идеи и възпитание? Защото с времето се забравя, че те спасиха страната си. Спасиха Европа. Само за секунда си представете картината, ако се бяха взривили останалите три реактора…
	— Те са герои. Герои на новата история. Сравняват ги с героите от битката за Сталинград или сраженията при Ватерло, но те спасиха нещо по-голямо от родината, спасиха самия живот. Времето на живота. Живото време. С Чернобил човекът посегна на всичко, на целия божествен свят, където освен човека живеят хиляди други същества, животни и растения. Когато идвах при ликвидаторите… И слушах разказите им как те (първи и за пръв път!) са се заели с новото човешко нечовешко дело — да погребват земя в земята, тоест заравяли заразените пластове в специални бетонни бункери заедно с всичко живо там — с бръмбарите, паяците, личинките. С най-различни насекоми, чиито имена даже не знаели. Не помнели. Те имали съвсем друго разбиране за смъртта, то се разпространявало върху всички — от птиците до пеперудите. Светът им вече бил друг свят — с ново право на живот, с нова отговорност и ново чувство за вина. В разказите им постоянно присъстваше темата за времето, казваха „за пръв път“, „никога повече“, „завинаги“. Спомняха си как обикаляли из опустелите села и срещали понякога самотни старци, които не поискали да заминат с всички останали или след това се бяха върнали от чуждите краища — те седели вечер на лунната светлина, косели с коса, жънели със сърп, гората сечели с брадва, в молитвите си се обръщали към зверовете и духовете. Към Бога. Всичко било както преди двеста години, а някъде отгоре летели космически кораби. Времето беше захапало опашката си, началото и краят се бяха слели. За онези, които са били там, Чернобил не свършва в Чернобил. Те са се върнали не от война, а сякаш от друг свят. Разбрах, че те съвсем съзнателно превръщаха страданията си в ново знание, което ни даряваха: вижте, ще трябва да направите нещо с това знание, да го употребите някак.
	Паметникът на героите от Чернобил… Това е ръкотворният саркофаг, в който те са сложили ядрения огън. Пирамидата на двайсети век.
	— Жалко за човека на чернобилска земя. Но още по-жалко за звяра… Не се доизказах. Сега ще поясня… Какво бе останало в мъртвата зона, след като хората си бяха отишли? Старите селски гробища и биогробищата, така се наричат гробищата за животни. Човекът бе спасявал само себе си, всички останали бе предал, след като той си бе отишъл, в селата навлизали войнишки отряди или ловци и разстрелвали животните. А кучетата се притичали на човешкия глас… и котките… И конете не можели да разберат нищо… А те нямат никаква вина — нито зверовете, нито птиците, умирали безмълвно, което е още по-страшно. Някога индианците в Мексико и даже нашите предци в дохристиянската Рус молели за прошка животните и птиците, които убивали за препитание. А в древен Египет животното имало право на жалба против човека. В един от папирусите, запазен в една пирамида, е написано: „Не е намерена нито една жалба на бик против N“. Преди заминаването за царството на мъртвите египтянинът четял молитви, в които имало и такива думи: „Не съм обиждал нито една твар. Не съм отнемал на животно нито зърното, нито тревата му“.
	Какво ни даде чернобилският опит? Върна ли ни към този мълчалив и тайнствен свят на „другите“?
	— Веднъж видях как войници влязоха в село, от което хората си бяха отишли, и почнаха да стрелят…
	Безпомощните викове на животните… Те викаха на разните си езици… За това вече е писано в Новия Завет. Иисус Христос идва в Йерусалимския храм и вижда там животните, приготвени за ритуална жертва — с прерязани гърла, с изтичаща кръв. Иисус се развиква: „… вие превърнахте дома за молитва в разбойнически вертеп“. Той би могъл да добави — в клане… За мен стотиците оставени в зоната биогробища са също като древните капища*. Само че на кой от боговете? На Бога на науката и знанието или на Бога на огъня? В този смисъл Чернобил надскача Освиенцим и Колима. Надскача Холокоста. Той стига до крайност. Опира се в нищото.
	[* Капище — наименование на свещените места у южните и източните славяни в предхристиянската епоха — Бел.прев.]
	С други очи оглеждам света наоколо… По земята пълзи мравчица и сега тя ми е по-близка. Птица лети в небето и тя ми е по-близка. Разстоянието между мен и тях се съкращава. Няма я предишната пропаст. Всичко е животът.
	Запомнила съм и друго… Разказа ми го един стар пчелар (а след това чух за същото и от други): „Отивам сутринта в градината, нещо не е както трябва, няма го един познат звук. Нито една пчела няма… Не се чува нито една пчела! Нито една! Какво? Как така? И на втория ден не излетяха. И на третия… После ни съобщиха, че в атомната е имало авария, а тя е съвсем близо. Но дълго нищо не знаехме. Пчелите знаеха, а ние не. Сега, ако нещо стане, тях ще гледам. Живота им“. Още един пример… Заговорих се с рибарите край реката, те си спомниха: „Чакахме да ни обяснят по телевизията… Да ни кажат как да се спасим. А червеите. Простите червеи. Те отидоха дълбоко под земята, може би на половин метър или метър. А ние не можехме да разберем. Копаехме ли, копаехме. Нито един червей не намерихме за риболова…“.
	Кой от нас е по-пръв, по-траен и по-вечен на земята — ние или те? Трябва от тях да се учим как да оцеляваме. И как да живеем.
	— Сблъскаха се две катастрофи: социалната — пред очите ни се разпадна Съветският съюз, гигантският социалистически континент отиде под водата, и космическата — Чернобил. Два глобални взрива. И първият е по-близък, по-разбираем. Хората са затънали в ежедневието и бита — какво да купят, къде да отидат? В какво да вярват? Под какви знамена да застанат отново? Или трябва да се учим да живеем за себе си, собствения си живот? Последното ни е непознато, не го можем, защото никога още не сме живели така. Това го преживяват всички и всеки. А за Чернобил бихме искали да забравим, защото съзнанието ни е капитулирало пред него. Катастрофа на съзнанието. Светът на представите и ценностите ни е взривен. Ако бяхме победили Чернобил или бяхме разбрали докрай, то щяхме да мислим и пишем за него повече. А така — живеем си в един свят, а съзнанието съществува в друг. Реалността се изплъзва, не се вмества в човека.
	— Да… Не ти се удава да вървиш в крак с реалността…
	— Един пример… Все още използваме старите понятия „далече-близко“, „свои-чужди“… Но какво означава далече или близко след Чернобил, когато още на четвъртото денонощие чернобилските облаци се носеха над Африка и Китай? Изведнъж земята се оказа толкова малка, тя не е онази земя от времето на Колумб. Безкрайната. Сега у нас се появи друго усещане за пространство. Живеем в банкрутирало пространство. И още… През последните сто години човекът е станал по-дълголетен, но при все това отреденото му време е нищожно в сравнение с живота на радионуклидите, заселили се по нашата земя. Много от тях ще живеят хилядолетия. Ние не можем и да си помислим за толкова далечното бъдеще! Чрез тях развиваш друго чувство за време. И всичко това е Чернобил. Следите му. Същото става с отношенията ни с миналото, с фантастиката, с познанието… Миналото се оказа безпомощно, от знанието бе оцеляло само знанието за нашето незнание. Започна перестройка на чувствата… Вместо обичайните утешителни думи лекарят казва на жената на умиращия мъж: „Не може да се приближавате! Не може да го целувате! Не може да го галите! Това вече не е любимият човек, а обект, подлежащ на дезактивация“. Тук и Шекспир отстъпва. И великият Данте. Въпросът е: да се приближа или да не се приближа? Да целуна или да не целуна? Една от моите героини (бременна в това време) се приближавала и целувала. И не оставила мъжа си до самата му смърт. За това е платила със здравето си и живота на малкото им дете. А какво ли е да избираш между любовта и смъртта? Между миналото и непознатото настояще? А кой би се осмелил да осъди ония жени и майки, които не са стояли до умиращите си мъже и синове? До радиоактивните обекти… В техния свят и любовта се бе променила. И смъртта.
	Всичко се промени, освен нас.
	— За да се превърне едно събитие в история, са нужни поне петдесет години. А тук трябва да вървим по горещ следи…
	— Зоната… Отделен свят… Първо е измислена от фантастите, но литературата отстъпи пред реалността. Вече не можем, както героите на Чехов, да вярваме: след сто години човекът ще бъде прекрасен! Животът ще стане прекрасен! Изгубихме това бъдеще. Сто години по-късно е бил сталинският ГУЛАГ, Освиенцим… Чернобил. И септември в Ню Йорк… Необяснимо е как всичко се вместило в живота на едно поколение. Например в живота на моя баща, който сега е на осемдесет и три години? Човекът е оцелял?!
	— От Чернобил най-вече се запомня животът „след всичко“: вещите без човека, пейзажите без човека. Път за никъде, далекопроводи в нищото. Не, не, като се замислиш — това миналото ли е, или бъдещето?
	— Понякога ми се струваше, че записвам бъдещето…


>	Първа глава

>>	Земята на мъртвите

>>>	Монолог за това защо хората си спомнят

	„И аз имам въпрос. Сам не мога да си отговоря на него…
	Но вие сте се захванали да пишете за това… За това? А аз не искам това да се знае за мен. Какво съм изпитал там… от една страна, имам желание да се разкрия, да се изприказвам, а от друга, чувствам, че се разголвам, а не го искам.
	Помните ли при Толстой? Пиер Безухов е толкова потресен от войната, та му се струва, че и той, и целият свят са се променили завинаги. Но минава известно време и забелязва, че все така ругае кочияша, все така мърмори. Защо тогава хората си спомнят? За да възстановят истината ли? Справедливостта ли? За да се освободят и да забравят? Разбират, че те са участници в някакво грандиозно събитие? Или търсят в миналото защита? А спомените са крехко нещо, ефимерно, не са точно знание, а догадка на човека за самия него. Това не са знания, а само чувства.
	Мъчих се, рових се в паметта си и си спомних…
	Най-страшното нещо за мен беше в детството ми… Това е войната…
	Спомням си как ние, момчетата, си играехме на «майки и бащи» — събличахме бебетата и си ги подавахме един на друг. Това бяха първите деца, които се бяха родили след войната. Цялото село знаеше какви думи вече казват, кой е проходил, защото през войната децата бяха забравени. Чакахме появяването на живота. На «майки и бащи» — така се казваше играта ни. Искахме да видим появяването на живота… А бяхме по на осем-девет години…
	Виждал съм как една жена искаше да убие сама себе си. В храстите при реката. Взела една тухла и се удря по главата. Беше бременна от полицая, когото цялото село ненавиждаше. Още бях дете, когато видях как се раждат котетата. Помагах на майка ми да издърпа телето от кравата, водех на разплод при нереза нашата свиня… Помня… Помня как докараха убития ми баща, с пуловера, който майка ми беше оплела; баща ми явно беше надупчен от картечница или автомат и нещо кърваво на късчета излизаше от пуловера му. Лежеше на единственото ни легло, другаде нямаше къде да го сложим. После го погребахме пред вкъщи. А пръстта не е като перце, а е тежка глина. С лехи за целина. Наоколо се водеха боеве. На улицата лежаха убити коне и хора…
	За мен това са толкова забранени спомени, че не съм говорил за тях на глас…
	Тогава възприемах смъртта така, както и раждането. Чувствах едно и също, когато телето излизаше от кравата… Когато се появяваха котетата. И когато жената в храстите се убиваше… Незнайно защо, това ми се струваше едно и също, еднакво. Раждането и смъртта…
	Помня от детството си как миришеше вкъщи, когато колеха шопара… Само ме побутнахте и аз вече падам ли, падам надолу… В кошмара… В ужаса… Летя…
	Спомням си още как като малки жените ни водеха със себе си в банята. На много жени, а и на майка ми, им падаха матките (вече го разбирахме), а те ги привързваха с парцали. Виждал съм го… Матките им излизаха заради тежката работа. Нямаше мъже, бяха ги избили на фронта и в партизанските отряди, коне също нямаше, жените впрягаха себе си в плуговете. Изораваха градините си, колхозните полета. Когато пораснах и имах близост с жена, си го спомнях… Това, което бях виждал в банята…
	Исках да забравя… Да забравя всичко… Забравях… Мислех, че най-страшното вече ми се е случило. Войната. И че съм защитен, че сега съм защитен. Със знанието си, с това, което там… тогава… бях преживял. Но…
	Отидох в чернобилската зона… Вече много пъти съм бил там… И там разбрах, че съм безпомощен. И се разпадам от тази своя безпомощност. От това, че не разпознавам света, в който всичко се е променило. Даже злото е друго. Миналото ми вече не ме пази. Не ме успокоява… В него няма отговори. А преди ги имаше… (_Замисля се._)
	Защо хората си спомнят? Но аз си поговорих с вас, изказах нещо с думи… И нещо разбрах. Сега не съм толкова самотен. А как ли е при другите?“
@	Пьотр С., психолог


>>>	Монолог за това, че можеш да си поговориш и с живите, и с мъртвите

	„Нощес един вълк влезе в двора… Погледнах през прозореца — стои и свети с очи. С фарове…
	На всичко съм свикнала. Седем години живея сама, седем години, откакто хората си заминаха. Случва се нощем да седя, докато не съмне, и мисля, мисля. И днес цяла нощ седях свита на леглото, а после отидох да видя какво е слънчицето. Какво да ви кажа? Най-справедливото нещо на света е смъртта. Никой все още не се е откупил. Земята поема всички — и добрите, и лошите, и грешниците. А повече справедливост на тоя свят няма. Тежко и честно цял живот съм се трудила. Живях по съвест. А справедливост за мен няма. Някъде Бог е давал, а докато дойде моят ред — вече нищо не му е останало, за да ми даде. Младият може да умре, а старият е длъжен… Никой не е безсмъртен — нито царят, нито търговецът… Отначало ги чаках хората, мислех си, че всички ще се върнат. Никой не си тръгваше завинаги, тръгваха си временно. А сега чакам смъртта. Не е трудно да умреш, а е страшно. Няма църква и отчето не идва. Нямам на кого да си разкажа греховете.
	Първия път като ни казаха, че има радиация, си мислехме, че това е някаква болест и който се разболее, умира веднага. Не, казват, това е нещо, което стои на земята и влиза в земята, но не можеш да го видиш. Животните може би го виждат и чуват, а човекът не. А това не е истина. Виждала съм… Този цезий ми стоеше в градината, докато дъждът не го намокри. Цветът му е един такъв мастилен… Стои си и става на парчета… Върнах се от колхозната нива и отидох в моята градина. И там едно такова синьо парче… А след двеста метра още едно. Голямо колкото забрадката на главата ми. Викнах съседката, другите жени, обиколихме навсякъде. Всичките градини, полето наоколо… Два хектара… Може би намерихме четири големи парчета. А едното беше червено на цвят… На другия ден се изсипа дъжд. От сутринта. И към обяд ги нямаше. Дойде милицията, а вече нямаше какво да им покажем. Само им разказахме… Ей такива парчета… (_Показва с ръце._) Колкото забрадката ми. Сини и червени.
	Не се страхувахме много от радиацията… Когато не я виждахме, не я познавахме, може и да сме се страхували, а когато я видяхме, вече не беше толкова страшно. Милицията заедно с войниците постави табелки. На някого срещу къщата, някъде на улицата; пишеше: седемдесет кюри, шейсет кюри… Сто години сме живели с нашите си картофи, а сега казаха, че не може! И лучец не разрешават, и моркови. Един плаче, друг се смее… Съветваха ни да работим в градината с марлени превръзки и гумени ръкавици. А пепелта от печката да заравяме. Да погребваме… О-о-о… А тогава един важен учен дойде и каза в клуба, че трябва да мием дървата… Какво е туй чудо! Да не повярваш на ушите си! Накараха ни да си перем калъфите за одеялата, чаршафите, пердетата… Ами те нали са в къщата! В шкафовете и сандъците. Каква ти радиация вкъщи! През стъклото? През вратата? Какво е туй чудо! Да я търсят в гората, на полето… Затваряха кладенците, обвиваха ги с найлон= Водата била «мръсна»… Как ще е мръсна, толкова си е чиста! Куп неща ни наговориха. Всички ще умрете… Трябва да заминете… Да се евакуирате…
	Наплашиха хората. Хвана ги страх. Някои хора нощно време заравяха най-ценното си. И аз закопах някои дрехи… Червените грамоти за честния ми труд и някоя пара, която си бях заделила за черни дни. Такава мъка! Такава мъка ми изпълваше сърцето! Да умра, ако не ви казвам истината! Чух тук, че в едно село войници евакуирали хората, а един дядо и бабичката му останали. Ден преди да вдигнат хората и да ги натоварят в автобусите, те взели кравичката си и се скрили в гората. Там изчакали. Като по време на войната… когато наказателните отряди палеха селото… Откъде ни се взе тази беда? (_Плаче._) Животът ни е несигурен. Радвам се, когато не плача, сълзите ми сами си текат.
	О! Погледнете към прозореца: една сврака долетя. Не ги гоня. Макар че се случва свраките да ми откраднат яйца от курника. И все пак не ги гоня. Бедата е една за всички. Никого не гоня! Вчера един заек дотича…
	Друго щеше да е, ако всеки ден вкъщи имаше хора. Недалеч оттук, в другото село, също живее една жена, казах й да се отбива. Колко ще помогне, колко не, но поне да си поговориш с някого. Да го повикаш… Нощем всичко ме боли. Краката ми се схващат, сякаш ме лазят мравки, играе ми някакъв нерв. Тогава вземам нещо в ръцете си… Шепа зърно… И хруп, хруп. Нервът ми се успокоява. Колко съм се наработила в тоя живот, колко съм се мъчила. Всичко ми е дошло до гуша и нищо не искам. Ако умра, ще си почина. Душата ми както и да е… а тялото ще се успокои. И дъщери имам, и синове. Всички са в града. А аз никъде не искам да мърдам от тука! Дал бог години, а не дал късмет. Знам, че старият човек става досаден, децата ще потърпят, ще потърпят и ще го обидят. Радостта от децата е докато са малки. Нашите жени, които отидоха в града, плачат. Или снахата ги обижда, или дъщерята. Искат да се върнат. Стопанинът ми… Лежи тук в гроба… Ако не лежеше тук, щеше да живее на друго място. И аз щях да съм с него. (_Изведнъж весело._) А защо да си тръгвам? Тук е хубаво! Всичко си расте, всичко си цъфти. От мушичката до звяра — всичко си живее.
	За вас всичко ще си спомня… Самолетите летят ли, летят. Всеки ден. Ниско-ниско над главите. Летят към реактора. Към централата. Един след друг. А тук — евакуация. Изселване. Щурмуват къщите. Хората се затвориха, скриха се. Добитъкът реве, децата плачат. Война! А слънчицето свети… Седнах и не излизам от къщата, вярно, че не заключих. Почукаха войниците: «Е, стопанке, готова ли си?». Питам: «Насила ли ще ми връзвате ръцете и краката?». Помълчаха, помълчаха и си тръгнаха. Младички, съвсем младички. Деца! Жените пълзяха на колене пред къщите. Молеха се. Войниците хващаха под ръка едната, другата — и в колата. А аз ги заплаших, че ако някой ме пипне или ми се прави на много як, ще го бия с тоягата. Ругаех! Здраво ругаех! Не плаках. В този ден нито сълзичка.
	Седя в къщата. И чувам вик. Вик! А после става тихо. Затихва… В този ден… В първия ден не излязох от къщата.
	Разказваха ми: върви колона от хора… И колона от добитък. Война!
	Стопанинът ми обичаше да казва, че човек стреля, а Бог носи патроните. Всеки със съдбата си! Някои от младичките, които си тръгнаха, вече умряха. На новото място. А аз си ходя с тояжката. Тропам. Като ми домъчнее, поплаквам си. Селото е празно. А птици тук всякакви… Летят… И лос може да се появи… (_Плаче._)
	Всичко ще си спомня… Хората си заминаха, а оставиха котките и кучетата. Първите дни ходех и наливах на всички мляко, а на всяко куче давах по парче хляб. Те стояха в своите дворове и си чакаха стопаните. Чакаха хората дълго. Гладните котки ядяха краставици… Ядяха домати… До есента косях тревата пред вратичката на съседката. Оградата падна, аз й я приковах. Чаках хората… При съседката живееше едно кученце, казваше се Жучка. «Жучка — моля го, — ако първи срещнеш хора, викни ме.»
	Нощем сънувам, че се евакуирам… Офицерът ми крещи: «Стопанке, скоро ще запалим и заровим всичко. Излизай!». И ме водят някъде си, на някакво непознато място. Не разбирам. Нито е град, нито е село. И земя не е…
	Какво ми се случи… Имах един добър котарак. Казваше се Васка. Зимата гладните плъхове нападаха, спасение нямаше. Влизаха под одеялото. Пробиха дупка в бъчвата със зърно. Така че Васка ме спаси. Без Васка щях да умра… С него ще си поприказваме, ще обядваме. А после Васка изчезна… Може би гладните кучета някъде са го нападнали и са го изяли? Те все тичаха гладни, докато не умрат, котките бяха толкова гладни, че ядяха котетата си, не през лятото, през зимата ги ядяха. Прости, Господи! А една жена плъховете я изгризаха… В дома й. Рижи плъхове… Истина ли е, или не, но мълвят. Тук и клошари щъкат… Първите години имаше урожай — ризи, блузи, палта. Вземат и ги носят на вехтошаря. Като се напият, пеят песни. И псуват. Един бил паднал от велосипеда и заспал на улицата. На сутринта намерили две костички и велосипеда. Истина ли е, или не? Не мога да кажа. Мълвят.
	Тук всичко живее. Ама всичко! Гущер живее, жаба квака. И червей пълзи. И мишки има! Всичко има! Пролетта особено е хубаво. Обичам, когато цъфти люлякът. Когато песекинята мирише. Докато ме държаха краката, сама ходех за хляб, само в едната посока е петнайсет километра. Като млада бих отишла дотам на бегом. Нищо особено. След войната ходехме до Украйна за семена. На трийсет, на петдесет километра оттук. Хората носеха по един пуд, а аз — по три. А сега понякога и вкъщи не мога да мръдна. На стара жена и лятно време й е студено на печката. Милиционерите идват тук, проверяват селото, та и хляб ми носят. Само че какво ли проверяват? Живеем аз и котаракът. Това е друг котарак. Милицията свирне, ние се радваме. Тичаме. Носят му кокалчета. А мен ме питат: «А ако нападнат бандити?». Че какво, много ли ще си отживеят при мен? Какво ще ми вземат? Душата ли? Само душа имам. — Добри момчета. Смеят се. Донесоха ми батерии за транзистора, сега слушам радио. Обичам Людмила Зикина, но сега сякаш рядко пее. Сигурно е остаряла и тя като мен. Стопанинът ми обичаше да казва така… Ей така казваше: «Балът свърши, прибирай инструментите».
	Ще ви разкажа как си намерих коте. Нямаше го вече моят Васка… Чакам ден, два… Месец… Съвсем сама останах. Нямаше на кого дума да продумам. Тръгнах из село, по чуждите градини викам: Васка, Мурка… Васка! Мурка! Първоначално ги имаше много, после изчезнаха някъде. Изпоизмряха. Смъртта не подбира… Земицата всички приема… И аз ходя ли, ходя. Два дни го виках. На третия ден — седи под магазина… Спогледахме се… Той се радва, и аз се радвам. Само че той и една дума не казва. «Хайде да вървим — каня го, — да вървим вкъщи.» А той седи… Мяу… Почвам да го плаша: «Какво ще правиш тук сам? Вълците ще те изядат. Ще те разкъсат. Да вървим. Имам яйца, сланина.» Е, как да му обясня? Котаракът не разбира човешкия език, а как тогава ме разбра? Аз вървя напред, той бяга след мен. Мяу… «Ще ти отрежа сланина.» Мяу… «Ще живеем двамата.» Мяу… «Ще те кръстя Васка.» Мяу… И ето вече две зими с него презимувахме…
	Нощем сънувам, че някой ме вика… Гласът на съседката: «Зина!». Замълчава… И пак: «Зина!».
	Като ми стане мъчно, си поплаквам…
	Отивам на гробището. Там лежи мама… Малката ми дъщеричка… Тя умря от тиф през войната. Тъкмо я занесли на гроба, заровихме я и зад един облак се показа слънчицето. И свети ли, свети. Направо да се върнеш и да я изровиш. Стопанинът ми е там… Федя… Седя до всички тях. Вайкам си се. А човек може да си поговори и с живите, и с мъртвите. За мен няма разлика. Слушам и едните, и другите. Когато си сама… И когато ти е мъчно… Много мъчно…
	Срещу самото гробище живееше учителят Иван Прохорович Гавриленко, той отиде при сина си в Крим. След него — Пьотр Иванович Миуски. Тракторист. Стахановец, тогава всички бяха стахановци. Златни ръце имаше. Правеше дантели от дърво. Къщата му беше за чудо и приказ. Кукла! Ой, беше ми и мъчно, и кръвта ми закипя, когато я рушаха. Заровиха я. Офицерът ми крещеше: «Не тъжи, майко. Къщата е върху „петно“.» А самият той беше пиян. Приближавам се, той плаче: «Майко, върви си! Върви си!». Изгони ме. А по-нататък е чифликът на Миша Михалев, той палеше котела във фермата. Бързо си отиде Миша. Замина и веднага почина. След него беше къщата на зоотехника Степан Бихов… Изгоря! През нощта лоши хора я запалиха. Пришълци. И Степан не живя дълго. Погребан е в Могильов, където живеят децата му. Втора война… Колко хора загубихме! Ковальов, Василий Михайлович, Анна Коцура, Максим Никифоренко… Едно време живеехме весело. По празниците имаше песни, танци. Акордеон. А сега е като в затвор. Понякога притварям очи и тръгвам из село… Казвам им: «Каква ти тук радиация, като и пеперудата си лети, и земната пчела си жужи. И моят Васка лови мишки». (_Плаче._)
	А ти, моя миличка, разбра ли каква ми е мъката? Кажи на хората защото мен може да ме няма. Ще ме намерят в земята… Под корените…“
@	Зинаида Евдокимовна Коваленка, самозаселничка


>>>	Монолог за цял един живот, изписан по вратите

	„Искам да свидетелствам…
	Това се случи тогава, преди десет години, и продължава да ми се случва и досега, всеки ден. Сега… Винаги е с мен.
	Живеехме в град Припят. В същия този град, за който сега знае целият свят. Не съм писател. Но съм свидетел. Ето какво стана… От самото начало…
	Живееш си… Обикновен човек си. Малък. Такъв като всички наоколо — отиваш на работа, идваш си от работа. Получаваш средна заплата. Един път в годината излизаш в отпуск. Имаш жена. Деца. Нормален човек си! И в един ден се превръщаш в чернобилски човек. В дивак! В нещо такова, което интересува всички и не е познато никому. Искаш да си като другите, а вече не може. Не можеш, няма как да се върнеш в предишния свят. Гледат те с други очи. Задават ти въпроси: «Страшно ли беше там? Как гореше централата? Какво видя? И всъщност можеш ли да имаш деца? Жена ти не те ли напусна?». Отначало се превърнахме в редки експонати. Самата дума «чернобилец» и досега е като звуков сигнал. Всички обръщат главите си към теб… Той е оттам!
	Това бяха чувствата първите дни. Загубихме не града, а целия си живот.
	Заминахме на третия ден… Реакторът гореше… Помня, че някой от познатите каза: «Мирише на реактор». Неописуем мирис. Но за това всички четяха във вестниците. Превърнаха Чернобил във фабрика на ужасите, а всъщност в анимационно филмче. И трябва да го разбереш, защото трябва да живееш с него. Ще разкажа само за себе си…
	И така… Казаха по радиото: не може да се взимат котки! Дъщеря ми плаче, от страх да не изгуби любимата си котка почна да заеква. Сложи котката в куфара! А тя не иска в куфара, измъква се. Всички ни надраска. Не може да се вземат вещи! Няма да вземам нищо, само едно нещо ще взема. Само едно! Трябва да сваля вратата от апартамента и да я взема, не мога да оставя вратата. А на входа ще забия дъски.
	Вратата ни… Нашият талисман! Семейната реликва. На тази врата лежа баща ми. Не знам какъв е този обичай, не навсякъде е така, но у нас, мама ми каза, покойникът трябва да бъде положен на вратата от дома му. Лежи така, докато не донесат ковчега. Стоях около баща ми цяла нощ, той лежа на тази врата… Къщата беше отворена. Цяла нощ. И на тази врата от долу до горе има чертички… Как съм расъл… Отбелязано е: първи клас, втори. Седми. Преди казармата… А до тях — как е расъл синът ми… Дъщеря ми… На тази врата е записан целият ни живот, като на древни папируси. Как да я оставя?
	Помолих съседа, той имаше кола: «Помогни ми!». Посочи към главата си, вика: «Приятел, ти не си наред». Но аз я взех. Вратата. Нощес. На мотоциклет. През пътя в гората… Взех я след две години, когато апартаментът ни вече беше разграбен. Прочистен. Милицията ме гонеше: «Ще стреляме! Ще стреляме!». Разбира се, бяха ме помислили за крадец. Откраднах вратата от собствения си дом…
	Изпратих дъщерята с жена ми в болницата. По телата им бяха плъзнали черни петна. Ту се появяват, ту изчезват. Големи колкото петаче… А нищо не ги боли… Изследваха ги. Попитах ги: «Какви са резултатите? — Не са за вас. — А за кого са?».
	Тогава наоколо всички говореха: «Ще умрем, ще умрем». Към двехилядната година беларусите ще изчезнат. Дъщеря ми направи шест години. Точно в деня на аварията. Слагам я да спи, а тя ми шепне в ухото: «Татко, искам да живея, малка съм още». Мислех си, че нищо не разбира… А като видеше в детската градина лелката с бялата престилка или готвача в стола, изпадаше в истерия: «Не искам в болницата! Не искам да умирам!». Не понасяше белия цвят. Даже в новия ни дом сменихме белите пердета.
	Можете ли да си представите седем плешиви момиченца накуп? В стаята бяха седем… Не, стига! Свършвам! Когато разказвам, имам чувството, че… ето, сърцето ми подсказва: извършваш предателство! Защото трябва да я описвам като чужда… Мъченията й… Жена ми си дойде от болницата. Не издържа: «По-добре да беше умряла, отколкото да се мъчи така. Или аз да умра, за да не гледам повече». Не, стига! Свършвам! Не съм в състояние. Не!
	Сложихме я на вратата… На вратата, на която някога лежеше баща ми. Докато не донесоха малкия ковчег… Беше малък, като кутия за голяма кукла. Като кутия…
	Искам да свидетелствам, че дъщеря ми умря от Чернобил. А от нас искат да мълчим. Казват, че науката не е доказала, че няма база данни. Трябва да чакаме стотици години. Но човешкият ми живот… Той е по-кратък… Няма да дочакам. Запишете го. Поне напишете, че дъщеря ми се казваше Катя… Катюшенка… Почина на седем години…“
@	Николай Фомич Калугин
@	баща


>>>	Монолог на едно село за това как привикват душите от небето, за да си поплачат и похапнат с тях

	_Село Бели берег, Наровлянски район, Гомелска област_
	_Говорят: Анна Павловна Артюшенко, Ева Адамовна Артюшенко, Василий Николаевич Артюшенко, Софя Николаевна Мороз, Надежда Борисовна Николаенко, Александър Фьодорович Николаенко, Михаил Мартинович Лис_

	— Имаме си посещение… Добри хора… Нищо не вещаеше среща, нямаше никакъв знак. Понякога ме сърби дланта — това значи, че ще се ръкуваш. А днес нямаше никакво предзнаменование. Само дето едно славейче цяла нощ пя — това значи, че ще е слънчев денят. Ех! Жените сега ще дотичат. Ето, Надя вече лети…
	— И преживяхме всичко, и издържахме…
	— Ох, не искам да си спомням. Страшно е. Гонеха ни, войниците ни гонеха. Напристигна военна техника. Самоходи. Един стар дядо… Вече беше легнал. Умираше. Къде да върви? „Ей сега ще стана — плачеше — и ще ида на гробището. Със собствените си сили.“ Какво ни дадоха за къщите? Какво? Вижте колко е красиво тук! Кой ще ни плати за тая красота? Курортна зона!
	— Самолети, хеликоптери — шумотевица. Камази с ремаркета… Войници. Е, започна войната, мислех си. С китайците или с американците.
	— Стопанинът ми си дойде от колхозното събрание и казва: „Утре ще ни евакуират“. А аз: „А какво ще стане с картофите? Не сме ги извадили“. Съседът почука на вратата и седнаха да пият с моя. Пийнаха и почнаха да ругаят председателя: „Няма да тръгнем и точка. Войната преживяхме, та някаква си радиация ли няма“. Даже ако трябва, ще се скрием в земята. Няма да тръгнем!
	— Отначало мислехме, че всички ще умрем след два-три месеца. Така ни плашеха. Агитираха ни да заминем. Слава богу — живи сме!
	— Слава богу! Слава богу!
	— Никой не знае какво има на оня свят. Тук е по-добре… По-познато. Мама казваше: „Киприш се, радваш се и своеволничиш“.
	— Ходим в църквата, молим се.
	— Тръгнахме… Взех в едно чувалче пръст от гроба на мама. Поседях на колене: „Прости, че те оставяме“. През нощта отидох при нея, не ме беше страх. Хората си пишеха фамилиите на къщите. На пъновете, на оградите. На асфалта.
	— Войниците убиваха кучетата. Стреляха. Бум-бум! Оттогава не мога да слушам как квичи животно.
	— Бях бригадир тук. Четиресет и пет години… Страдах за хората. Колхозът ни пращаше на изложение в Москва, да покажем от нашия лен. Оттам донесох значка и червена грамота. Тук хората ме уважаваха: „Василий Николаевич… Нашият Николаевич…“. А там на новото място кой съм? Стар дядо… Като умирам тук, жените ще ми донесат вода, ще запалят печката. Страдах за хората… Вечер идват жените от полето и пеят, а знаем, че почти нищо няма да получат. Някакви дребни стотинки за трудодните. А те пеят.
	— На село при нас хората живеят заедно. Като семейство.
	— Докато живеех в града при сина ми, ми се присъни сън. Сън… Че чакам смъртта. И нареждам на синовете си: „Заведете ме на нашите гробища, поне пет минути постойте с мен пред родната къща“. И отгоре виждам как синовете ме водят натам…
	— Нека да е отровна, с радиация, но си е моята родина. Никъде другаде не сме нужни. Даже на птицата й е мило гнездото.
	— Да се доизкажа… Живях у сина на седмия етаж, отивам до прозореца, гледам надолу и се кръстя. Стори ми се че чувам кон. Петел… И така ми е мъчно… А и моят двор ми се присънваше: завързвам кравата и доя, доя… Събуждам се… Не искам да ставам. Все още съм там. Ту тук, ту там.
	— Денем живеехме на новото място, а нощем на родното. Насън.
	— Зимно време нощите са дълги, понякога седим и броим: кой умря вече? В града от нерви и разни разстройства починаха много, на по четиресет-петдесет години — нима това е възраст за умиране? А ние си живеем. Молим се всеки ден на Бога, искаме едно — здраве.
	— Както се казва, който където се е родил, там се е и сгодил.
	— Стопанинът ми два месеца лежа… Мълчеше, не ми отговаряше. Сякаш се беше обидил. Ходя по двора, връщам се. „Татенце, как си?“ Повдигаше си очите само като чуеше глас, а на мен ми ставаше по-леко. Лежеше, мълчеше, а си беше у дома. Когато човек умира, не трябва да се плаче. Иначе ще му прекъснеш смъртта, дълго ще се мъчи. Взех от шкафа една свещ и му я слагам в ръцете. Взема я и диша… Виждам, че очите му са мътни… Не плаках… За едно се молех: „Много поздрави на дъщеричката ни и на моята любима майчица“. Молех се заедно да… Някои се молят на Бог да се откопчат, а на мен смърт не ми даде. Жива съм.
	— А мен не ме е страх да умра. Никой не живее два пъти. И листото отлита, и дървото пада.
	— Женички! Не плачете. През всичките години бяхме все в предните редици. Стахановки бяхме. Преживяхме Сталин. Войната преживяхме! Ако не се смеехме и не се тешахме, отдавна да сме се обесили. Значи, говорят си две чернобилски жени. Едната казва: „Чу ли, че сега всички имаме белокръвие?“. Другата: „Глупости! Вчера си порязах пръста, потече ми червена кръв“.
	— Родният край е като рай. А на чуждото място и слънцето не свети по същия начин.
	— А мама ми каза едно време: вземи една иконка и я обърни, да стои така три дни. Където и да си, задължително ще се върнеш у дома. Имах две крави и две телета, пет прасета, гъски, кокошки. Куче. Хващам се за главата и вървя из градината. А ябълки, колко ябълки! Замина, ей, всичко замина!
	— Измих къщата, белосах печката… Трябва да оставиш хляб на масата и сол, купа и три лъжички. Толкова лъжички, колкото души има в къщата. За да се върнат…
	— А гребенчетата на кокошките бяха черни, а не червени — заради радиацията. И сиренето не ставаше. Един месец живяхме без извара и сирене. Млякото не се квасеше, а ставаше на прах, бял прах. Радиация…
	— Тая радиация ми беше в градината. Градината цялата побеля, една такава бяла стана, сякаш беше посипана с нещо. С някакви парченца… Мислех си, че може да са дошли от гората. Че вятърът ги е довял.
	— Не искахме да си ходим. Ох, не искахме! Някои пийнали мъже… се хвърляха под гумите. Началството ходеше по къщите и ни уговаряше един по един. Имаше нареждане: „Не може да се взема имущество!“.
	Добитъкът три дни не беше поен. Не беше хранен. На заколение! Дойде кореспондент от един вестник и пита: „Е, как сте? Как върви?“. Пияните доячки едва не го убиха.
	— Председателят се върти около къщата ми с войниците. Заплашват ме: „Излизай или ще палим. Ето я тубата с бензина!“. Че като се разтичах — ту покривката вземам, възглавницата…
	— Е, кажете, как по научному действа тая радиация? Кажете ни истината, ние така или иначе скоро ще умрем.
	— А вие какво си мислите, че като е невидима, я няма в Минск?
	— Внукът ми ми донесе кученце… Кръстихме го Радий, нали живеем в радиацията. И къде се дяна моят Радий? Винаги ми е в краката… Страх ме е да не избяга от селото и вълците да го изядат. Ще остана сама.
	— През войната оръдията по цяла нощ гърмят ли, гърмят. Как бръснат само! Изкопахме си землянка в гората. Стрелят ли, стрелят. Всичко изгоря, да бяха само къщите, а то и градините, и вишничките. Само да няма война… Толкова се страхувам от нея!
	— Питат Радио „Ереван“: „Може ли да се ядат чернобилски ябълки?“. Отговор: „Може, но огризките трябва да се заравят надълбоко в земята“. Втори въпрос: „Колко е седем по седем?“. Отговор: „Всеки чернобилец ще ти го сметне на пръсти“. Ха-ха-ха…
	— Дадоха ни нова къща. Каменна. Знаете ли, за седем години ни един гвоздей не забихме. Чуждо място! Всичко е чуждо. Стопанинът ми плачеше ли, плачеше. През седмицата работи с трактора в колхоза, чака неделята, а в неделя лежи към стената и плаче.
	— Повече никой няма да ни излъже, няма да мръднем от мястото си. Няма магазин, няма болница. Ток няма. Стоим си на газената лампа и на лунната светлина. И си ни е добре! У дома сме си.
	— В града снахичката вървеше след мен из апартамента с парцал и бършеше дръжката на вратата, на стола… А всичко е купено с мои пари, всичките мебели и жигулата. Свършиха парите, и мама вече не ни трябва.
	— Децата ни взеха парите. А каквото остана, инфлацията го изяде. Това, което ни дадоха за стопанството, за къщите. За ябълчиците.
	— Питат Радио „Ереван“: „Що е то бейбиФОН? — Това е дойка от Чернобил“. Ха-ха-ха.
	— Две седмици вървях пеша… И кравичката си водех… Хората не ме пускаха у тях. Спях в гората.
	— Страхуват се от нас. Казват, че сме заразни. За какво ни е наказал Бог? Сърди ли се? Не живеем нито по човешките, нито по Божиите закони. Избиваме се един друг. Ето за какво.
	— Внуците ми дойдоха лятото… Първите години не идваха, и те се страхуваха. А сега ме навестяват, вземат продукти, каквото им дадеш, всичко прибират. „Бабо — питаха ме, — чела ли си книгата за Робинзон?“ Живял сам — така, както и ние. Без хора. Донесох със себе си половин чувал кибрит. Брадва и лопата. А сега си имам сланина, яйца, мляко — всичко е мое. Само захар не можеш да посееш. Земя тук има колкото си искаш! Ако щеш, изори сто хектара. А власт няма. Тук никой не ти пречи. Няма началници. Свободни сме.
	— И котките се върнаха с нас. И кучетата. Заедно се върнахме. Войниците не ни пускаха. Омоновците. Така че нощем… По горските пътечки. Партизанските.
	— Нищо не ни трябва от държавата. Сами си произвеждаме всичко. Не ни закачайте! Ни магазин ни трябва, ни автобус. За хляб и сол ходим пеша по двайсет километра. Справяме се сами.
	— Върнахме се като катун. Три семейства… А тук всичко бяха разграбили: печката беше разбита, прозорците, вратите бяха свалили. Подовете. Крушките, ключовете, розетките — всичко бяха изкъртили. Нищо здраво нямаше. Ей с тези ръце всичко направихме отново, ей с тези ръце. А как иначе!
	— Дивите гъски крякаха, пролетта беше дошла. Време беше за сеитба. А ние в празните къщи… Само покривите бяха цели.
	— Милицията викаше по нас. Идват с колите, а ние — в гората. Крием се както от немците. Един път ни нападнаха с прокурор, който ни заплашваше, че ще ни съди. Казвам им: „Да ми дадат една година затвор, ще си я отлежа и ще се върна тук“. Тяхната работа е да си викат, а нашата — да си мълчим. Имам орден за водещ комбайнер, а оня ме заплашва: ще те вкараме по член десет… Все едно съм престъпник.
	— Всеки ден си сънувах къщата. Връщах се: или прекопавам градината, или си оправям леглото… И всеки път намирах по нещо — ту обувки, ту пиленца… Всичко беше на хубаво, на радост. На връщане.
	— Нощем молим Бога, а денем милиционерите. Попитайте ме: „Защо плачеш?“. А аз не знам защо плача. Радвам се, че съм си у дома.
	— И преживяхме всичко, и издържахме…
	— Ще ви разкажа един виц… Указ на правителството за привилегиите на чернобилците… На тези, които живеят на двайсет километра от централата, се слага пред фамилията представката „фон“. Тези, които живеят на десет километра са „Ваша светлост“. А тези, които са оцелели до централата — „Ваше сиятелство“. Е, живеем си, Ваша светлост… Ха-ха…
	— Оплаквам се на доктора: „Миличък, краката ми не щат да ходят. Ставите ме болят“. — Трябва да дадеш кравата, бабо. Млякото е отровно. — „Ох, не — плача аз, — краката ме болят, коленете ме болят, но кравата не си я давам. Тя ме храни.“
	— Имам седем деца. Всички живеят в града. Сама съм тук. Стане ми мъчно, сядам под снимките им. Говоря си. Сам-сама съм. Сама боядисах къщата, шест кутии боя сложих. Така си живея. Отгледах четирима сина и три дъщери. А мъжът ми почина рано. Сама съм.
	— Срещал съм вълк, ето как — той стои и аз стоя. Погледнахме се един друг и той отскочи настрани. Избяга. А на мен косата ми се изправи от страх.
	— Всеки звяр го е страх от човека. Ако не закачаш звяра, той ще те подмине. По-рано, като вървиш из гората, щом чуеш глас, тичаш при хората, а сега човек от човека се крие. Не дай боже да срещнеш човек в гората!
	— Всичко, което е написано в Библията, става. Там и за нашия колхоз е написано… И за Горбачов… Че ще дойде голям началник с белег на челото и ще се съсипе велика държава. А после ще настъпи Божият съд. В градовете всички ще умрат, а в село ще остане един човек. Човекът ще се радва на човешките следи! Не на човека, а само на следите от него…
	— Осветлението ни е на лампа. Газена. А-а… Жените вече са ви казали. Като убием глиган, го сваляме в мазето или го закопаваме в земята. Да престои там три дни. Самогона си го правим от наше си жито. От сладко.
	— Имам два чувала със сол. Ще се оправим без държавата! Пълно е с дърва — наоколо е гората! Къщата е топла. Лампата гори. Добре е! Имам коза, козел, три прасета, четиринайсет кокошки. Земята — колкото искаш, тревата — колкото искаш. Вода има в кладенеца. Свобода! Добре ни е! Това тук не е колхоз, а комуна. Комунизъм! Още едно конче ще си купим. И тогава никой повече няма да ни е нужен. Само едно конче…
	— Не се върнахме у дома, както се беше удивил един кореспондент, който беше тук, а сто години назад. Жънем със сърп, косим с коса. Мелим житото направо на асфалта. Стопанинът ми плете кошнички. А зимно време аз шия. Тъка.
	— Във войната от рода ми загинаха седемнайсет души. Убиха двамата ми братя. Мама плаче ли, плаче. Ходеше старицата по селата, просеше. „Мъчно ли ти е? — питат мама. — Недей. Който е дал живота си за другите, той е свят човек.“ И аз мога всичко за Родината… Само да убивам не мога… Аз съм учителка, така учех: обичайте човека. Винаги побеждава доброто. Децата, те са малки, душата им е чиста.
	— Чернобил… Война на войните. Няма спасение за човека никъде. Нито на земята, нито във водата, нито на небето.
	— Веднага спряха радиото. Никакви новини нямаме, затова живеем спокойно. Не се разстройваме. Идват хора, казват ни, че навсякъде има войни. И че сякаш социализмът се е свършил, че живеем при капитализма. Че царят ще се върне. Вярно ли е?
	— Понякога от гората в градината влиза някой глиган, лос… Хора рядко… Само милиционерите…
	— Елате и у нас.
	— И у нас. Толкова отдавна не съм имала гости вкъщи.
	— И се кръстя, и се моля… Господи! Милицията на два пъти ми руши печката. Извеждаха ме с трактор. А аз се връщах обратно! Ако пуснат хората, всички на колене ще допълзят до вкъщи. Разнесоха по света нашата мъка. Само на мъртвите разрешават да се върнат. Носят ги. А живите — нощем. През гората…
	— На Задушница всички се стичат насам. До един. Всеки иска да помене своя си човек. Милицията ги пуска по списък, а за децата до осемнайсет е забранено. Идват и така се радват, когато застанат срещу къщата си… В градината си близо до ябълката… Първо поплачат на гроба, после се разхождат по дворовете си. И там също плачат и се молят. Палят свещи. Стоят край оградите си, както край гроба. Случва се и венче да сложат пред къщата. Слагат бяла покривка на портичката… Отчето чете молитва: „Братя и сестри! Бъдете търпеливи!“.
	— На гробищата носят и яйца, и хляб… Много носят блини вместо хляб. Кой каквото има. Всеки сяда до своя близък. Викат ги: „Сестро, дойдох да те взема. Ела при нас да обядваме“. Или: „Мамичко наша… Татенце… Леличко…“. Викат душите от небето… Който има починал през тази година, плаче, а който има починал преди време, не плаче. Говорят си, спомнят си. Всички се молят. И който не знае как, пак се моли.
	— А нощем не трябва да се плаче за мъртвите. Като се скрие слънцето — не трябва. Помени, Боже, душите им. И царство им небесно!
	— Който не скача, той плаче… Една украинка продавала на пазара големи червени ябълки. Приканва: „Купете си ябълки! Чернобилски ябълки!“. Някой я съветва: „Не си признавай, лельо, че са чернобилски. Никой няма да ги купи“. — Няма да вземат ли? Вземат. Един му трябва за тъщата, на друг — за началника.
	— Тук има един излязъл от затвора. Амнистирали го. Живееше в съседното село. Майка му починала, къщата му я закопали. Дойде при нас. „Лельо, дайте ми парче хляб и сланина. Ще ви нацепя дървата.“ Проси.
	— Бъркотия в страната — и хората бягат насам. От хората бягат. От закона. И живеят сами. Чужди хора… Сурови, без добрина в очите. Като се напият, ще те запалят. Нощем спим, а под леглото — вили, брадви. В кухнята на вратата — чукче.
	— Пролетес имаше една бясна лисица, когато е бясна, е една мила. Не може да гледа вода. Сложи на двора ведро с вода — и не се страхувай! Ще си отиде…
	— Идват… Снимат филми за нас, а ние никога няма да ги видим. Нямаме ни телевизори, ни ток. Само това ни остана — да гледаме през прозореца. И да се молим, разбира се. Преди комунистите бяха вместо Бог, а сега само Бог остана.
	— Ние сме заслужили хора. Аз съм партизанин, една година бях при партизаните. А когато нашите отблъснаха германците, отидох на фронта. Написах фамилията си на райхстага — Артюшенко. Свалих си шинела и почнах да строя комунизма. А къде е тоя комунизъм?
	— При нас е комунизмът. Живеем като братя и сестри.
	— Когато почна войната, през онази година нямаше ни гъби, ни ягоди. Вярвате ли? И земята беше усетила бедата… Четиресет и първа година… Ох, помня! Не съм забравила войната. Плъзна слух, че нашите пленници са избягали, та който си познае своя, да си го вземе. Вдигнаха се, разтичаха се нашите жени! Вечерта кой своя, кой чуждия ще доведе. Но имаше и един гад… Живееше като всички, женен, с две деца. Каза в комендатурата, че сме прибрали украинците. Васка, Сашка… На сутринта идват германците с мотоциклетите… Молим ги, на колене им падаме… А те ги отведоха извън селото и ги разстреляха с автоматите. Девет души. Едни такива млади, хубави. Васка, Сашка… Само да няма война… Колко ме е страх от нея!
	— Началството идва, ще повика, ще повика, а ние сме глухи и неми. И преживяхме всичко, и издържахме…
	— А аз за моето си мисля… За моето си мисля ли, мисля… На гробищата… Някои оплакват на висок глас, а някои тихо. А други редят: „Разтвори се, жълто пясъче. Разтвори се, тъмна нощ“. От гората може да дочакаш, но от пръстта никога. Ще му говоря мило: „Иване… Иване, как да живея?“. А той нищо няма да ми отговори, нито добро, нито лошо.
	— А аз… Не се страхувам от никого — нито от покойниците, нито от зверовете, от никого. Синът ми идва от града и ругае: „Какво стоиш сама? А ако някой те удуши?“. А какво ще ми вземе? Само възглавници имам… В обикновената къща всичката украса са възглавниците. Като тръгне да влиза бандитът, ще си провре главата през прозореца, а аз ще го посека с брадвата. Ние казваме секирка… Може и да няма Бог, може и да е някой друг, но там, горе, има някого… И съм жива.
	— Зимата един дядо окачи на двора одрано теленце. Тогава бяха довели чужденци: „Дядо, какво правиш?“ — Гоня радиацията.
	— Случвало се е… Хората разказваха… Погребал един мъж жена си и останал с малкото им момченце. Сам мъж… Пропил се от мъка… Сваля от детенцето всичко мокро и под възглавницата. А жената — дали самата тя, дали душата й — идва нощем, изпира го, изсушава го и го слага на едно място. Веднъж я видял… Повикал я — веднага се изгубила. Станала на въздух. Тогава съседите го посъветвали: като види сянката — да заключи, може скоро да не избяга. А тя изобщо и не дошла. Какво е било това? Кой е идвал там?
	Не вярвате ли? А кажете тогава, откъде са се взели приказките? Може някога това да е било истина? Кажете ни, вие, грамотните…
	— Защо се срина този Чернобил? Едни казват — учените са виновни. Хващат Бога за брадата, а той се смее. А ние тук да търпим!
	Никога не сме живели добре. Спокойно. Точно преди войната отвеждаха хората. Хващаха ги… Имахме трима мъже… Дойдоха с черни коли и ги взеха от полето, и досега не са се върнали. Винаги сме се страхували.
	— Не обичам да плача… Обичам да чуя някой нов виц… В чернобилската зона отгледали тютюн. Във фабриката от този тютюн направили цигари. На всяка кутия написали: „Министерството на здравеопазването за по-о-следен път предупреждава: пушенето е опасно за здравето“. Ха-ха-ха… А нашите дядовци пушат…
	— Кравичката ми е всичко, което имам. И нея бих си дала, само да няма война. Как се страхувам от нея!
	— И кукувици кукат, свраки цвъртят. Сърни тичат. А дали ще се вясват и занапред, никой не може да каже. Сутрин поглеждам през прозореца в градината — глигани са ровили. Диви. Хората можеш да ги преселиш, а лоса и глигана — не. И за водата няма граници, върви както си иска по земята, под земята.
	Къщата не може без човек. И на звяра му е нужен човек. Всички търсят човека. Щъркел ще долети. Бръмбарче ще излезе. На всички се радвам.
	— Боли, женички… Ох, как ме боли! Трябва тихо… Ковчегът го носят тихо… Внимателно. Да не се удари във вратата или в леглото, никъде не трябва да се докосва и да се удря. Иначе лошо — чакай втори покойник. Помени, Боже, душичките им. И царство им небесно! А където ги погребват, там и ще ги преброят. Тук при нас всичко е гробове. Наоколо само гробове… Самосвали свирят. Булдозери. Падат къщи… Гробарите работят ли, работят… Закопаха училището, селсъвета, банята… Светът е същият само че хората не са същите. Едно не знам, има ли човекът душа? Каква е тя? И къде се побират всичките на оня свят?
	Два дни дядото умираше, аз се крих зад печката и следях: как ще излети тя от него? Отивам да доя кравата… Притичвам в къщата. Викам го. Лежи с отворени очи… Душата е излетяла… Или нищо не е имало? Как тогава ще се видим?
	— Казва отчето, че сме безсмъртни. Молим се. Господи, дай ни сили да понесем умората от живота ни…


>>>	Монолог за това как се радва кокошката на дъждовния червей
>>>	А това, което кипи в канчето, също не е вечно

	„Първият страх…
	Първият страх как ни се стовари на главите. Изсипа се като порой. А някои хора, повечето, бяха спокойни като камъни. Ей на`, честен кръст! Мъжете, по-възрастните, като пийнат: «Стигнахме до Берлин и победихме». Казват го така, сякаш го коват на стената. Победители! С медали.
	Първият страх беше… На сутринта в градината намирахме удушени къртици. Кой ги беше удушил? Обикновено те не излизат на светло изпод земята. Нещо ги е прогонило. Ей на`, честен кръст!
	Звъни ми синът ми от Гомел:
	— А летят ли майските бръмбари?
	— Няма бръмбари, даже личинки никъде не се виждат. Скрили са се.
	— А дъждовни червеи има ли?
	— Като се намери дъждовен червей, кокошката се радва. И тях ги няма.
	— Първи признак: където няма майски бръмбари и червеи — там има силна радиация.
	— Какво е това радиация?
	— Мамо, това е смърт. Убедете татко да заминете. Ще останете при нас.
	— Но ние още не сме засадили градината…
	Ако всички бяха умни, кой щеше да остане сред глупците? Гори, е, нека гори. Пожарът е временно явление, никой не се страхуваше от него тогава. Не знаехме какво е атом. Честен кръст! А живеехме срещу атомната централа — по пряка линия на трийсет километра, а по шосето — на четиресет. Бяхме много доволни. Купуваш си билет и тръгваш. Снабдяването им беше московско — евтини колбаси, в магазините винаги имаше месо. По избор. Хубави времена бяха!
	А сега само страхът остана… Разправят, че жабите и мишките ще останат, а хората — не. Животът ще остане без хора. Дрънкат врели-некипели. Само глупак ще им се върже. Но има си крушката опашка… Стара песен е това…
	Включвам радиото. Плашат ли ни, плашат с радиацията. А при радиацията по-добре заживяхме. Честен кръст! Виж: донесоха портокали, три вида колбаси, представете си! На село! Внуците ми половината свят обиколиха. Малката ми внучка се върна от Франция, оттам откъдето някога Наполеон е дошъл… «Бабо, видях ананас!» Второто внуче… Братчето й го бяха взели на лечение в Берлин… Оттам откъдето Хитлер ни удари… С танковете… сега светът е друг… Всичко е различно… Радиацията ли е виновна, или кой? А тя каква е? Може да са я давали някъде на кино? Виждали ли сте я? Бяла ли е, що ли? Какъв цвят е? Едни казват, че няма цвят и мирис, а други — че е черна. Като пръстта! А ако няма цвят, значи е като Бог. Бог е навсякъде, а никой не го вижда. Плашат ни! А ябълки в градината има, и листа по дърветата, картофите са на полето… Мисля, че никакъв Чернобил няма, че са го измислили. Излъгаха хората. Сестра ми и мъжът й си заминаха. Недалеч оттук, на двайсет километра. Два месеца живяха там, идва при тях съседката и казва: «Моята крава прихвана радиацията от вашата. Кравата ми пада». — А как ще я прихване? — «Тя лети по въздуха, като прах. Летяща е.» Глупости! Врели-некипели… А има неща, които са станали… Дядо ми имаше пчели, пет кошера. Три дни не излетяха, нито една. Седяха си в кошерите. Изчакваха. Дядо ходеше по двора — що за напаст е това? Що за холера? Нещо се беше случило в природата. А тяхната система, това после ни го обясни нашият съсед, учителят, е по-добра от нашата, по-разумна, затова са усетили веднага. Радиото, вестниците още мълчаха, а пчелите вече знаеха. Едва на четвъртия ден излетяха. Осите… Имаше оси при нас, гнездо оси над входа, никой не ги закачаше, та на сутринта ги нямаше, ни живи, ни мъртви. Върнаха се след шест години. Радиация… Тя и хората плаши, и зверовете… И птиците… И даже дървото се страхува, само че е нямо. Няма как да го каже. А колорадските бръмбари си пълзят, както са си пълзели, ядат ни картофките, ядат ги до листенце, те са свикнали с отровата. Като нас.
	Но като се замисля — във всяка къща има по някой умрял… На другата улица, на оня бряг на реката… Там всички жени сега са без мъже, няма мъже, мъжете измряха. На нашата улица моят дядо живее, и по-натам още един. Бог прибра мъжете по-рано. Каква е причината? Никой няма да ни каже, никой не знае тази тайна. А като се замислиш, останат ли сами мъжете, без жени — пак не е хубаво. Те пият, мила, пият. От мъка пият, кой иска да умре? Каква мъка е, когато някой умира! Не можеш да се усетиш. Никой не може, и няма с какво да го утешиш. Пият и говорят… Разсъждават… Да пийнат, да се посмеят и хоп! — да ги няма. Всички искат лека смърт. Как да си я заслужиш? Душата е единственото живо същество. Миличка моя… А нашите жени всичките са празни, женското им е отрязано, да кажем, на всяка трета. И на младата, и на старата… Не всички успяха да родят… Като се замисля… Какво ли не е било…
	Какво още да кажа? Трябва да се живее. Друго нищо…
	Но има и още… Преди сами правехме масло, сметана, извара, сирене. Варяхме млечна трахана. В града такова ядете ли? Заливаш брашното с вода и го месиш, получават се късчета тесто, тогава ги пускаш в тенджерата с кипяща вода. Вариш и добавяш млякото. Мама ни показваше и учеше: «И вие, деца, се научете така. А мен ме научи моята мама». Пиехме брезов и кленов сок — брезовик и кленовик. Варяхме зелен фасул в чугунени тенджери на голямата печка. Варяхме кисел от боровинки… А през войната събирахме коприва, лобода и други треви. Подпухвахме от глад, но не умирахме. Горски плодове, гъби… А сега животът е друг, всичко загина. Мислехме си, че такова нещо не се разваля, че винаги е било и ще бъде така. И че това, което ври в чугунената тенджерка, е вечно. Никога не бих повярвала, че то ще се промени. Но е така… Мляко не може, бобови не може. Забраняват гъбите, горските плодове. Карат ни да изкисваме месото по три часа. И два пъти да сменяме водата на картофите, когато ги варим. Но с Господ не можеш да се бориш… Трябва да се живее…
	Плашат ни, че и водата не може да се пие. Но как без вода? Във всеки човек има вода. Няма никой без вода. Вода има и в камъка. А водата може би е вечна? Тя дава живот на всичко… Кого да попиташ? Никой няма да ти каже. А на Бог се молиш, не го питаш. Трябва да се живее…
	Ето и житото покълна. Хубаво жито.“
@	Анна Петровна Бадаева,
@	самозаселничка


>>>	Монолог за песента без думи

	„Кланям ви се доземи… Моля ви се…
	Намерете ни Анна Сушко. Живееше в нашето село Кожушки. Казва се Анна Сушко… Ще ви опиша всички особености, а вие го напишете. Има гърбица, от дете е няма. Живееше сама. Шейсет години… По време на изселването я взеха с кола на «Бърза помощ» и я откараха нанякъде. Не беше грамотна, затова не сме получавали никакво писмо от нея. Самотните и болните ги откарваха в приюти. Криеха ги. Никой не знае адреса. Напишете го…
	Всички в селото я жалехме. Грижехме се за нея като за малко дете. Един ще й нацепи дървата, друг ще й донесе мляко… Ще й напали печката… Две години откакто ние, ходили по чуждите краища, се върнахме в родните къщи. И й предайте, че къщата й е цяла. Покрив има, прозорци. Каквото е счупено и откраднато, ще го възстановим заедно. Само ни дайте адрес, къде живее и страда, ще отидем и ще я вземем. Ще я върнем. За да не умре от мъка. Кланям ви се доземи. Една невинна душа се мъчи в чуждия свят…
	Има още една особеност… Забравих… Когато я боли нещо, тя пее. Без думи. Само с глас. Не може да говори… Когато я боли, провлачва глас: а-а-а… Жалва се…
	А… а… а…“
@	Марш Волчок,
@	съседка


>>>	Три монолога за древния страх и за това защо един мъж мълчи, когато жените говорят

	_Семейство К. Майка и дъщеря. И мъж, който не каза нито една дума (мъжът на дъщерята)._

	_Дъщерята:_
	— Първоначално ден и нощ плачех. Исках да плача и да говоря… Ние сме от Таджикистан, от Душанбе. Там има война…
	Не трябва да говоря за това… Чакам дете, бременна съм. Но ще ви разкажа… Качват се през деня и проверяват паспортите. Обикновени хора, само че с автомати. Гледат документите и избутват мъжете от автобуса. И там, пред вратите… стрелят. Даже не ги отвеждат настрана. Никога не бих повярвала. А съм го виждала. Видях как изведоха двама мъже, единият беше съвсем млад, красив, нещо им крещеше. На таджикски, на руски… Крещеше, че жена му наскоро е родила, че има вкъщи три малки деца. А те само се смееха, и също бяха млади, съвсем млади… Обикновени хора, само че с автомати. Той падна… Целуваше им гуменките… Всички мълчаха, целият автобус. Веднага щом тръгнахме, се чу: бум-бум-бум… Беше ме страх да се огледам… (_Плаче._)
	Не трябва да говоря за това… Чакам дете. Но ще ви разкажа… Само за едно ви моля — не ми казвайте фамилията, името ми е Светлана. Имаме роднини там. Ще ги убият… Преди мислех, че никога повече няма да има война у нас. Голяма страна, любима. Най-силната! Преди ни казваха, че в съветската страна живеем бедно, скромно, защото е имало голяма война, народът е пострадал, но сега имаме могъща армия, никой не може да ни докосне. Не може да ни победи! А почнахме да се стреляме един друг… Сега войната не е същата като по-рано. Онази война дядо ми си я спомня, той е стигнал до Германия. До Берлин. Сега съсед стреля по съседа, момчетата заедно са ходили на училище и се убиват един друг, изнасилват момичетата, с които са седели на един чин. Всички са полудели…
	Мъжете ни мълчат. Мъжете мълчат, нищо няма да ви кажат. След тях крещяха, че са като жени, че бягат. Че са страхливци! Предават родината. А каква е вината им? Нима е вина това, че не можеш да стреляш? Не искаш. Мъжът ми е таджик, трябваше да отиде на война и да убива. А той: „Ще заминем. Не искам да ходя на война. Не ми трябва автомат“. Той обича да дърводелства, да гледа коне. Не иска да стреля. Душата му е такава… И лова не обича. Там е неговата земя, говорят на неговия език, а той замина. Защото не иска да убива друг таджик, такъв като него. Непознат човек, човек, който с нищо не го е обидил… Там той даже телевизор не слушаше. Запушваше си ушите… Но тук му е самотно, там родните му братя воюват, единия вече го убиха. Там живее майка му. Сестрите му. Пътувахме насам с влака от Душанбе, нямаше стъкла, студ, не ни нападаха, за стреляне — не стреляха, но по пътя хвърляха камъни, чупеха прозорците: „Руснаци, махайте се! Окупатори! Стига сте ни грабили!“. А той е таджик и чуваше всичко това. И децата ни чуваха. Нашето момиченце беше в първи клас, беше влюбена в едно момченце. Таджик. Идва си от училище: „Мамо, а каква съм аз — таджичка или рускиня?“. Как да й обясниш…
	Не трябва да говоря за това… Но ще ви разкажа… При тях памирските таджики воюват с кулябските таджики. Те всички са таджики, имат един Коран, една вяра, но кулябците убиват памирците, а памирците убиват кулябците. Първоначално се събираха на площада, викаха, молеха се. Исках да ги разбера, аз също ходех там. Питах старците: „Срещу кого се бунтувате?“. Те отговаряха: „Срещу парламента. Казаха ни, че това е много лош човек — Парламентът“. После площадът опустя и почнаха да стрелят. Сякаш изведнъж страната стана друга, непозната. Изток! А дотогава ни се струваше, че живеем на своята земя. По съветските закони. Там толкова руски гробове останаха, а на тях няма кой да плаче… Добитъкът пасе на руските гробища… Козите… Руските старци ходят да ровят по кофите…
	Бях медсестра в родилен дом. На нощно дежурство съм. Една жена ражда, ражда тежко, вика… Притичва санитарката… С нестерилни ръкавици, с нестерилна престилка… Какво става? Какво! Защо в такъв вид в родилната зала? „Момичета, бандити!“ А те с черни маски, с оръжие. Влизат при нас: „Дай наркотиците! Дай спирта!“ — Няма наркотици, няма спирт! — Притискат лекаря към стената: „Дай спирта!“. И в този момент жената, която раждаше, облекчено завика. Радостно. И бебето проплака, току-що се бе появило… Наведох се над него, даже не помня момче ли беше, или момиче. Нямаше ни име, ни нищо, и бандитите се обръщат към нас: каква е тая — кубилярка или памирка? Не момче ли е, или момиче, а кубилярка или памирка? Ние мълчим… А ония викат: „Каква е тая?“. Ние мълчим. Тогава те хващат бебенцето, което може би пет-десет минути е било на този свят, и го хвърлят през прозореца. Аз съм медицинска сестра, неведнъж съм виждала да умират деца. А сега… Едва не ми изскочи сърцето от гърдите…
	Не трябва да си го спомням… (_Пак почва да плаче._) След този случай… Появи ми се екзема на ръцете. Вените ми се подуха. И някакво равнодушие към всичко, не исках да ставам от леглото. Отивам до болницата и се връщам обратно. А самата аз вече чаках бебе… Как да живея? Как да раждам там? Дойдохме тук… В Беларус… Наровля е тихо градче, малко. И не ме питайте повече… Не ме докосвайте… (_Замлъква._) Почакайте… Искам да го знаете… Не ме е страх от Бога. От човека ме е страх… Отначало питахме: „Къде е тук радиацията?“ — Където стоите, там е радиацията. — Как така цялата земя?! (_Изтрива си сълзите._) Хората си заминаха. Страхуват се.
	— А мен тук не ме е страх така, както там. Останахме без родина, ние сме ничии. Всички германци заминаха за Германия, татарите, след като им разрешиха — за Крим, а руснаците на никого не му трябват. На какво да се надяваме? Какво да чакаме? Русия никога не е спасявала хората си, защото е голяма, безкрайна. Честно казано, аз и не чувствам, че Русия е моята родина, нас ни възпитаваха другояче: Родината ни е Съветският съюз. И сега не знаем: как да си спасим душата? Никой не ни заплашва тук със затвор — това е добре. Дадоха ни дом, на мъжа ми — работа. Написах писмо на едни мои познати, те вчера също дойдоха. Завинаги. Дошли вечерта и се страхували да излязат от сградата на гарата, не пускали децата, седели на куфарите си. Чакали утрото. А после гледат как хората ходят по улиците, смеят се, пушат… Показали им нашата улица, завели ги до самата кооперация. Не могли да дойдат на себе си, защото ние там бяхме отвикнали от нормалния живот, от мирния. От това, че вечер може да ходиш по улицата. Може да се смееш… А на сутринта отишли в гастронома, видели масло, сметана и там, в самия магазин — това те сами ни го разказаха — купили бутилки сметана и веднага ги изпили. Гледали ги като луди. А те две години не били виждали нито масло, нито сметана. Там хляб не можеш да купиш. Там има война… Това не можеш да го обясниш на човек, който не е виждал война… Само на кино…
	Там душата ми беше мъртва… Кого бих родила с мъртва душа? Тук има малко хора… Къщите са празни… Живеем до гората… Страхувам се, когато има много хора. Като на гарата… По време на войната… (_Заплаква безутешно и замлъква._)
	_Майката:_
	— Само за войната… Само за войната мога да говоря. Защо дойдохме тук ли? На чернобилската земя? Защото оттук няма да ни изгонят. От тази земя. Тя вече е ничия. Бог си я е взел. Хората са я оставили.
	В Душанбе работех като заместник-началник гара, имаше и още един заместник, таджик. Децата ни растяха заедно, учеха, седяхме на една и съща празнична трапеза — на Нова година, на Първи май… На Деня на победата… Заедно пиехме вино, ядяхме плов. Той ми казваше: „Сестро. Сестричке. Моята руска сестра“. И изведнъж идва, ние бяхме в един кабинет, застава пред моето бюро и крещи:
	— Кога най-накрая ще се пръждосаш в твоята Русия? Тази земя е наша!
	В същата минута си помислих, че разумът ми няма да издържи. Скочих към него:
	— Якето ти откъде е?
	— Ленинградско е — отговори стреснато.
	— Сваляй руското яке, гад! — свалям му якето. — Откъде е шапката? Хвалеше се, че от Сибир са ти я донесли! Сваляй шапката, гад! Ризата давай! Панталоните! Шити са в московска фабрика! Те също са руски!
	До гащите щях да го съблека. Як мъж, стигам му до рамото, а тогава откъде се взе тая сила — всичко щях да му разкъсам. Наобиколиха ни хора. Той крещи:
	— Махай се, откачалка!
	— Не, дай си ми всичко мое, руско! Ще си взема всичко свое! — Едва не полудях. — Събувай чорапите! Обувките!!!
	Работехме ден и нощ… Композициите бяха препълнени — хората бягаха… Много руснаци заминаха… Хиляди! Десетки хиляди! Стотици! Още една цяла Русия. Пуснах в два часа` московския влак, в чакалнята останаха деца от град Курган-Тюбе, закъсняха за московския. Затворих ги, скрих ги. Идват двама при мен. С автомати.
	— Ей, момчета, какво правите тук? — а сърцето ми затрепери.
	— Сама си виновна, всичките ти врати са отворени.
	— Пусках влака. Не успях да ги затворя.
	— Какви са тези деца там?
	— Наши са, от Душанбе.
	— А да не са от Курган? Кулябчета?
	— Не, не. Наши са.
	Тръгнаха си. А ако бяха отворили чакалнята? Щяха всичките да ги… А на мен — куршум в челото! Там властта е една — човекът с автомата. Качих ги на сутринта на влака за Астрахан, наредих да ги возят като дини, да не отварят вратите. (_Отначало мълчи. После дълго плаче._) Има ли нещо по-страшно от човека? (_Пак замълчава._)
	Вече като вървях по улицата, се оглеждах на всяка минута, струваше ми се, че някой ще ме нападне в гръб… Чака… Там не минаваше ни ден, без да мисля за смъртта… Винаги излизах от вкъщи с чисти дрехи — с изпрана блузка, с пола, с чисто бельо… може изведнъж да ме убият! Сега ходя сама из гората и не ме е страх от никого. В гората няма хора, нито един човек. Ходя, спомням си — това с мен ли се е случило, или не? Друг път срещам ловци — с пушки, с кучета и дозиметри. И те са хора с оръжие, но не са такива, да убият човек. Чуя ли стрелба — знам, че стрелят по враните или гонят заек. (_Мълчи._) Затова не ме е страх тук… Не мога да се страхувам от земята, от водата… От човека ме е страх… Там за сто долара той си купува автомат…
	Спомням си един младеж. Таджик… Гонеше един друг… Гонеше човек! По начина, по който бягаше, по дишането му разбрах веднага, че иска да убива… Но другият се скри… Избяга… И този се връща, минава покрай мен и пита: „Майко, къде тук мога да пийна вода?“. Така пита, все едно нищо не е било. На гарата при нас имаше една бъчва с вода, показах му я. И го гледам в очите, и му говоря: „Защо се преследвате? Защо се убивате?“. И го хваща срам. „Ей, майко, хайде по-тихо.“ А когато са заедно, са други. Ако бяха двама или трима, щяха да ме залепят за стената. Със сам човек още може да се говори…
	От Душанбе стигнахме до Ташкент, а след това трябваше да пътуваме за Минск. Няма и няма билети! Така са го измислили, че докато не дадеш рушвет, не можеш да се качиш в самолета, имаше безкрайни изисквания към теглото, към обема: това не е разрешено, онова го махни… Два пъти ни гониха заради теглото, едва събрах багажа. Дадох им пари… „Да ги беше дала веднага, а тя стои и спори.“ Колко е просто всичко! А дотогава… Нашият контейнер беше два тона, накараха ни да го разтоварим. „Идвате от място на размирици, може и оръжие да носите? Марихуана?“ Отидох при началника и в приемната се запознах с една добра жена, тя ме вразуми първа: „Нищо няма да постигнете тук, а ако търсите справедливост, ще хвърлят контейнера в полето и ще ви разграбят всичко, което сте донесли“. Какво да правим? Нощес не спахме, разтоварвахме каквото имахме: дрехи, матраци, старите мебели и стария хладилник, два чувала с книги. „Ценни книги ли носите?“ Гледат: „Какво да се прави?“ на Чернишевски, „Разораната целина“ на Шолохов… Смяха се… „А колко хладилника имате?“ — Един, но и него го счупиха там. — „Защо не взехте декларация?“ — Откъде да знаем? За пръв път идваме от война. — Изведнъж загубихме двете си родини — своя Таджикистан и Съветския съюз…
	Вървя из гората и си мисля. Нашите стоят пред телевизора: как е там? Какво става там? А аз не искам.
	Беше живот… Друг живот… Там се мислех за голям човек, имам воинско звание — подполковник от железопътните войски. Тук седях безработна, докато не почнах като чистачка в градския съвет. Мия пода… Мина животът… А за втори нямам сили… Едни ни съжаляват, други са недоволни: „Бежанците крадат картофи. Изравят ги нощем“. Майка ми си спомняше, че през онази война хората са били по-състрадателни. Неотдавна край гората намериха подивял кон. Мъртъв. На друго място — заек. Не били убити, а мъртви. Всички се притеснихме. А когато намериха мъртъв клошар, то остана някак незабелязано.
	Хората навсякъде свикнаха с мъртвия човек…


	_Лена М. от Киргизстан. На прага на къщата, като за снимка, седяха петте й деца и котаракът Метелица когото донесли със себе си._
	„Тръгнахме си — като от война…
	Взехме си нещата, котаракът вървя с нас до гарата, взехме и него. Дванайсет денонощия пътувахме с влака, последните два дни ни остана само кисело зеле в буркани и вряла вода. Кой с лост, кой с брадва, кой с чук — дежурехме пред вратата. Ще ви кажа така… Една нощ ни нападнаха бандити. Едва не ни убиха. За един телевизор, за един хладилник сега могат да те убият. Тръгнахме си като от война, макар че в Киргизстан, където живяхме, засега не стрелят. Имаше клане в град Ош… киргизи и узбеки… Сякаш бързо отмина. Стихна. Но нещо се носеше във въздуха. По улиците… Ще ви кажа… Добре, ние сме руснаци, но и киргизите се страхуваха… Редят се на опашка за хляб, крещят: «Руснаци, вървете си у дома! Киргизстан е за киргизите!» — и ни избутват от опашката. И добавят нещо на киргизки, в смисъл че за тях няма хляб, а трябва нас да ни хранят. Не им разбирам много езика, научих няколко думи, за да пазарувам…
	Имахме си Родина, сега я няма. Коя съм аз? Мама е украинка, татко е руснак. Родих се и израснах в Киргизстан, омъжих се за татарин. Какви са децата ми? Каква им е националността? Всички се смесихме, кръвта ни се смеси. В моя паспорт и на децата пише, че сме руснаци, а ние не сме. Ние сме съветски хора! Но страната, в която се родих я няма. Няма го нито мястото, което наричахме «родина», нито онова време, което също беше наша родина. Сега сме като прилепи. Имам пет деца — големият син е в осми клас, малката дъщеричка — в детската градина. Доведох ги тук. Страната ни я няма, а нас ни има.
	Там се родих, пораснах. Строих завод, работех в завод. «Върви си там, където си е твоята земя, тук всичко е наше.» Не ми дадоха да взема нищо освен децата: «Тук всичко е наше». А моето къде е? Хората бягат. Всички са руснаци. Съветски хора. Никъде не са нужни, никой не ги очаква.
	А някога бях щастлива. Всичките ми деца са по любов… Така ги родих: момче, момче, момче, после момиче, момиче. Няма да говоря повече… Ще се разплача… (_Но казва още няколко думи._) Ще живеем тук. Сега тук е нашият дом. Чернобил е нашият дом. Нашата родина… (_Изведнъж се усмихва._) А птиците тук са такива, както и у нас. И паметникът на Ленин си стои… (_На портата, когато се прощаваме._) Рано сутринта в съседната къща удряха с чукове, сваляха дъските от прозорците. Срещам една жена: «Откъде сте?» — От Чечня. — Нищо не говори. Ходи с черна забрадка.
	Хората ме срещат… Чудят се… Не разбират. Какво правиш тук с децата си, та ти ги убиваш. Ти си самоубийка. Не ги убивам, спасявам ги. Ето, на четиресет години цялата съм побеляла… На четиресет години! Веднъж доведоха немски журналист у дома и той ме попита: «Бихте ли си завели децата там, където има чума или холера?». Че какво са чумата и холерата… А този страх, който е тук, не ми е познат. Не го виждам. Не помня такъв…
	От хората ме е страх… От човека с пушка…“


>>>	Монолог за това, че човекът е изтънчен само в злото, но е простоват и безхитростен в любовните слова

	„Бягах… Бягах от света… Първоначално се мъкнех по гарите, гарите ми харесваха, защото там хората са много, а ти си сам. После прочетох във вестника и дойдох тук. Тук е свободно. Бих казал, че е рай. Няма хора, само животни. Живея сред зверовете и птиците. Нима съм сам?
	Собствения си живот забравих… Не ме разпитвайте… Помня какво съм чел в книгите, помня какво са разказвали другите хора, но своя живот забравих. Бях млад… Имам грях… Няма такъв грях, който Господ не би простил, ако има искрено покаяние. Така че… Хората са несправедливи, а Господ е многотърпелив и многомилостив…
	Защо? Отговор няма… Човек не може да бъде щастлив.
	Не трябва. Видял Господ самотния Адам и му дал Ева. За щастие, а не за грях. А човек не успява да бъде щастлив. Не обичам сумрака. Ето този преход, както сега… От светлината към нощта… Замислям се и не мога да разбера къде съм бил преди… Къде е животът ми? Така че… Безразлично ми е — мога да живея, мога и да не живея. Животът на човека е като тревата, раззеленява се, изсъхва и потъва в огъня. Обикнах мисленето… Тук може по еднакъв начин да умреш и от звяра, и от студа. И от мисли. На десетки километри няма ни един човек. Беса го гонят с пост и молитва. Пост — за плътта, молитва — за душата. Но никога не съм сам, вярващият човек но може да бъде сам. Така че… Ходя по селата… Преди намирах макарони, брашно. Суроватка и консерви. Сега ходя по гробовете. На умрелите им оставят да хапнат, да пийнат. А то не им трябва… И те не ми се сърдят… На полето расте диво жито. В гората — гъби, ягоди. Тук е свободно. Много чета.
	Да отворим светите страници… Откровението на Йоан Богослов: «… и от небето падна голяма звезда, горяща като светило, и падна върху третата част на реките и върху водните извори; и името на тая звезда е пелин; и третата част от водите стана на пелин, и много човеци умряха от водите, понеже се бяха вгорчили».
	Стигам до това пророчество… Всичко вече е предсказано, написано е в светите книги, но ние не можем да четем. Невъзприемчиви сме. Пелин на украински е «чернобил». В думите ни е даден знак. Но човекът е суетлив. Тщеславен. И малък.
	Намерих при бащата на Сергей Булгаков… «Бог е създал света безгрешен, затова не може на света да му провърви във всичко» и «трябва мъжествено и до края да изтърпим историята». Така че… И в един друг… Не му помня името… Помня мисълта: «Злото само по себе си не е субстанция, но е лишение от доброто, както мракът е не друго, а липса на светлина». Тук книги лесно се намират. Празна глинена стомна не можеш да намериш, нито лъжици или вилици, а книгите си стоят така. Неотдавна намерих едно томче на Пушкин… «И помисълът за смъртта е мил на моята душа»*. Това запомних. Така че… «И помисълът за смъртта…» Тук съм сам. Мисля за смъртта. Обикнах мисленето. Тишината помага да се приготвиш… Човек живее сред смъртта, но не разбира що е то смъртта. А аз съм сам тук… Вчера изгоних една вълчица с вълчетата от училището, живееха там.
	[* Цитат от стихотворението на А. С. Пушкин «Мне бой знаком — люблю я звук мечей». Преводът мой. — Бел.прев.]
	Въпросът е: истински ли е светът, запечатан в словото? Словото стои между човека и душата. Така че…
	И още нещо ще ви кажа: птиците, дърветата, мравките — те ми станаха близки. Преди не познавах тия чувства. И не предполагах. Някъде прочетох също: «Вселената е над нас и вселената е под нас». За всичко мисля. Човекът е страшен… И необикновен… Но тук не ми се ще да убивам никого. Ловя риба, имам си въдица. Така че… А по животните не стрелям… И не залагам капани… Любимият ми герой княз Мишкин казва: «Нима можеш да видиш дърво и да не си щастлив». Така че… Обичам да мисля. А човек преди всичко се оплаква, а не мисли…
	Защо ми е да мисля за злото? То, разбира се, ме вълнува… Грехът също е физика… Трябва да признаем несъществуващото. В Библията е казано: «За посветения по един начин, за останалите — с притча». Вземете птицата… Или друга живинка… Не можем да ги разберем, защото те живеят за себе си, а не за другите. Така че… Около нас всичко тече, така да се каже…
	Всичко живо е на четири крака, гледа в земята и го тегли към нея. Само човекът стои на земята, а ръцете и главата му са вдигнати към небето. Към молитва. Към Бога… Една старица се моли в църквата: «Всичко според греховете ни». Но нито ученият, нито инженерът или военният го признават. Всички мислят: «Няма за какво да се покайвам. Защо съм длъжен да се покайвам?». Така че…
	Моля се простичко… Чета си за мен… Господи, вземи ме! Чуй ме! Само в злото човек е изтънчен, но е простоват и безхитростен в любовните слова. Даже на философите думите са почти като мислите, които те са прочувствали, словото съответства напълно на онова, което е в душата, само в молитвата, в молитвената мисъл. Физически го чувствам. Господи, вземи ме! Чуй ме!
	И човекът също…
	Страх ме е от човека. И винаги искам да го срещна. Добрия човек. Така че… Тук или живеят бандити, крият се, или някой като мен. Мъченик.
	Как ми е фамилията ли? Нямам паспорт. Милицията ми го взе… Биха ме: «Какво се шляеш?» — Не се шляя, кая се. — Още по-здраво ме биха. Биха ме по главата… Така че напишете: раб божи Николай…
	Вече — свободен човек.“


>>	Войнишки хор

	_Артьом Бахтияров, редник; Олег Леонтиевич Воробей, ликвидатор; Василий Йосифович Гусинович, шофьор-разузнавач; Генадий Викторович Деменв, милиционер; Виталий Борисович Карбалевич, ликвидатор; Валентин Комков, шофьор, редник; Едуард Борисович Коротков, пилот на хеликоптер; Игор Литвин, ликвидатор; Иван Александрович Лукашук, редник; Александър Иванович Михалевич, дозиметрист; Олег Леонидович Павлов, майор, пилот на хеликоптер; Анатолий Борисович Рибак, командир на охранителен взвод; Виктор Санко, редник; Григорий Николаевич Хворост, ликвидатор; Александър Василиевич Шинкевич, милиционер; Владимир Петрович Швед, капитан; Александър Михайлович Ясински, милиционер._

	„Вдигнаха полка ни по тревога… Дълго пътувахме. Никой не казваше нищо конкретно. Едва в Москва, на Беларуската гара ни казаха накъде ни карат. Един младеж, струва ми се от Ленинград, запротестира: «Искам да живея». Заплашиха го с военен съд. Командирът така и каза пред строя: «Отиваш или в затвора, или на разстрел». Аз изпитвах други чувства, тъкмо наопаки. Искаше ми се нещо героично. Да изпитам характера си. Може би това беше детски порив? При нас служеха момчета от целия Съветски съюз. Руснаци, украинци, казахи, арменци… Беше тревожно и, кой знае защо, весело.
	Е, докараха ни… Докараха ни до самата централа. Дадоха ни бял халат и бяла шапка. Марлена маска. Чистехме територията. Един ден гребяхме, стържехме долу, един ден — горе, на покрива на реактора. Навсякъде с лопати. Тези, които се качваха горе, наричахме «щъркели». Роботите не издържаха, техниката полудяваше. А ние работехме. Случваше се да ни потече кръв — от ушите, от носа. Дразнеше ни гърлото. Бодеше ни в очите. В ушите постоянно се чуваше монотонен звук. Пиеше ни се, но нямахме апетит. Физзарядката беше забранена, за да не дишаме напразно радиацията. А отивахме на работа в отворените каросерии на камионите.
	Но работехме добре. И бяхме много горди с това…“


	„Тръгнахме… Имаше знак «забранена зона». Не съм бил на война, но усещането е що-годе познато… Някъде от паметта… Откъде? Нещо, свързано със смъртта…
	По пътя срещахме подивели кучета, котки. Понякога те се държаха странно, не познаваха хората, бягаха от нас. Не разбирах какво им е, докато не ни наредиха да стреляме по тях… Къщите бяха запечатани, колхозната техника беше изоставена… Интересно е да се види. Няма никого, само ние, милицията, патрулираме. Влизаш в къщата — снимките си стоят, а хората ги няма. Документи се търкалят — комсомолски книжки, удостоверения, похвални грамоти… От една къща взехме за малко телевизор, назаем, но някой да си взема нещо за вкъщи не забелязах. Първо, имахме чувството, че хората всеки момент ще се върнат… Второ, това е… нещо, свързано със смъртта.
	Карахме до блока, до самия реактор. Снимахме се… Искахме да се похвалим у дома… Беше ни страх и в същото време ни влечеше непреодолим интерес — какво е това нещо? Аз например отказах, жена ми беше млада, не рискувах, а момчетата изпиваха по двеста грама и отиваха…(_Замълчава._) Връщаха се живи — значи, всичко е нормално.
	Застъпих на нощно дежурство. Патрулираме… Луната е ясна. Виси като фенер.
	Селска улица… Нито един човек… Първоначално в къщите още имаше осветление, после изключиха тока. Караме и пред нас от вратите на училището излиза глиган. Или лисица. Животните живееха в къщите, училищата, клубовете. А там висяха плакати: «Нашата цел е щастието на цялото човечество», «Световният пролетариат ще победи», «Идеите на Ленин ще живеят вечно».
	В канцелариите на колхозите имаше червени знамена, новички вимпели, купчинки отпечатани грамоти с профилите на вождовете. По стените — потрети на вождовете, на масите — вождовете от гипс. Навсякъде военни паметници… Други паметници не видях. Наскоро измазани къщи, сиви бетонни краварници, ръждясали силози… И пак — малки и големи братски могили… «И това ли е животът ни? — питах се, гледайки на всичко с други очи. — Така ли живеем?» Сякаш военното племе се бе спряло за малко… Беше отишло някъде…
	Чернобил взриви мозъка ми. Аз почнах да мисля.“


	„Изоставена къща… Затворена. Котенце на прозореца. Помислих си, че е глинено. Приближих се — живо е. Изяло бе всички цветя в саксиите. Мушкатата. Как ли е попаднало тук? Или са го забравили?
	На вратата имаше бележка: «Драги минувачо, не търси скъпи вещи. Нямахме такива. Ползвай всичко, но не мародерствай. Ще се върнем». На други къщи видях надписи с различен цвят: «Прости ни, роден дом!». Прощавали са се с къщата, както с човек. Писали са: «заминаваме сутринта» или «заминаваме вечерта», отбелязали са датата и даже часа и минутите. Имаше бележки с детски почерк на листи от ученически тетрадки: «Не бий котката. Плъховете ще изядат всичко». Или: «Не убивай нашата Жулка. Тя е добра». (_Затваря си очите._) Забравил съм всичко… Помня само, че отидох там, а друго нищо не си спомням. Забравил съм всичко… На третата година след уволнението нещо стана с паметта ми… Даже лекарите не го разбират… Не мога да си преброя парите — обърквам се. Ходя по болници…
	Разказах ли ви го това вече. Приближаваш се и мислиш, че къщата е празна. Отваряш — само един котарак стои… И онези детски бележки…“


	„Призоваха ни на военна служба…
	А службата беше такава: да не пускаме в изселените села местните жители. Стояхме в заслони близо до пътя, копаехме землянки, строяхме наблюдателни вишки. Наричаха ни «партизаните». Мирен живот. А ние стоим… Облечени с войнишки униформи. Селяните не разбираха защо, например, не трябва да вземат от двора си ведрото, стомната, триона или брадвата. Да събират реколтата. Как да им обясниш? Наистина: от едната страна на пътя стоят войници, не пускат никого, а от другата пасат крави, бръмчат комбайни и вършеят житото. Съберат се жените и плачат: «Момчета, пуснете ни! Това е нашата земя… нашите къщи…». Носят ни яйца, сланина, самогон. Пуснете ни… Плачеха по отровената земя. По мебелите… вещите…
	А службата ни беше такава — да не ги пускаме. Някоя жена носи кошница с яйца — ние ги конфискуваме и заравяме. Някоя издоила кравата, носи ведро с мляко. С нея върви войник. Да погребе млякото… Изровили тайно картофите — ние ги вземаме. И цвеклото, и лука, и тиквата. Погребваме ги… По инструкция… А всичко в изобилие, да завидиш направо. И красота наоколо. Златна есен. Всички имаха налудничави лица. И те, и ние.
	А по вестниците тръбяха за нашия героизъм… Какви героични момчета сме… Комсомолци доброволци!
	А какви бяхме всъщност? Какво правехме? Бих искал да разбера. Да прочета. Макар да съм бил там…“


	„Военен човек съм, щом ми наредят — значи съм длъжен… Дал съм клетва…
	Но това не е всичко… Имах и героичен порив. Възпитаваха го… Внушаваха ни го още от училище. От родителите. И политработниците държаха речи. Радиото, телевизията. Различните хора реагираха различно — едни искаха да им вземат интервю, да пишат за тях във вестника, други гледаха на всичко като на работа, а трети… Срещал съм ги, те живееха с чувството, че извършват героична постъпка. Че участват в историята. Добре ни плащаха, по въпросът не беше в парите. Заплатата ми беше четиристотин рубли, а там получавах хиляда, в съветски рубли. За ония времена бяха много пари. После ни упрекваха: «Парите им с лопата да ги ринеш, а като се върнаха, им дадоха коли, холни гарнитури без ред». Разбира се, че е обидно. Защото имахме и героичен порив…
	Преди да замина, изпитах страх. За кратко. А там страхът изчезна. Ако можех да го видя този страх… Заповед. Работа. Задача. Беше ми интересно да видя реактора отгоре, от вертолета — какво се е случило там, как изглежда? Но ни забраняваха да го правим. В картона ми написаха двайсет и един рентгена, но не съм сигурен, че това е така. Принципът беше много прост: кацаш в районния център Чернобил (всъщност това беше малко районно градче, а не нещо грамадно, както си го представях), там седи един дозиметрист, на десет-петнайсет километра от централата и замерва фона. Тези замервания след това се умножават по броя летателни часове за ден. Но аз се качих на вертолета и отидох при реактора — оттук до там, в двете посоки, днес там ще е осемдесет рентгена, утре — сто и двайсет… Нощем кръжа по два часа над реактора. Правехме снимки с инфрачервени лъчи, късчетата разпръснат графит «светеха» на лентата… През деня не можеше да се видят…
	Говорех с учените. Един казва: «Мога да изближа този ваш вертолет с език и нищо няма да ми стане». А друг: «Момчета, защо летите незащитени? Да си съкратите живота ли искате? Опаковайте се! Облепвайте се!». Спасението на давещите се е дело на самите давещи се. Сложихме в седалките оловни плочи, изрязахме си жилетки… От тънки оловни листове… Но се оказа, че защитават от едните лъчи, а от другите — не. На всички лицата им станаха червени, обгорени, не можехме да се бръснем. Летяхме от сутрин до вечер. Нямаше нищо фантастично. Работа. Тежка работа. Нощем седяхме пред телевизора, тогава даваха Световното първенство по футбол. Разбира се, че си говорехме и за футбол.
	Почнахме да се замисляме… Да не ви излъжа… Сигурно след три-четири години… Когато един се разболя, после втори… Кой умря… Кой полудя… Кой се самоуби… Тогава почнахме да се замисляме. А ще разберем нещо чак след двайсет-трийсет години. За мен Афганистан (там бях две години) и Чернобил (там бях три месеца) са най-ярките моменти в живота ми…
	На родителите си не казах, че са ме изпратили в Чернобил. Брат ми случайно купил вестник «Известия» и видял там портрета ми, носи го на майка ми: «На`, гледай — герой!». Майка ми се разплакала…“


	„Пътувахме към централата…
	А срещу нас се точеха колоните с евакуираните. Извеждаха техниката. Добитъка. Ден и нощ. Посред мирно време…
	Пътувахме… Знаете ли какво видях? По банкета на пътя. Под слънчевите лъчи… Тънък блясък… Нещо кристално блестеше… Мънички частици… Пътувахме покрай Калиновичи, през Мозир. Нещо се преливаше… Обсъдихме го помежду си. Учудихме се. В селата, където работехме, на листата веднага забелязахме прогорени дупчици, особено по вишните. Късахме краставиците, доматите — и там по листата имаше черни дупчици… Есен. Касисовите храсти бяха пурпурни от плод, клоните бяха доземи с ябълки — как да се сдържиш. Ще хапнеш. Обясниха ни, че не трябва. А ние ругаехме и ядяхме.
	Тръгнах… Макар че можеше и да не тръгвам. Сам отидох като доброволец. В първите дни там не срещнах равнодушен човек, после като попривикнахме, погледите ни се изпълниха с пустота. Да си откъсна ордена ли? Привилегии? Глупости! На мен лично такива неща не ми трябват. Апартамент, кола… Какво още? А, вила… Всичко си имах. Бях си го изработил по мъжки… Истинските мъже се хващат на истинска работа. А другите? Нека си стоят под женските поли… На един — донесе справка — жена му раждала, друг пък има малко дете… Да, рисковано е. Да, опасно е — радиация, но все някой трябва да го направи. Ами бащите ни през войната?
	Върнахме се у дома. Всичко свалих от себе си, всички дрехи, с които бях там, и ги хвърлих в шахтата за боклук.
	А кепето подарих на малкия си син. Много ми се молеше. Носеше го, без да го сваля. След две години му поставиха диагноза — мозъчен тумор.
	По-нататък си го допишете сама… Повече не искам да говоря…“


	„Току-що се бях върнал от Афганистан… Исках да живея. Да се оженя. Исках веднага да се оженя…
	А дойде повиквателна с червен надпис «Специални войски» — в рамките на един час да се явя на посочения адрес. Майка ми веднага се разплака. Реши, че пак ме викат на война.
	Къде ни водят? Защо? Малко информация имаше. Взривил се бил реактор… И какво? В Слуцк ни преоблякоха, надянаха ни униформите и разбрахме, че отиваме в районния център Хойники. Пристигнахме в Хойники, там хората още нищо не знаеха. Те, както и ние, за пръв път виждаха дозиметър. Закараха ни по-нататък, в едно село…
	А там вдигнали сватба — младите се целуват, музика, пият самогон. Сватба като сватба. А ни бяха наредили да режем с щиковете земята… Да режем дърветата…
	Отначало ни дадоха оръжие. Автомати. В случай че ни нападнат американците… На политзанятията ни четяха лекции за диверсиите на западните спецслужби, за подривната им дейност. Вечерта оставяхме оръжието в отделна палатка. Насред лагера. След месец го взеха. Никакви диверсанти нямаше. Рентгени… Кюри…
	На девети май, в Деня на победата, дойде един генерал. Строиха ни, поздравиха ни за празника. Един от строя се осмели и попита: «Защо крият какъв е радиофонът? Какви дози поемаме?». Намери се и такъв. Когато генералът си тръгна, го извика командирът на частта и му наби канчето: «Какви са тия провокации! Паникьор!!!». След няколко дни ни дадоха някакви противогази, но никой не ги ползваше. Два пъти ни показаха дозиметри, но на никого не дадоха да ги пипне. Един път на три месеца ни пускаха у дома за по няколко дни. Имахме уговорка — да купуваме водка. Домъкнах на гръб две раници с бутилки. Носеха ме на ръце.
	Преди да си отидем вкъщи, някакъв кагебеец ни привикваше един по един и ни съветваше никъде и на никого да не разказваме за това, което сме видели. От Афганистан се върнах и знаех, че ще живея! А след Чернобил всичко беше наопаки — ще те убият точно тогава, когато си си вече вкъщи.
	Върнах се… А всичко тепърва започва…“


	„Какво помня ли… Какво ми се е врязало в паметта?
	Цял ден ходя по селата… С дозиметристите… И ни една жена не ни предлага и ябълка… Мъжете се страхуват по-малко, носят самогон, сланина: «Хайде да похапнем». И да откажеш е неудобно, и да обядваш с чист цезий не много весело. Пиеш. Без мезе.
	Белите гъби хрущяха под гумите на колите. Нима това е нормално? В реката плуваха дебели и лениви сомове, шест-седем пъти по-големи от обичайните. Нима това е нормално? Нима…
	В едно село все пак седнахме на масата… Имаше печено овнешко… Домакинът си пийна и си призна: «Младо овенче, заклах го, защото не можех да го гледам. Урод някакъв. Даже не ми се яде». А аз хоп! — и си глътнах водката. След тия думи… Домакинът се смее: «Тук се адаптирахме като колорадските бръмбари».
	Приближихме дозиметъра към къщата — лови я…“


	„Минаха десет години… Все едно нищо не се е случило, ако не бях се разболял, щях да забравя…
	Трябва да се служи на Родината! Да служиш на Родината е свято дело. Получих бельо, партенки, обувки, пагони, кепе, панталони, фланелка, колан, раница. На път! Дадоха ни един самосвал. Возех бетон. Седях в кабината и вярвах, че желязото и стъклото ме пазят. Каквото — такова… Ще мине! Млади момчета сме. Неженени. Нямахме респиратори… Не, помня един… Възрастен шофьор… Той винаги беше с маска. А ние не. Катаджиите стояха без маски. Ние в кабината, а те стояха по осем часа в радиоактивния прах. На всички ни плащаха добре — три заплати плюс командировъчни. Харчехме ги… Знаехме, че водката помага. Най-главното средство за възстановяване на защитните свойства на организма след радиоактивно облъчване. И намалява стреса. Неслучайно по време на войната са давали прочутите наркомовски сто грама. Обичайната картинка: пиян милиционер глобява пиян шофьор…
	Не пишете за чудесата на съветския героизъм. Да, имаше ги… Чудесата! Но първо бяха небрежността, безхаберието, а после чудесата. Да застанеш на амбразурата… С гърди пред картечницата… А че принципно не трябва да има такова нареждане, за това никой не пише. Хвърлиха ни там като пясък върху реактора… Като чували с пясък. Всеки ден окачваха новия «боен лист»: «работят мъжествено и самоотвержено», «ще устоим и ще победим». Наричаха ни красиво — «войниците на огъня».
	За подвига ми дадоха грамота и хиляди рубли…“


	„Отначало се чудехме… Мислехме, че това са военни учения… Игра…
	Но си беше истинска война. Атомна война… Непозната за нас — кое е страшно кое не е страшно, от какво да се страхуваме и от какво да не се страхуваме? Никой не знаеше, нямаше и кого да питаме. Истинска евакуация… По гарите… какво ставаше по гарите! Помагахме да прехвърлят децата през прозорците на вагоните… Въвеждахме ред по опашките… имаше опашки за билети на касите, а за йод — в аптеките. На опашките псуваха и се караха. Разбиваха вратите на будките за алкохол и магазините. Разбиваха, чупеха железните решетки на прозорците. Хиляди преселници… Живееха в клубовете, училищата, детските градини. Ходеха полугладни. Парите на всички свършваха бързо. Бяха изкупили всичко в магазините…
	Няма да забравя жените, които ни перяха бельото. Нямаше перални, никой не се бе сетил за това, не донесоха. Перяха на ръка. Всички жени бяха възрастни. Ръцете им бяха в плюски, струпеи. Бельото не беше просто мръсно, по него имаше десетки рентгени… «Момчета, хапнете», «Момчета, поспете», «Момчета, млади сте. Пазете се». Съжаляваха ни и плачеха.
	Дали са още живи?
	На двайсет и шести април всяка година се събираме — тези, които сме били там. Тези, които още ни има. Спомняме си ония времена. Бил си войник на война, бил си нужен. Лошото е забравено, а това е останало. Останало е това, че без теб не е можело… Бил си потребен… Нашата система, военната, работи отлично в извънредни ситуации. Там си свободен и необходим. Свобода! И руският човек в такива моменти показва колко е велик! Уникален! Холандци или германци никога няма да станем. И никога няма да имаме перфектен асфалт и добре поддържани морави. А герои винаги ще се намерят!…“


	„Моята история.
	Повикаха ме — отидох. Трябваше! Бях член на партията. Комунисти, напред! Такава беше обстановката. Работех в милицията. Старши сержант. Обещаха ми нова звездичка на пагоните. Това беше през юни осемдесет и седма година… Трябваше задължително да минем през медицинска комисия, но мен ме пратиха без преглед. Някой, както се казва, се беше измъкнал, донесъл справка, че има язва в стомаха, и аз вместо него. Спешно. Такава беше обстановката… (_Смее се._) Веднага се появиха и вицове. На момента… Идва си един мъж от работа и се оплаква на жена си: «Рекоха ми — утре или в Чернобил, или партийната книжка на масата». — Но ти си безпартиен? — «Е, и аз това се чудя де — откъде да им намеря партийна книжка до утре.»
	Тръгнахме като военни, а първоначално ни сформираха като зидарска бригада. Строяхме аптека. Изведнъж почувствах слабост, някаква сънливост. Нощем кашлях. Отивам при лекаря: «Всичко е наред. Жега е». В стола донесоха от колхоза месо, мляко, сметана, ядяхме. Лекарят не се докосваше до нищо. Сготвят яденето, той отбелязва в журнала, че всичко е в нормата, но проба не вземаше. Забелязахме го. Такава беше обстановката. Бяхме отчаяни. Излязоха ягодите. Пълни кошери с мед…
	Почнаха да бродят мародери. Мъкнеха всичко. Ние заковавахме прозорци, врати. Запечатвахме сейфовете в колхозните канцеларии, в селските библиотеки. След това изключвахме инженерните комуникации, обезопасявахме сградите за в случай на пожар.
	Магазините бяха разграбени, решетките на прозорците изкъртени. Под краката брашно, захар, захвърлени бонбони… Счупени буркани… От едно село бяха изселили хората, а на пет-десет километра живееха още хора. Вещите от изоставеното село прехвърляхме при тях. Такава беше обстановката… Пазехме… Идва бившият председател на колхоза с местните хора, вече заселени някъде, дали са им къщи, но те се връщат тук да ожънат житото, да сеят. Носеха сеното на бали. В балите намирахме скрити шевни машини, мотоциклети, телевизори. А радиацията беше толкова силна, че телевизорите не работеха… Бартер — те ти дават бутилка водка, ти им даваш разрешение да си изнесат детската количка. Продаваха, разменяха трактори, сеялки. Една бутилка… Десет бутилки… Парите не интересуваха никого… (_Смее се._) Както при комунизма… За всичко имаше тарифа: туба бензин — половин литър водка, астраганена шуба — два литра, мотоциклет — както се спазариш… След половин година отбих повинността, толкова беше срокът съгласно щатното разписание. След това изпращаха смяна. Малко ни задържаха, защото от Прибалтика не искали да идват. Такава беше обстановката… Но знам, че окрадоха и изнесоха всичко, което можеше да се вдигне и отнесе. Епруветките от училищните химически лаборатории вземаха. Докараха зоната тук… Търсете я по пазарите, в оказионните магазини, във вилите…
	Отвъд телта остана само земята… И гробовете… Нашето минало — голямата ни страна…“


	„Пристигнахме на мястото… Надянаха ни униформите…
	Въпросът беше: къде сме попаднали? «Авария — успокоява ни капитанът, — случила се е отдавна. Преди три месеца, вече не е страшно.» Сержантът: «Всичко е наред, само си мийте ръцете преди ядене».
	Бях дозиметрист. Като се мръкнеше, до нашия постови фургон идваха момчета с коли, пари, цигари, водка… Само и само да се поровят в конфискуваните вехтории. Опаковаха чантите. Къде ги носеха? Вероятно в Киев… В Минск… На битпазара… Това, което оставаше, го заравяхме, рокли, обувки, столове, хармоники, шевни машини… Заравяхме ги в ями, които наричахме «братски могили».
	Върнах се у дома. Отивам на танци. Харесах си едно момиче:
	— Искаш ли да си ми приятелка?
	— Защо? Ти сега си чернобилец. Коя ще се омъжи за теб?
	С друга се запознах. Целуваме се. Прегръщаме се. Нещата вървят към гражданското.
	— Хайде да се оженим — предлагам й.
	И въпросът беше от рода на: а нима можеш? Способен ли си…
	Бих си тръгнал… И сигурно ще си тръгна. Само ми е жал за родителите…“


	„Имам свои собствени спомени…
	Официалната ми длъжност там беше командир на охранителен взвод… Нещо като директор на зоната на апокалипсиса. (_Смее се._) Така го напишете.
	Спираме кола от Припят. Градът вече е евакуиран, хора няма. «Покажете си документите.» Няма документи. Каросерията е покрита с брезент. Повдигаме брезента: двайсет чаени сервиза, помня го като да беше вчера, секция, диван, телевизор, килими, велосипеди…
	Съставям протокол.
	От кланиците докарват месо за заравяне в гробниците.
	От говеждите трупове липсват бутовете. Отрязани са.
	Съставям протокол.
	Получихме сигнал, че в изоставено село разглобяват къща. Номерират и слагат трупите на трактор с ремарке. Бързо отиваме на посочения адрес. «Похитителите» са хванати. Искали да изнесат постройката и да я продадат за вила. Вече получили аванс от бъдещите стопани.
	Съставяме протокол.
	В пустите села тичаха подивели свине. А кучетата и котките чакаха хората пред портичките. Пазеха пустите къщи.
	Постоиш пред братската могила… Пропукан камък с фамилии: Капитан Бородин, старши лейтенант… Дълги колонки, като стихове — фамилиите на редниците… Репей, коприва, магарешки тръни…
	Проверяваме нива, зад плуга пристъпва стопанинът, вижда ни:
	— Момчета, не викайте. Подписали сме се — пролетта си отиваме.
	— А защо тогава орете нивата?
	— Че това са есенни работи…
	Разбирам, но трябва да съставя протокол…“


	„Що не вървите всички на…
	Жена ми взе детето и си отиде. Кучка! Но няма да се беся като Ванка Котов… И да се хвърлям от седмия етаж. Кучка! Когато бях донесъл оттам куфар с пари… Купихме кола, на нея и взехме палто от норки… Тя, кучката, живееше с мен. Не се боеше. (Пее.
P>
	И хиляда рентгена
	и не ще сломят руския член…
P$
	Хубава частушка. Оттам е. Искате ли да ви разкажа един виц? (_Веднага започва да разказва._) Мъж се прибира у дома… От реактора… Жена му пита лекаря: «Какво да правя с мъжа ми?». — Изкъпи го, прегърни го и го дезактивирай. — Кучка! Страхува се от мен… Взе детето… (_Изведнъж сериозно._) Войниците работеха… До реактора… Водех ги на смяна и след смяната: «Момчета, броя до сто. Напред!». На врата ми, както на всички, висеше брояч-записвач. След смяната ги събирах и ги давах в първи отдел… Секретния… Там снемаха показанията, записваха нещо в картоните ни, но кой колко рентгена е получил — военна тайна. Кучки! К… Минава известно време, казват ти: «Стоп! Повече не може!». Цялата медицинска информация… Даже на тръгване не ни казаха колко. Кучки! К… Сега се борят за власт… За постове… Имат избор… Искате ли още един виц? След Чернобил може да се яде всичко, само трябва да заравяте лайната си в олово. Ха-ха-ха… Животът е прекрасен, шибан, но толкова кратък…
	Как да ни лекуват? Никакви документи не донесохме. Търсих… Питах по инстанциите… Получих и пазя три отговора. Първият отговор: документите са унищожени, тъй като срокът им на съхранение е три години, вторият — документите са унищожени по време на съкращаването на армията и разформироването на частите след перестройката, третият — документите са унищожени, тъй като са радиоактивни. А може и да са ги унищожили, за да не може никой да разбере истината? Ние сме свидетели. Но скоро ще умрем… С какво да помогнем на нашите лекари? Де да имах справка — колко? Колко съм получил там? Бих показал на моята кучка… Ще й докажа, че ще оживеем при всякакви условия и ще се женим и ще раждаме.
	А ето… Молитвата на ликвидатора: «Господи, ако си направил така, че да не мога, то направи така, че да не искам». Да вървят всички на майната си!“


	„Започна… Всичко започна като детективски роман…
	По обяд звъннаха в завода — редник от запаса еди-кой си… да се яви в градския военен комисариат, за да се уточни нещо в документите. При това спешно. А във военния комисариат… Такива като мен бяха много, посрещаше ни един капитан и на всеки повтаряше: «Утре отивате в град Красное, там е сборният пункт». На другата сутрин всички се събраха пред сградата на военния комисариат. Взеха ни гражданските документи, военните книжки и ни качиха на автобусите. И ни откараха в неизвестна посока. За сборния пункт вече никой и дума не обелваше. Офицерите, които ни съпровождаха, отговаряха на всички въпроси с мълчание. «Братлета! Ами ако отиваме в Чернобил?!» — досети се някой. Команда: «Мълчете! За паникьорски настроения ще има военен трибунал по военновременния закон». След известно време обясниха: «Намираме се във военно положение. Никакви излишни приказки! Който остави Родината в беда — той е предател».
	Първия ден видяхме атомната централа отдалеч. На втория вече събирахме боклука около нея… Мъкнехме го с кофи… Гребяхме с обикновени лопати, чистехме с метли, с каквито метат чистачките. Със стъргалки. А е ясно, че лопатата е направена за пясък и чакъл. Но не за боклука, в който намирахме всичко — късчета ленти, арматура, дърво и бетон. Както се казва, срещу атома с лопата. Двайсети век… Тракторите и булдозерите, които се използваха бяха без шофьор, с радиоуправление, а ние вървяхме след тях и загребвахме остатъците. Дишахме този прах. Използвахме на смяна по трийсет «венчелистчета на Истряков», които народът наричаше «намордници»*. Неудобна и несъвършена вещ. Често падаше… Беше невъзможно да се диша, особено в жегата. Под слънцето.
	[* Лепесток Истрякова (рус.) — буквално се превежда като «венчелистче на Истряков». Приспособление, което се използва за защита от радиационно облъчване. Изразът навлиза в речта на ликвидаторите, работили след аварията в Чернобил. — Бел.прев.]
	След всичко това… Още три месеца бяхме мобилизирани… Стреляхме по мишени. Учеха ни на новите автомати. В случай на ядрена война… (_Иронично._) Както аз го разбирам… Даже не ни преоблякоха. Ходехме си със същите гимнастьорки, с ботушите, с които бяхме при реактора.
	Дадоха ни да подпишем един лист… За неразгласяване… Мълчах… А и да ми бяха дали да говоря, на кого бих могъл да разкажа? Веднага след армията станах инвалид втора група. На двайсет и две години. Работех в завод. Началникът на цеха казваше: «Стига си боледувал, ще те съкратим». Съкратиха ме. Отидох при директора: «Нямате право. Аз съм чернобилец. Спасявах ви. Защитавах ви!» — Не сме те изпращали там.
	Нощем се будя от маминия глас: «Синко, защо мълчиш? Не спиш, лежиш с отворени очи. И в стаята ти свети». Мълча… Кой ли е готов да ме изслуша? Така да ми говори, че да му отговоря… На моя език…
	Самотен съм…“


	„Вече не ме е страх от смъртта. От самата смърт…
	Но не знам как ще умирам… Един приятел умираше… Уголеми се, наду се… Стана като бъчва… А съседът… Той също беше там, кранист. Стана черен като въглен, сви се до детски размер. Не знам как ще умирам… Ако се моля да умра, искам да умра по нормалния начин. Не по чернобилския. Едно обаче знам: с моята диагноза дълго не се живее.
	Щом усетя момента и — куршум в челото. И в Афганистан съм бил… Там с тая работа е по-леко… С куршумите…
	В Афганистан отидох доброволец. И в Чернобил също. Сам поисках. Работех в град Припят. Градът беше опасан с два реда бодлива тел, както на държавната граница. Чистички многоетажни блокове и улици, покрити с дебел слой пясък, отсечени дървета… Кадри от фантастичен филм… Изпълнявахме нареждане — да «изперем» града и да заменим горните двайсет сантиметра почва с толкова пясък. Почивни дни нямаше. Като на война. Пазя една изрезка от вестник… За оператора Леонид Топтунов, той е дежурил онази нощ в централата и е натиснал червеното копче за аварийна защита няколко минути преди взрива. То не проработило… Лекували са го в Москва. «То, за да го спасим, трябва да има тяло» — вдигали ръце лекарите. А на него му било останало само едно чисто, необлъчено петънце на гърба. Погребали го на Митинското гробище. Ковчегът сложили във фолио… Над него половин метър бетонни плочи, с оловно уплътнение. Идва баща му… Стои, плаче… Минават хора и казват: «Твоят кучи син я взриви!». А той бил просто оператор. А е погребан като пришълец от космоса.
	По-добре да бях загинал в Афганистан! Честно да ви кажа, минават ми такива мисли. Там смъртта беше проста работа… Разбираема…“


	„От хеликоптера…
	Летях ниско над земята, наблюдавах… Кошути, глигани… Слаби, сънени. Движат се като на забавен кадър… Хранеха се на тревата, която растеше там, и пиеха вода. Не разбираха, че те също трябва да си идат. Да си идат заедно с хората…
	Да отида или да не отида? Да летя или да не летя? Аз съм комунист, как няма да летя? Двама щурмани се отказаха, имат млади жени, казват, а деца още нямат, накараха ги да се засрамят. Край на кариерата им! Имаше и другарски съд. Съд на честта! Разбирате ли, това е страст — той не е могъл, а аз ще ида. Сега мисля другояче… След деветте операции и двата инфаркта… Сега никого не съдя, разбирам ги. Млади момчета. Но самият аз все пак бих тръгнал… Със сигурност. Той не е могъл, а аз ще ида. Мъжко е!
	От горе… От високото… Поразяваше ме количеството техника: тежки вертолети, средни вертолети… Ми-24 — това е боен хеликоптер… Какво можеше да се прави с боен хеликоптер в Чернобил? Или на военен изтребител Ми-2? Пилотите. Млади момчета… Стоят в гората срещу реактора, събират рентгени. Заповед! Военна заповед! Но защо трябваше да пращат там толкова много хора, да се облъчват? Защо? (_Преминава във вик._) Нужни бяха специалисти, а не човешки материал. Отгоре се виждаше… Разрушеното здание, купчините събрани отпадъци… И гигантското количество малки човешки фигурки. Стоеше някакъв кран от ФРГ, но мъртъв, мина насам-натам по покрива и умря. Роботите умираха… Нашите роботи, създадени от академик Лукачов за изследвания на Марс… Японският робот, който външно приличаше на човек… Но… Явно вътрешностите им бяха изгорели от високата радиация. Подтичваха войници в гумени костюми, с гумени ръкавици… Толкова са малки, гледани от небето…
	Всичко запомних… Мислех си, че ще разкажа на сина си… Върнах се: «Татко, какво има там?» — Война. — Не намерих други думи…“


>	Втора глава

>>	Венецът на сътворението

>>>	Монолог за старите пророчества

	„Моето момиченце… То не е като другите… Ето, ще порасне и ще ме попита: «Защо не съм като тях?».
	Когато се роди… не беше бебе, а живо чувалче, зашито от всички страни, нито един процеп, само очичките й бяха отворени. В здравния картон е записано: «момиче, родено с множествена комплексна патология: аплазия на ануса, аплазия на влагалището, аплазия на левия бъбрек»… Така звучи на научен език, а на обикновен означава, че не може да пишка, няма дупе, с един бъбрек… На втория ден я носех на операция, на втория ден от живота й… Отвори очички, сякаш се усмихваше, а на мен ми се стори, че иска да заплаче… О, Господи, тя се усмихна! Такива като нея не живеят, умират веднага. Тя не умря, защото я обичам, за четири години — четири операции. Това е единственото дете в Беларус, оцеляло с такава комплексна патология. Много я обичам. (_Спира се._) Никого никога вече няма да мога да родя, не бих посмяла. Върнах се от родилния дом, мъжът ми ме целува нощем, а аз цялата треперя — ние не трябва… Грях… Страх… Слушах как лекарите говорят помежду си: «Момичето не се роди в плацента, а в черупка. Ако я покажем по телевизията, нито една майка няма да иска да роди». Говореха за нашето момиче… как след всичко това да се обичаме?!
	Отидох в църквата… Разказах на отчето, казва, че трябва да отмием греховете си, в нашия род никой никого не е убивал… За какво съм виновна? Първоначално искаха да евакуират селото ни, а после го зачеркнаха от списъците — държавата нямала пари. А по това време се влюбих. Омъжих се, не знаех, че тук не трябва да обичаме… Преди много години баба ми бе чела в Библията, че на земята ще дойде време, когато всичко ще бъде в изобилие, всичко ще цъфти и ще дава плод, в реките ще има много риба, а в горите — зверове, но човекът няма да може да се възползва от това. Няма да може и да създаде себеподобно, за да удължи безсмъртието. Слушах старите пророчества като страшна приказка. Не вярвах. Разкажете на всички за моето момиченце. Напишете го. На четири годинки пее, танцува, рецитира наизуст стихотворения. Има нормално умствено развитие, по никакъв начин не се отличава от другите деца, само че играе на други игри. Не си играе «на магазин», «на училище», играе си с куклите «на болница» — бие инжекции, слага термометър, назначава вливане, куклата умира и тя я покрива с бял чаршаф. Четири години живеем в болницата, не мога да я оставя там сама и тя не знае, че трябва да живеем у дома. Когато я вземам за месец-два вкъщи, тя ме пита: «Нали ще се върнем скоро в болницата?». Там са нейните приятели, те живеят там, растат. Направиха й дупе… Оформят й влагалище… След последната операция съвсем престана да уринира, не успяха да й сложат катетър — трябват още няколко операции. Съветват ни по-нататък да ги правим в чужбина. А откъде да вземем тези десетки хиляди долари, като мъжът ми взима сто и двадесет долара на месец? Един професор тайно ме посъветва: «С такава патология детето ви представлява голям интерес за науката. Пишете на чуждестранните клиники. Трябва да ги заинтригува». И аз им пиша… (_Мъчи се да не се разплаче._) Пиша им, че на всеки половин час трябва да изстисквам урината с ръце, урината изтича през дупките на влагалището. Ако не го правя, ще откаже единственият бъбрек. Къде другаде в света има дете, на което трябва да се изстисква урината на всеки половин час? И колко може да се издържи това? (_Плаче._) Не си позволявам да плача… Не трябва да плача… Тропам на всички врати. Пиша. Вземете детето ми, даже и за опити… За научни изследвания… Съгласна съм да стане опитна жаба, опитно зайче, само и само да оживее. (_Плаче._) Толкова писма съм написала… О, Господи!
	Тя още не разбира, но някой ден ще ни попита защо не е като другите. Защо никой мъж няма да може да я люби? Защо няма да може да роди? Защо на нея никога няма да й се случи това, което се случва на пеперудите… на птиците… на всички, но не и на нея… Исках… Трябваше да докажа… Че… Исках да получа документи… Като порасне да разбере, че ние с мъжа ми сме виновни… Не нашата любов… (_Пак се мъчи да не се разплаче._) Четири години се борих… С лекарите, с чиновниците… Успявах да вляза в кабинетите по върховете… Едва след четири години ми издадоха медицинска справка, която потвърждава връзката на йонизиращата радиация (в малки дози) със страшната й патология. Отказваха ми четири години, казваха ми: «Момичето ви е инвалид по рождение». Какъв инвалид по рождение? Тя е инвалид от Чернобил. Проучих родословното си дърво — в нашия род няма такива неща, всички са живели по осемдесет-деветдесет години, а дядо ми — до деветдесет и четири. Лекарите се оправдаваха: «Имаме инструкции. Тези случаи трябва да ги класифицираме като общо заболяване. След двайсет-трийсет години, когато съберем данни, ще започнем да търсим връзката с йонизиращата радиация. В малки дози… С това, което ядем и пием по нашата земя… А засега медицината и науката знаят малко». Не мога да чакам двайсет-трийсет години. Половин живот! Исках да ги съдя… Да съдя държавата… Мислеха ме за луда, казваха, че такива деца се раждали и в Древна Гърция. И в Древен Китай. Един чиновник ми се развика: «Искаш чернобилски привилегии! Чернобилски пари!». Как не припаднах в кабинета му, как не умрях от инфаркт… Не трябва…
	Едно не можаха да разберат… Не искаха… Трябваше да знам, че ние с мъжа ми не сме виновни… Не и нашата любов… (_Обръща се към прозореца и плаче тихо._)
	Това момиче расте… Все пак е момиче… Не искам да пишете фамилията й… Даже съседите ни на етажа… не знаят всичко. Обличам й рокличка, сплитам й косата, те ми казват: «Вашата Катя е толкова красива». А аз самата гледам някак особено бременните жени… Някак отдалеч… Иззад ъгъла… Не ги гледам, а ги наблюдавам… Със смесени чувства — учудване и ужас, завист и радост, даже някаква отмъстителност. Сетих се, че със същото чувство гледам бременното съседско куче… Щъркелката в гнездото…
	Моето момиче…“
@	Лариса З., майка


>>>	Монолог за лунния пейзаж

	„Изведнъж почнах да се съмнявам кое е по-добре: да помниш или да забравиш?
	Разпитах познатите си… Едни са забравили, други не искат да си спомнят, защото нищо не можем да променим, дори да си тръгнем оттук. Дори това…
	Какво съм запомнил… В първите дни след аварията от библиотеките изчезнаха книгите за радиацията, за Хирошима и Нагасаки, даже за рентгена. Разнесе се слух, че това е нареждане на ръководството, за да не се всява паника. За наше спокойствие. Дори се появи шега, че ако Чернобил се беше взривил при папуасите, целият свят щеше да се изплаши освен самите папуаси. Никакви медицински препоръки… Никаква информация… Който можеше, си намираше таблетки с калиев йодид (в аптеките в нашия град ги нямаше, намираха ги отнякъде с големи връзки). Някои гълтаха шепа от тези хапчета и ги преглъщаха с чаша чист спирт. «Бърза помощ» ги свестяваше.
	Дойдоха първите чуждестранни журналисти… Първата киногрупа… Бяха в найлонови комбинезони, каски, гумени калцуни, ръкавици — и даже камерата беше в специален калъф. С тях беше едно наше момиче, преводачка. С лятна рокля и по сандали…
	Хората вярваха на всяка написана дума, макар че никой не пишеше истината. Не я казваше. От една страна, криеха, а от друга — не всичко разбираха. От генералния секретар до портиера. После се появиха разни поверия, всички ги спазваха — ако в града все още има врабчета и гълъби, значи и човекът може да живее. Ако пчелите работят, значи е чисто. Пътувах в таксито, а шофьорът се чудеше защо птиците, като слепи се удрят в стъклото, размазват се. Като луди… Сънени… Нещо като самоубийство… След смяната, за да забрави, отиваше да пие с приятели.
	Помня как се връщах от командировка… От двете страни истински лунен пейзаж… До самия хоризонт полетата бяха засипани с бял доломит. Горният заразен слой на земята бе погребан, а вместо него беше посипан доломитов пясък. Сякаш това не беше земята… Сякаш това не беше нейната пръст… Дълго се измъчвах от това видение и се опитах да напиша разказ. Представих си какво ще има тук след сто години — дали човек, дали нещо друго, което ще скача на четири крака, нощем ще вижда всичко с третото си око, а единственото му ухо, на тила — то ще е нащрек, ще чува даже как мравките ходят. Останали са само мравките, всичко друго на земята и в небето е загинало…
	Пратих разказа в едно списание. Отговориха ми, че това не е разказ, а преразказ на ужаса. Разбира се, нямах достатъчно талант. Но ми се струва, че има още една причина. Замислих се: защо толкова малко се пише за Чернобил? Нашите писатели продължават да пишат за войната, за сталинските лагери, а за това мълчат. Една-две книги — и толкова. Мислите, че е случайно ли? Това събитие все още е извън културата. То е травма за културата. И единственият наш отговор е мълчанието. Затваряме си очите като малки деца и си мислим, че сме се скрили. От бъдещето нещо ни гледа и то е несъразмерно с чувствата ни. Със способностите ни да оцелеем. Заприказваш се с някого, той започва да ти разказва и ти е благодарен, че си го изслушал. Не че си го разбрал, а че поне си го изслушал. Защото самият той не разбира… Както и ти… Вече не обичам да чета фантастика…
	И така, кое е по-добре: да помниш или да забравиш?“
@	Евгений Александрович Бровки
@	преподавател в Гомелския държавен университет


>>>	Монолог на свидетеля, когото го заболял зъб, когато видял как Христос пада и започва да вика

	„Тогава си мислех за друго… Ще ви се стори странно… Тогава се развеждах с жена ми…
	Изведнъж идват, връчват ти призовка и казват, че долу колата вече чака. «Черната врана». Като през трийсет и седма година… Прибираха нощем. От топлата постеля. После тази схема престана да работи, жените не отваряха вратите или лъжеха, че мъжете им са в командировка, на курорт, на село при родителите. Опитваха се да им връчат призовките, но те не ги взимаха. Почнаха да хващат хората на работа, на улиците, по време на обедната почивка в заводските столове. Като през трийсет и седма… А аз тогава бях почти луд… Жена ми ми изневери, всичко друго ми се струваше безсмислено. Качиха ме във «враната»… Водеха ме двама цивилни, но някак по военному облечени, бяха от двете ми страни. Сигурно са се страхували, че ще им избягам. Когато седнах в колата, кой знае защо, се сетих за американските космонавти, които летяха до Луната; единият впоследствие бе станал свещеник, а вторият май полудял. Бях чел, че им се сторило… Че там са видели останки от градове, някакви човешки следи. В паметта ми се мернаха откъси от вестниците: че нашите атомни централи са абсолютно безопасни, че могат да ги строят и на Червения площад. Срещу Кремъл. По-безопасни от самовар. Че те са като звездите и че ще ги «засеем» по цялата земя. Но жена ми ме напусна… Можех да мисля само за това… Няколко пъти се опитах да се самоубия, гълтах хапчета и си мечтаех да не се събудя. Ходехме в една и съща детска градина, учехме в едно и също училище… В един университет… (_Пали цигара и мълчи._)
	Предупредих ви… Няма нищо героично като за писателско перо. Минаваше ми мисълта, че не е военно време, тогава защо трябва да рискувам, докато някой спи с жена ми. Защо пак аз, а не той? Честно казано, там не видях герои. Видях откачени, на които не им пукаше за собствения им живот, и достатъчно безумна смелост, от която нямаше нужда. И аз също получих грамота и благодарности… Но това е, защото не ме беше страх да умра. Не ми пукаше! Това даже си беше изход! Щяха да ме погребат с почести… И за сметка на държавата…
	Там човек веднага попада във фантастичен свят, където се бяха слели краят на света и каменният век. А в мен всичко беше още прясно… Горещо… Живеехме в гората. В палатки. На двайсет километра от реактора. «Партизанствахме». «Партизани», това са онези, които ги бяха взели запас. Възраст — от двайсет и пет до четиресет години, много от тях — с висше образование, средно техническо; впрочем аз бях учител по история. Вместо автомати ни дадоха лопати, закопавахме сметищата, градините, жените в селата ни гледаха и се кръстеха. Бяхме с ръкавици, респиратори, маскировъчни халати. Слънцето прежуряше… Появяваме се в градинките им като дяволи. Като някакви извънземни. Не разбираха защо им прекопаваме лехите, изтръгваме им чесъна, зелето, след като чесънът си е чесън, а зелето — зеле. Бабичките се кръстеха и питаха: «Войничета, какво, това да не е краят на света?».
	В къщата печката гори, сланина пържат. Доближаваш дозиметъра — не печка, а малък реактор. «Момчета, хайде, сядайте на масата.» Канят ни. Отказваме. Молят ни се: «Ще ви намерим по сто грама, сядайте. Разказвайте». А какво да разказваме? В самия реактор пожарникарите тъпчеха леко гориво, то свети, а те не знаят какво става. Откъде да знаят?
	Вървим цялото отделение. На всеки по един дозиметър. А на различните места нивото е различно. Един от нас работи там, където има два рентгена, друг — където има десет рентгена. От една страна, несправедливост, както при затворниците, а от друга — страх. И загадка. Но аз не се страхувах. Беше ми все едно…
	Една група учени пристигна с хеликоптер. Бяха със специални гумени дрехи, високи обувки, защитни очила… Като космонавти… Една бабичка се приближава към единия: «Кой си ти?» — Аз съм учен. — «А, учен си! Вижте го как се е облякъл. Маскирал се е. А ние?» И почва да го гони с тоягата. Не един път ми е минавала през главата мисълта, че някога ще ловят учените, както през средните векове са ловили лечителите и са ги палели. Горели са ги на клади.
	Видях човек, чиято къща погребваха пред очите му… (_Става и се приближава до прозореца._) Остана пресен гроб… Голям правоъгълник. Погребаха кладенеца, градината… (_Мълчи._) Ние погребвахме земята… Режехме я, навивахме я на големи пластове… Предупредих ви… Няма нищо героично…
	Връщахме се късно вечер, защото работехме по дванайсет часа в денонощието. Без почивен ден. Почивахме само през нощта. Значи, пътуваме с БТР-а. Из пустото село върви човек. Доближаваме се: млад мъж носи на рамото си килим… Наблизо виждаме жигула… Спираме. Багажникът е натъпкан с телевизори и срязани телефони. БТР-ът обръща и преминава през колата — жигулата беше станала на хармоника, като консервена кутия. Никой не продума дума…
	Погребвахме гората… Режехме дърветата на късове по половин метър, опаковахме ги в найлон и ги хвърляхме в гроба. Нощем не можех да заспя. Затварям си очите, а нещо черно мърда, обръща се… Нещо живо… Живите пластове земя… С бръмбарите, с паяците, с червеите… Не познавах никого от тях, не знаех как ги наричат… просто бръмбари, паяци. Мравки. А те са малки и големи, жълти и черни, толкова разноцветни. Някой от поетите бе писал, че животните са отделен народ. А аз ги убивах с десетки, стотици, хиляди, даже не знаех как се наричат. Разрушавах домовете им. Тайните им. Погребвах ги… Погребвах ги…
	Леонид Андреев*, когото много обичам, има една притча за Лазар, който погледнал отвъд чертата на забраненото. Той вече е чужд, никога няма да бъде свой сред своите, въпреки че Христос го е възкресил…
	[* Леонид Андреев (1871–1919) — руски писател, представител на сребърния век. Някои литературоведи го смятат за основоположник на руския експресионизъм. В политически план има леви идеи, дружи с Максим Горки, но след време се разочарова и се отдръпва от революционния кръг около писателя. — Бел.прев.]
	Може би достатъчно говорих? Разбирам ви, интересно ви е, на тези, които не са били там, винаги им е интересно. Чернобил е един в Минск, друг — в самата зона. А някъде в Европа — трети. В самата зона поразяваше равнодушието, с което говореха за катастрофата. В едно мъртво село срещнахме старец. Питаме го: «Не те ли е страх?». Отговаря ни: «Че какво страшно има?». Не трябва все да се живее в страх, човекът не може така, минава малко време и започва обикновен човешки живот. Обикновен… Нормален… Мъжете пиеха водка. Играеха на карти. Ухажваха жените. Много говореха за пари. Но не работеха за пари, малко бяха онези, които работеха само за пари. Работеха, защото трябваше да се работи. Казали са — значи трябва. И не задаваха въпроси. Мечтаеха за повишение. Хитруваха, крадяха, надяваха се на обещаните привилегии — да получат апартамент без ред и да се махнат от общежитието, да уредят детето в детска градина, да си купят кола. Един от нашите се уплаши, беше го страх да излезе от палатката, спеше в гумен костюм, който сам си беше направил. Страхливец! Изключиха го от партията. Крещеше: «Искам да живея!». Всичко беше объркано… Срещал съм там жени, които бяха дошли доброволно. Втурваха се. Отказваха им, обясняваха им, че са нужни шофьори, шлосери, пожарникари, но те бяха дошли. Всичко беше объркано… Хиляди доброволци… Доброволни студентски отряди и специална «врана», която нощем охраняваше складовете… Събираха разни вещи… Парични преводи във фонда за пострадалите, стотици хора, които безвъзмездно предлагаха кръв и костен мозък… А в същия момент всичко можеше да си купиш за бутилка водка. Почетна грамота, домашен отпуск… Един председател на колхоз ще донесе в отряда на дозиметристите щайга водка, за да не впишат селото му в списъка за евакуация, друг ще даде същата щайга, за да изселят колхоза му. Вече са му обещали тристаен апартамент в Минск. Никой не проверяваше радиозамерванията. Обикновен руски хаос. Така живеем… Нещо отписвахме, продавахме… От една страна, гадно, от друга — вървете на майната си!
	Изпратиха студенти. Изкореняваха полетата лобода. Събираха сено. Няколко двойки, съвсем младички. Мъж и жена. Още се държаха за ръка. Такова нещо е невъзможно да се види. А наоколо е толкова красиво! Такова великолепие! Ужасът беше още по-ужасен, защото беше красиво. И човекът трябваше да си тръгне оттук. Да бяга като злодей. Като престъпник.
	Всеки ден ни носеха вестници. Четях само заглавията: «Чернобил — мястото на подвига», «Реакторът е победен», «А животът продължава». Имахме ЗКПЧ-та*, провеждаха политбеседи. Говореха ни, че трябва да победим. Кого? Атома? Физиката? Космоса? Победата у нас не е събитие, а процес. Животът е борба. Оттам и онази любов към наводненията, към пожарите. Към земетресенията… Трябва ни място за действие, за да «проявим мъжество и героизъм». И да издигнем знамето. Лекторът по политзанятия ни четеше информации от вестниците «за високото съзнание и здравата организация», за червения флаг, който се развявал над четвърти реактор няколко дни след катастрофата. Пламтеше. След няколко месеца го изяде високата радиация. Пак издигнаха флаг. След това нов… А стария го късаха за спомен, зашиваха късчета от него под куртките до сърцето. После ги носеха у дома… Показваха ги с гордост на децата… Пазеха ги… Героично безумие! Но и аз съм същият… С нищо не съм по-добър. Мислено се опитвам да си представя как войниците са се качвали на покрива… Смъртници. Но те са изпълнени с чувства… На първо място — чувството за дълг, на второ — чувството към родината. Ще кажете: съветско езичество? Работата е там, че ако и на мен ми бяха дали знаме в ръцете, и аз щях да се изкача. Защо? Няма да отговоря. Разбира се, значение има и това, че тогава не ме беше страх да умра… Жена ми даже писма не пращаше. За половин година нито едно писмо… (_Спира._)
	[* ЗКПЧ (абр.) — заместник-командир по политическата част. — Бел.ред.]
	Искате ли да ви кажа един виц? Един затворник избягал от затвора. Скрил се в тридесеткилометровата зона. Хванали го. Завели го при дозиметристите. Така «светел», че не можели да го закарат нито в затвора, нито в болницата, нито при хората. (_Смее се._) Обичахме вицовете. Черния хумор.
	Пристигнах там, когато птиците бяха вече в гнездата си, когато си тръгвах — ябълките лежаха на снега. Не успяхме да погребем всичко… Погребвахме земята в земя… заедно с бръмбарите, паяците, личинките… С този отделен народ. Отделен свят. Най-силното ми впечатление е оттам… От тях.
	Нищо не успях да ви разкажа… Оттук-оттам по малко… същият Леонид Андреев има един разказ: един жител на Йерусалим, покрай чийто дом водели Христа, всичко виждал и чувал, но по това време го болял зъб. Пред очите му Христос паднал, когато носел кръста, паднал и почнал да вика, онзи виждал всичко, но го болял зъб и затова не излязъл на улицата. След два дни, когато зъбът престанал да го боли, му разказали как е възкръснал Христос и той си помислил: «Можеше и аз да съм свидетел на това, но ме болеше зъб».
	Не е ли така винаги? Човекът никога не е равен на великото събитие. Никога не е колкото него. Баща ми е защитавал Москва през четиресет и втора. Разбра, че е участвал в историята след десетки години. От книгите, от филмите. А сам си спомняше: «Седях в окопа. Стрелях, засипа ме взрив. Санитарите ме измъкнали полужив». Толкова.
	А тогава жена ми ме изостави…“
@	Аркадий Филин,
@	ликвидатор


>>>	Три монолога за „ходещия прах“ и „говорещата пръст“

	_Председателят на Хойникската ловно-рибарска дружинка Виктор Йосифович Вержиковски и двама ловци — Андрей и Владимир, които не поискаха да кажат фамилиите си._

	— За пръв път убих лисица… Като дете… Втория път женски лос… Заклех се, че повече няма да убивам лосове, имат толкова изразителни очи…
	— Ние, хората, уж нещо разбираме, а животните просто си живеят. И птиците.
	— През есента кошутата е много чувствителна. Ако вятърът духа от страната на човека, край, тя ще избяга. А лисицата е хитра.
	— Има един тук… Като пийне, почва да чете лекции на всички. Учил е във философския факултет, после е лежал в затвора. Който и човек да срещнеш в зоната, няма да ти каже истината за себе си. Рядко. А този е умен мъж… „Чернобил — казва — е за да се родят философи.“ Наричаше животните „ходещ прах“, а човека — „говореща пръст“. „Говореща пръст“, защото сме от пръст направени…
	— Зоната привлича… като магнит. Ех, госпожо, госпожо! Който вече е бил тук… Душата все ще го тегли натам…
	— Четох една книга… Имало е светци, които говорели с птиците и зверовете, а ние си мислим, че те не разбират човека.
	— Е, момчета, да караме подред…
	— Давай, председателю. А ние ще запалим по цигара.
	— Значи, каква е работата… Викат ме в районния изпълком: „Слушай, главни ловецо, в зоната са останали много домашни животни — котки, кучета, трябва да ги отстреляте, за да се избегне епидемия. Действай!“. На следващия ден викам всички, всички ловци. Казвам им, така и така… Никой не иска да ходи, защото не са дали никакви защитни средства. Питах в гражданска отбрана — нямат нищо. Нито един противогаз. Накрая отидох в циментовия завод и взех маски оттам. Тънка ципица… Против циментов прах… А противогази не ни дадоха.
	— Срещахме войници. С маски, ръкавици, качени на БТР-и, а ние — по ризи и с бинтове на носа. С тези ризи и обувки се връщахме у дома. При семействата си.
	— Сформирах две бригади… И доброволци се намериха. Две бригади… По двайсет души. Към всяка прикрепиха по един ветеринарен лекар и човек от санитарно-епидемиологичната станция. Имахме още трактор с ремарке и самосвал. Беше обидно, че не ни дадоха защитни средства, не помислиха за хората…
	— Но даваха премии — по трийсет рубли, а бутилката водка тогава беше по три рубли. Дезактивирахме се… Отнякъде се появиха рецепти: една лъжичка гъши изпражнения на бутилка водка. Два дни да престои и после се пие. За да не… онова, нашето, да не пострада… Имаше такива частушки, помните ли ги? Много бяха. „Запорожецът не е кола, киевчанинът не е мъж. Ако искаш баща да станеш, увий си топките с олово.“ Ха-ха…
	— Пътувахме из зоната два месеца, в нашия район половината села ги евакуираха. Десетки села — Бабчин, Тулговичи… Първия път като дойдохме — кучетата тичат около домовете си. Пазят ги. Чакат хората. Зарадваха ни се, идват, като чуят човешки глас… Посрещат ни… Отстрелвахме ги в къщите, в хамбарите, в градините. После ги влачехме до улицата и — в самосвала. Разбира се, не е приятно. Не можеха да разберат: защо ги убиваме? Беше лесно да ги убиваш. Домашни животни… Нямат страх от оръжието, от човека… Притичват се, като чуят човешки глас…
	— Една костенурка пропълзя… Господи! Покрай една празна къща… По домовете си стояха аквариумите… С рибките…
	— Не убивахме костенурките. С предните гуми на уазката мачкаш костенурката, но черупката й издържа. Не се чупи. С предните гуми, когато бяхме пияни, разбира се. В дворовете клетки много… Зайците бягаха… Нутриите бяха затворени, ние ги пускахме, ако наоколо имаше някаква вода: езеро, река, а те отплуваха. Всичко беше изоставено набързо. Временно. Как е станало? Издават заповед за евакуация: „За три дни“. Жените се вайкат, децата плачат, добитъкът реве. Малките деца ги лъжеха: „Отиваме на цирк“. Хората мислеха да се връщат… Нямаше такава дума „завинаги“. Ех, госпожо, госпожо! Какво да ви кажа, военна обстановка… Котките ни гледаха в очите, кучетата виеха, хвърляха се по автобусите. Дворни кучета, овчарски… Войниците ги гонеха. Ритаха ги. Дълго бягаха подир колите… Евакуация. Да пази Бог!
	— Значи, каква е работата… Ето, японците си имат Хирошима, а сега изпревариха всички. На първо място в света. Значи…
	— Имахме възможност да постреляме на месо. Ловджийска страст. Пийвахме — и хайде. В службата ми се зачиташе работен ден, плащаха ми заплата. Можеха, разбира се, за такава работа да дадат допълнително. Премията беше трийсет рубли, но парите вече не са същите като при комунистите. Всичко се променяше.
	— Ето каква е работата… Отначало къщите стояха запечатани, с пломби, не махахме пломбите. Зад прозореца стои котка, как да я хванеш? Не я пипахме, сетне плъзнаха мародерите — разбиваха вратите, чупеха прозорците, всичко разграбиха. Първо изчезнаха магнетофоните, телевизорите… Кожените изделия… А след това изнесоха всичко. По пода се търкалят само някакви алуминиеви лъжици… а оцелелите кучета се преселиха в къщите… Влизаш — те ти се нахвърлят… Бяха престанали да вярват на хората… Влязох, а кучката лежи насред стаята и кученцата около нея. Дали ми е жал? Не е приятно, разбира се… Правех сравнения… Всъщност ние действахме като наказателен отряд. Като през войната. По същата схема… Военна операция… Идваме, обграждаме селото и кучетата, щом чуят първия изстрел, вече бягат. Бягат към гората. Котките са по-хитри, а и на тях им е по-лесно да се скрият. Едно котенце беше пропълзяло в глинена делва… Извадих го… Измъквахме ги изпод печките… Неприятно чувство… Ти си в къщата, а котката бяга между куршумите, ти търчиш подир нея с оръжието. Кльощави, мръсни. Козината им пада на кичури. Първоначално имаше много яйца, кокошките поостанаха. Кучетата и котките ядяха яйца, като свършиха яйцата, изядоха кокошките. И лисиците ядяха кокошки, лисиците вече живееха в селото заедно с кучетата. Като свършиха и кокошките, кучетата изядоха котките. Имаше случаи, когато намирахме свине в хамбарите… Пускахме ги… В мазетата — всякаква зимнина: краставици, домати… Като открием нещо им го хвърляхме в коритото. Свине не убивахме.
	— Срещнахме една старица… Затворила се беше в къщата, с нея пет котки и три кучета… „Не убивай кучето, и то е било човек“, не ни даваше… Кълнеше ни. Взехме й ги насила, но оставихме една котка и едно куче. Наричаше ни „бандити“, „разбойници“.
	— Ха-ха… „Под хълма оре трактор, на хълма гори реактор. Ако шведите не се бяха намесили, още щяхме да си орем.“ Ха-ха…
	— Пусти села… Само печките стоят. Като Хатин! Живеят дядо и баба. Като в приказките. Не ги е страх. Друг би полудял! Нощем палят стари пънове. Вълците се страхуват от огъня.
	— Значи, каква е работата… Миришеше… Не можех да разбера защо мирише така в селото. На шест километра от реактора… Село Масали… Като в рентгенов кабинет. Миришеше на йод… На някаква киселина… А казват, че радиацията не миришела… Не знам… А трябваше да се стреля от упор… Значи, лежи си кучката насред стаята, а наоколо кученцата… Нахвърли ми се — отстрелях я… Кученцата ми ближат ръцете, галят се. Играят си. Трябваше да се стреля от упор… Ех, госпожо, госпожо! Едно кученце… Черничък пудел… Досега ми е жал. Натоварихме с тях цял самосвал, с връх. Караме ги към „гроба“… Всъщност обикновена дълбока яма, макар че трябваше да копаем така, че да не стигаме до подпочвените води и да не застиламе дъното с найлон. Да намерим високо място… Но това, както сами разбирате, масово се нарушаваше — нямаше найлони, не търсехме дълго място. Ако не бяха убити, а само ранени, квичаха… Плачеха… Изсипахме ги от самосвала в ямата, а пуделът се измъкна. Изпълзя. На никого не му бе останал и един патрон. Нямаше с какво да го доубием… Нито един патрон… Бутнахме го обратно в ямата и така я засипахме с пръст. Досега ми е жал.
	А котките бяха много по-малко от кучетата. Може би са тръгнали подир хората? Или се бяха скрили? Домашното пуделче… Горкото…
	— По-добре да убиваш отдалеч, за да не виждаш очите им.
	— Трябва да се научиш да целиш точно, за да не доубиваш.
	— Ние, хората, уж нещо разбираме, а те просто живеят. „Ходещ прах“…
	— Конете… Водеха ги на заколение… Плачеха…
	— И аз ще кажа нещо… Всяка твар си има душа. От малък баща ми ме учеше на лов. Ранената кошута… Лежи… Иска да я пожалиш, а ти я доубиваш. В последната минута има напълно осъзнат, почти човешки поглед. Тя те ненавижда. Или се моли: аз също искам да живея! Искам да живея!
	— Учи се! Да ви кажа, да доубиваш е по-неприятно, отколкото да убиваш. Ловът е спорт, вид спорт. Защо никой не ругае рибарите, а ловците всички ги ругаят. Не е справедливо!
	— Ловът и войната са основните занимания на мъжа. Откак свят светува.
	— Не можах да призная на сина си… на детето… Къде съм бил. Какво съм правил. И досега той си мисли, че татко му е защитавал някого там. Бил е на боен пост! Показваха по телевизията военна техника, войници. Много войници. Пита ме синът: „Татко, и ти ли беше като войник?“.
	— С нас беше един оператор от телевизията… Помните ли? С камера. Плачеше. Мъж, а плачеше… Все искаше да види триглав глиган…
	— Ха-ха… Гледа Лиса: из гората се търкаля Житената питка. „Житена питчице, къде отиваш?“ — Не съм житената питка, а чернобилски таралеж. — Ха-ха… Както се казва, във всеки дом по мирен атом!
	— Човекът, да ви кажа, умира като животно. Виждал съм го… Много пъти… В Афганистан… Бях ранен в корема, лежах на слънцето. Ужасна жега. Искам вода! Е, мисля си, ще пукна като животно. И кръвта тече по един и същи начин. Както и при тях. И боли.
	— Милиционерът, който беше с нас… Смахна се човекът. Лежа в болница… Жалеше сиамските котки, вика, скъпи са, продават ги на пазара. Красиви са. Горкото момче…
	— Видяхме крава с теленце. Не стреляхме. И по конете не стреляхме. Те се страхуваха от вълците, от човека — не. Но конят може по-добре да се защити. Първи от вълците загинаха кравите. По закона на джунглата.
	— От Беларус изнасяха добитъка и го продаваха в Русия. А телетата бяха с левкемия. Но пък ги даваха евтино.
	— Най` ми е жал за старците… Приближават се до колите ни: „Момче, нагледай ми къщата“. Бутат ми ключа в ръцете: „Вземи ми костюма. Шапката“. Дават пари… „Как ми е кученцето?“ Кучето са го отстреляли, къщата е разбита. А те никога няма да се върнат там. Как да кажа такова нещо? Не вземах ключовете. Не исках да ги лъжа. Другите вземаха: „Къде си скрил водчицата? На кое място?“. Дядото ще си каже… Намирахме цели бидони, големи бидони за мляко.
	— Помолиха ни да отстреляме за една сватба див глиган. Поръчка! Черният дроб се разтичаше в ръката… Но те си поръчват… За сватба, за кръщене.
	— Стреляхме и за науката. Един път на три месеца: два заека, две лисици, две кошути. Всички бяха заразени. Но и за нас си удряхме по нещо, ядяхме. Отначало ни беше страх, после привикнахме. Трябва да се яде нещо, няма как да се преселим на Луната. На някоя друга планета.
	— Един си купил шапка от лисица на пазара и оплешивял. Арменец си купил евтино автомат от „гроба“ и умрял. Плашехме се един друг.
	— А на мен и душата, и главата ми празни… Кученца-мученца… Ех, госпожо, госпожо! Стрелях. Работа.
	— Говорих с шофьора, който извозваше къщите. Разграбват зоната. Продават. Макар че това вече не е училище, не е дом и не е детска градина, а обекти, набелязани за деактивация. Извозват ги! Срещнах го в банята или в кръчмата. Не помня точно. Той ми разказа: идват с камаза, за три часа разглобяват къщата, а край града ги пресрещат виладжиите. Купуват на части. Изкупили зоната за вили.
	— Има и хищници сред нашите… Ловци-хищници… А другите обичат просто да си походят из гората. Стрелят по дребни зверове. По птици.
	— Знаете ли… Толкова хора пострадаха, а никой не пое отговорност. Вкараха в затвора ръководството на атомната централа и толкова. В онази система… Да кажеш кой е бил виновен, беше много трудно. Ако са ти наредили отгоре, какво трябва да правиш? Само едно — да изпълняваш. Правили там някакви изпитания. Четох във вестниците, че военните произвеждали плутоний… За атомни бомби… Затова и гръмнало… Грубо казано, въпросът стои така: защо Чернобил? Защо у нас, а не у французите или германците?
	— Запомнил съм… Каква е работата… Жалко, че тогава на никого не му остана ни един патрон, нямаше с какво да застреляме. Онова пуделче… Двайсет души… Нито един патрон накрая на деня…


>>>	Монолог за това, че не знаем как да живеем без Чехов и Толстой

	„За какво се моля ли? Питайте ме: за какво се моля? Не се моля в църквата. А вкъщи… Сутрин или вечер. Когато всички спят.
	Искам да обичам. Обичам! Моля се за своята любов. А пък аз… (_Прекъсва фразата си. Виждам, че не иска да говори._) Да си спомням ли? Май трябва задължително да го отхвърля от себе си. Да го изтръгна… Не съм чела такива книги… Не съм го виждала на кино… На кино видях войната. Баба ми и дядо ми си спомнят, че не са имали детство, било е война. Тяхното детство е войната, а моето — Чернобил. Аз съм оттам… Ето че вие пишете, а на мен нито една книга не ми е помогнала, не ми е обяснила. Нито театърът, нито киното. Оправям се без тях. Сама. Всичко преживяваме сами, не знаем какво да правим с това. Не мога да си го обясня. Особено се разстрои мама, тя преподава в училище руски език и литература, винаги ме е учила да живея по книгите. И изведнъж такива книги няма… Мама се разстрои… Без книги тя не знае как да живее. Без Чехов и Толстой.
	Да си спомням ли? И искам, и не искам да си спомням… (_Сякаш се вслушва в себе си или спори сама със себе си._) Ако учените нищо не знаят, ако писателите нищо не знаят, тогава ще им помогнем със своя живот и със своята смърт. Така смята мама… А аз не искам да мисля за това, искам да бъда щастлива. Защо не мога да бъда щастлива?
	Живеехме в Припят, до атомната централа, там се родих и израснах. В голям панелен блок, на петия етаж. Прозорците гледаха към централата. Двайсет и шести април… Много хора после разказваха, че са чули взрива… Не знам, в нашето семейство никой не го усети. На сутринта се събудих както обикновено — и на училище. Чух бучене. Видях как над покрива на блока ни прелиташе хеликоптер. Ето, ето! Ще има какво да разказвам в училище! Нима съм знаела… Че са ни оставали само още два дни… От нашия предишен живот… Още два дни — последните два дни в нашия град. Него вече го няма. Това, което е останало, не е нашия град. Помня как съседът ни седеше с бинокъла на балкона и наблюдаваше пожара. По права линия е някъде три километра. А ние… Момичетата и момчетата… Денем ходехме с велосипедите до централата, който нямаше велосипед, ни завиждаше, никой не ни се караше. Никой! Нито родители, нито учители. Към обед на брега на реката не останаха рибари, върнаха се почернели, такъв тен за един месец в Сочи не можеш да хванеш. Ядрен тен! Димът над централата беше не черен, не жълт, а син. Синкав. Но на нас никой не ни се караше… Сигурно възпитанието беше такова… бяхме свикнали, че опасността може да бъде само военна: взрив отляво, взрив отдясно… А това беше обикновен пожар, потушаваха го обикновени пожарникари… Момчетата се майтапеха: «Стройте се на гробището в дълга редица. Който е по-висок, той ще умре първи». Аз бях малка. Не помня страха, но помня много странни неща. Необикновени… една приятелка ми разказа как нощем с майка си закопавали пари и ценни вещи и ги било страх да не забравят мястото. На баба ми, когато се пенсионираше, й подариха тулски самовар, тя най-много се притесняваше за този самовар и за медалите на дядо. И за старата шевна машина «Сингер». Къде ще ги скрием? После ни евакуираха… Думата «евакуация» я донесе татко от работа: «Евакуират ни». Като във военните книги… Вече бяхме седнали в автобуса, когато татко си спомни, че е забравил нещо. Тича у дома. Връща се с двете си нови ризи… На закачалка… Странно беше… Не беше нещо обичайно за татко… В автобуса всички седяха и мълчаха, гледаха през прозореца. Войниците имаха извънземен вид, ходеха из улиците с бели маскировъчни халати и маски. «Какво ще стане с нас?» — питаха ги хората. — Защо питате нас? — ядосваха се. Ей ги белите волги, там са началниците.
	Потеглихме… А небето синьо-синьо. Къде отиваме? В чантите и мрежичките — великденски козунаци, боядисани яйца. Ако това е войната, от книгите, които бях чела, си я представях другояче. Взрив отляво, взрив отдясно… Бомбардировка… Движехме се бавно, пречеше ни добитъкът. По пътя гонеха кравите, конете… Миришеше на прах и мляко… Шофьорите псуваха, крещяха на пастирите: «Къде сте тръгнали из пътя, ваш’та мама?! Вдигате радиоактивния прах! Вървете по полето, по нивите». И те ги псуваха, оправдаваха се, че им е жал да тъпчат зеленото жито, тревата. Никой не вярваше, че няма да се върнем. Никога не се е случвало хората да не се завърнат у дома. Малко ми се виеше свят и ме дращеше гърлото. Старите жени не плачеха, плачеха младите. Майка ми плачеше…
	Пристигнахме в Минск… От шафнерката си взехме запазени места във влака на тройна цена. На всички донесе чай, а на нас ни каза: «Дайте ми ваши чаши». Не схванахме отначало… Какво, чаши ли няма? Не! Страхуват се от нас… «От къде сте?» — От Чернобил. И човекът се изнизва от купето ни, децата не ги пускаха да тичат наоколо. Пристигнахме в Минск, отидохме при една приятелка на мама. Мама и досега се срамува, че с «мръсните» си дрехи и обувки нощно време сме нахълтали в чуждия апартамент. Но ни приеха, нахраниха ни. Съжаляваха ни. Дойдоха съседите: «Гости ли имате? От къде са? — От Чернобил». И те също се изнизаха…
	След месец на родителите ми им разрешиха да отидат и да видят апартамента. Взеха топлото одеяло, есенното ми палто и пълните събрани съчинения на Чехов, любимите на мама. Мисля, че бяха седем тома. Баба… Нашата баба… Не можеше да разбере защо не са взели двата буркана ягодово сладко, което обичах, нали е в буркани, затворено с капачки… Железни капачки… На одеялото намерихме «петно»… Мама го пра, чисти го с прахосмукачка, нищо не помогна. Дадохме го на химическо чистене… Но то си «светеше»… Това «петно»… Докато не го изрязахме с ножица. Всичко ми беше познато: одеялото, палтото… А вече не можех да спя под това одеяло… Да си облека палтото… Нямахме пари за ново, а аз не можех… Мразех тези вещи! Палтото! Не се страхувах, разберете ме, мразех ги! Всичко това може да ме убие! И мама да убие! Чувство за враждебност… Не можех да разбера… Навсякъде говореха за аварията: у дома, в училище, в автобуса, на улицата. Сравняваха с Хирошима. Но никой не вярваше. Как да повярваш, ако не го разбираш? Колкото и да се опитваш, да се мъчиш да разбереш, пак е неразбираемо. Помня: напускаме нашия град, а небето е синьо, синьо…
	Баба ми… Не свикна на новото място. Мъчно й беше. На смъртния си одър ни помоли: «Искам киселец!». Няколко години не разрешаваха да се яде киселец, той поема най-много радиация. Погребахме я в родното й село Дубровники… Там вече беше зона, обградена с бодлива тел. Пазеха войници с автомати. Отвъд телта пуснаха само възрастните… Татко, мама… Роднините… А на мен не ми разрешиха: «За деца е забранено». Разбрах, че никога няма да мога да посетя баба… Разбрах… Къде можеш да прочетеш такова нещо? Кога друг път е било така? Мама ми призна: «Знаеш ли, мразя цветята и дърветата». Каза го и се изплаши от себе си, защото е израснала на село и всичко това й е познато и го обичаше… Преди… Когато се разхождахме с нея извън града, тя знаеше как се казва всяко цветче и всяка тревичка. Жълтурче, зубровка… На гробището… На тревата… Постлали покривка, сложили мезе, водка… А войниците ги замерили с дозиметъра и хвърлили всичко. Закопали го. Тревата, цветята — всичко «светело». Къде заведохме нашата баба?
	Моля за любов… Но ме е страх… Страх ме е да обичам… Имам си годеник, подали сме заявление в гражданското. Чували ли сте за хирошимските «хибакуша»? Тези, които са оцелели след Хирошима… Могат да се женят само помежду си. У нас не пишат за това, не говорят. А нас ни има… Чернобилските «хибакуша». Той ме заведе у тях, запозна ме с майка си… Майка му е добра… Икономист е в един завод. Общественичка. Ходи на всичките антикомунистически митинги, чете Солженицин. Същата тази добра майка, когато разбра, че съм от чернобилско семейство, от преселниците, се учуди: «Миличка, нима ще можете да родите?». А сме подали заявление в гражданското… Той ми се моли: «Ще се махна от вкъщи. Ще си наемем квартира». А в ушите си чувам: «Миличка, за някои хора детерождението е грях». Грях да обичаш…
	А допреди него имах един друг. Художник. И с него искахме да се оженим. Всичко беше наред до един случай. Отивам при него в ателието и чувам как вика по телефона: «Провървяло ти е! Даже не си представяш колко ти е провървяло!». Обикновено беше един такъв спокоен, даже флегматичен, не знаеше що е възклицание в речта. И изведнъж! Какво се оказва? Негов приятел живее в студентско общежитие. Гледа, в другата стая виси момиче. Закачила се за фортичката на прозореца и перваза… Неговият приятел я издърпал… Извикал «Бърза помощ»… А нашият се ядосва, трепери: «Не можеш да си представиш какво е видял! Какво е преживял! Носил я е на ръце… По устните й имало бяла пяна»… За мъртвото момиче не говореше, не я съжали. На него му дай само да го види и да го запомни… А после да го нарисува… Сетих се, че ме е питал какъв цвят е бил пожарът в централата, виждала ли съм разстреляните котки и кучета, които лежат по улиците? Как са плакали хората? Виждала ли съм как умират?
	След този случай… Не можех да бъда повече с него… Да отговарям на въпросите му… (_След известно мълчание._) Не знам дали ще искам пак да се видя с вас. Струва ми се, че ме разглеждате като него. Просто ме наблюдавате. Запомняте. Правите си някакъв експеримент с нас. На всички им е интересно. Не мога да се отърся от това чувство… А да знаете случайно откъде идва този грях? Грехът на детерождението… Защото аз не съм виновна за нищо.
	Нима съм виновна, че искам да бъда щастлива?“
@	Катя П.


>>>	Монолог за това, че свети Франциск проповядвал на птиците

	„Това е моята тайна. Никой друг не знае за нея. Казвал съм я само на един мой приятел…
	Аз съм кинооператор. Пътувах натам, припомняйки си какво ни учеха: че истински писател се става на война и разни такива неща. Любимият ми писател е Хемингуей, любимата книга — «Сбогом на оръжията». Пристигнах. Хората си копаят в градините, по полетата — трактори, сеялки. Какво да снимам — не е ясно. Никъде нищо не се взривява.
	Първите снимки. В селския клуб. Сложили телевизор на сцената, събрали хората. Слушаха Горбачов: всичко е наред, всичко е под контрол. В това село, където снимахме, провеждаха дезактивация. Миеха покривите, караха чиста пръст. А как да измиеш покрива на бабата, като той тече? Земята трябваше да се среже с върха на лопатата, да се среже целият плодороден слой. А по-надолу у нас има жълт пясък. Ето, бабата изпълнява указанията на селсъвета, изкопава пръстта, а отделя торта от нея. Жалко, че не го снимах… Където и да отидеш: «А, кинаджии. Сега ще ви намерим герои». Героите бяха старец с внуче, два дни тичали да приберат колхозните крави току до самата централа. След снимките зоотехникът ме заведе при една огромна яма, там с булдозери закопаваха същите тези крави. Но не ми дойде на ума да го снимам. Обърнах гръб на ямата и заснех епизод в най-добрите традиции на родната документалистика: булдозеристите четат вестник «Правда», заглавието с огромни букви: «Страната няма да ни изостави в беда». Провървя ми — гледам, щъркел стои на полето. Символично! Каквато и беда да ни дойде до главите — ние ще победим! Животът продължава…
	Селски пътища. Прахоляк. Разбирах, че това не е просто прах, а радиоактивен прах. Пазех камерата да не се праши, все пак е оптика. Беше много сух май. Колко ли сме се нагълтали, не знам. След седмица ми се възпалиха лимфните възли. Икономисвахме лентата като патрони, защото трябваше да дойде първият секретар на ЦК Слюнков. Къде точно ще се появи, никой не казваше предварително, но ние сами се досетихме. Вчера например пътувахме по пътя — стълбове от прах, а днес слагат асфалт, и то какъв — два-три слоя. Ясно — ето къде чакат висшето началство. След това го снимах това началство, те вървяха само по свежия асфалт. Нито сантиметър встрани! И от това имах кадри, но не ги включих в сюжета…
	Никой не разбираше нищо, това беше най-страшното. Дозиметристите казват едни цифри, а във вестниците четем съвсем други. Аха, започнах бавно да се досещам нещо. А-а-а… Вкъщи оставих малко дете, любимата жена… Какъв глупак съм, че да се окажа тук! Е, ще ми дадат медал… А жена ми ще ме напусне… Спасението е в хумора. Разказвахме вицове. В едно изоставено село се настанил клошар и с него останали четири бабички. Питат ги: «Как е мъжлето?» — Копелето стига чак до другото село. — Ако опиташ да си искрен до края… Вече си тук. И разбираш вече: Чернобил… Но пътят се е ширнал… Ручеят бяга, просто си бяга. А това се е случило. Пеперудите летят… Красива жена стои до реката… А това се е случило. Нещо подобно чувствах, когато почина един близък човек. Слънцето… Някъде се чува музика… Лястовиците се боричкат под покрива… А той почина. Заваля дъжд… А той почина. Разбирате ли? Искам да уловя с думи чувствата си, да ги предам, такива, каквито са били тогава. Да попадна в друго измерение…
	Видях и почнах да снимам цъфтящата ябълка… Жужат земни пчели, цветчетата са сватбено бели… И пак — хората работят, градините цъфтят… Държа камерата в ръка, но не мога да разбера… Нещо не е наред! Експозицията е нормална, картината е красива, а нещо не е както трябва. И изведнъж се сепвам: не усещам аромата. Градината цъфти, а няма аромат! По-късно разбрах, че съществува такава реакция на организма при висока радиация, блокират се някои органи. Майка ми е на седемдесет и четири години, помня, че се оплакваше, че не чувства миризми. Е, мисля, че сега това се е случило с мен. Питам нашите в групата, бяхме трима: «Мирише ли ябълката?» — Не, изобщо не мирише. — Нещо ставаше с нас… Люлякът не миришеше! Люлякът! И в мен се зароди чувството, че всичко, което е наоколо, не е истинско. Че съм насред декор… И че съзнанието ми не може да го осъзнае, няма на какво да се облегне. Няма схема!
	Като бях дете… Съседката ни, бивша партизанка, разказваше как по време на войната техният отряд бягал от обсада. На ръце носела малко бебе, на месец, вървели през блатото, обградени от наказателния отряд… Бебето плачело… Можело да ги издаде, да ги намерят, целия отряд. И тя го задушила. Говореше за това отчуждено, сякаш не тя, а някоя друга жена го е направила, и детето не е било нейно. Забравил съм защо си го беше спомнила. Ясно помня друго, своя ужас: защо го е направила? Как е могла? Струваше ми се, че целият партизански отряд е бягал от обсадата заради това бебе, за да спасят него. А то, за да останат живи здравите силни мъже, задушили детето. Какъв е смисълът на живота тогава? След това не ми се щеше да живея повече. На мен, момчето, ми беше неловко да гледам онази жена, защото съм разбрал за нея такова нещо… И въобще разбрах нещо ужасно за човека. А какво ли й е било да ме гледа? (_Известно време мълчи._) Ето защо не искам да си спомням… За онези дни в зоната… Измислям си разни оправдания. Не искам да отварям онази врата. Там исках да разбера къде съм истински и къде — фалшив. Вече имах деца. Първото — момче. Когато ми се роди син, престанах да се страхувам от смъртта. Открих смисъла на живота…
	Нощем в хотела… Събуждам се и чувам монотонен шум навън, неразличими сини сенки. Повдигам щорите: по улицата минават десетки уазки с червени кръстове и буркани. В абсолютна тишина. Изпитах нещо като шок. В паметта ми изплуваха кадри от филм… Веднага се върнах в детството… Ние, следвоенните деца, обичахме военните филми. И онези кадри… И детския страх… Твоите всички са напуснали града и си останал сам, трябва да вземеш решение. А кое е най-правилното? Да се престориш, че не си жив? Или какво? А ако трябва да направиш нещо, то какво е?
	В Хойники в центъра на градчето висеше Почетното табло. Най-добрите хора от района. Но в заразената зона отиде и изведе децата от детската градина шофьорът пияница, а не онзи, от Почетното табло. Всеки гледа себе си. Евакуация. Първо извозваха децата. Натоварваха ги на големи автобуси «Икарус». Усещам се, че снимам така, както съм го виждал във военните филми. И забелязвам, че не само аз, но и хората, които участват в цялото това действие, се държат по тоя начин. Държат се така, както, спомняте си, в любимия на всички ни филм «Летят жерави»: някоя сълза в очите, кратки думи на прощаване… Помахване с ръка… Излиза, че всички са намерили форма на поведение, която вече е позната. Стараеха се да наподобява на нещо. Момиченце маха на майка си с ръка, ето, всичко е наред, тя е силна. Ние ще победим! Ние… Ние сме такива…
	Мислех си, че ще се върна в Минск, а там също ще има евакуация. Как ли ще се простя с жена си, със сина си? Представях си и онзи жест: ние ще победим! Ние сме воини. Баща ми, доколкото си спомням, носеше военни дрехи, макар че не беше военен. Да мислиш за пари е подло, за собствения си живот — непатриотично. Да си гладен е нормално състояние. Те, родителите ни, са преживели разрухата, и ние сме длъжни да я преживеем. Иначе няма как да станеш истински човек. На мен самия след военната служба гражданския живот ми се услади. Нощем цяла компания ходехме из улиците да търсим силни усещания. Като дете четох великолепната книга «Прочистващите», забравих автора, там ловяха диверсантите, шпионите. Риск! Лов! Така сме устроени. Ако всеки ден има работа и добра храна — това е непоносимо, некомфортно е! Живеехме в общежитието на някакво пътнотранспортно управление заедно с ликвидаторите. Млади момчета. Дадоха един куфар с водка — да чистим радиацията. Изведнъж се разнася, че в същото общежитие са настанили медицински отряд. Само девойки. «Охо, сега ни се е паднало!» — казват мъжете. Отиват двама и се връщат с ей такива очи… Викат ни… Картинката беше следната: по коридора момичета… Под гимнастьорката се подават панталони и мъжки долни гащи с връзки, те им се влачат по пода, спъват ги, но никой не се притеснява. Всичко е старо, втора ръка, не по размер. Виси като на закачалка. Коя е с чехли, коя — със скапани обуща. А върху гимнастьорката навлекли предпазното гумено облекло, пропито с някаква химия… Мирише-е-е… Някои и през нощта спяха така. Жестоко е да ги гледаш… Никакви медицински сестри не бяха, бяха ги докарали от института, от военната катедра. Обещали им, че ще бъдат за два дни, а когато ние дойдохме, бяха прекарали тук вече месец. Разказаха ни, че ги били водили при реактора, били се нагледали на изгаряния, но за изгарянията само от тях съм слушал. И сега ги виждам — ходят из общежитието като насън…
	По вестниците пишеха, че за щастие вятърът не духал в тази посока… Към града… Към Киев… Още никой не знаеше… Не се досещаше, че е духал към Беларус… Към мен и моя Юрик. Ние в онзи ден с него се разхождахме в гората, беряхме детелинки… Господи, защо никой не ме предупреди!
	Върнах се от експедицията в Минск… Пътувам за работа в тролея. Чувам откъслечни разговори: снимали филм в Чернобил и единият оператор умрял направо там. Изгорял. Мисля си: «Кой ли е той?». По-нататък: млад бил, с две деца. Името му било Витя Гуревич. Имаме такъв оператор, съвсем младо момче. Две деца ли? Защо е криел? Приближаваме се към киностудията, някой уточнява: не Гуревич, а Гурин, и се казва Сергей. Господи, това съм аз! Сега ми е смешно, но тогава вървях от метрото до киностудията и ме беше страх, че ще отворя вратата и… Най-нелепата мисъл: «А откъде са взели снимката ми? От отдел „Кадри“ ли?» Откъде е тръгнал този слух? Пълно несъответствие между мащабите на случващото се и количеството жертви. Например Курската битка. Хиляди загинали… Ясно. А тук — в първите дни седем пожарникари… След това — още няколко души… А след това съвсем абстрактни за нашето съзнание определения: «след няколко поколения», «вечност», «нищо», тръгнаха слухове, че летят триглави птици, че кокошките кълват лисици, плешиви таралежи…
	А после… После пак някой трябваше да отиде в зоната. Един оператор донесе справка, че има язва на стомаха, друг се ската в отпуск… Викат ме: «Трябва!» — Че аз тъкмо се върнах. — «Ти вече си бил там. На теб ти е все едно. И освен това, ти вече имаш деца. А те са млади». Дрън-дрън, може и да искам пет-шест деца! Почват да ме притискат, казват, че скоро ще има атестация, това ще ти е козът. Ще ти увеличат заплатата… Тъжна и смешна история. Щях да полудея…
	Веднъж снимах хора, които са били в концлагер. Тези хора обикновено избягват да се срещат. Има нещо противоестествено в това да се събираш и да си спомняш войната. Да си спомнят как са ги убивали и как те са убивали. Хората, които са познали или преживели заедно унижения… Такива хора бягат един от друг. Бягат от себе си. Бягат от това, което са узнали там за човека… От онова, което там е изскочило от него. Изпод кожата. Ето… Ето защо… Нещо там… В Чернобил… Аз също разбрах, почувствах онова, за което не ти се иска да говориш. Например за това, че всичките ни хуманистични представи са относителни… В екстремна ситуация човекът всъщност изобщо не е онзи човек, за когото се пишат книги. Такъв човек, за когото е писано по книгите, не срещнах. Напротив. Човекът не е герой. Всички ние сме продавачи на апокалипсис. Големи и малки. В съзнанието ми се стрелкат откъслечно… Картинки… Председателят на колхоза иска с две коли да изнесе семейството си с покъщнината, с мебелите, а партийният секретар иска едната кола за себе си. Настоява за справедливост. А вече няколко дни съм свидетел, как не можеха да изведат група деца от яслата. Транспортът не стигаше. А на някого две коли са му малко, да си побере всичките партакеши заедно с трилитровите буркани със сладка и туршии. Видях как на сутринта ги товареха. И това не го снимах… (_Неочаквано се засмива._) Там в магазина си купихме колбаси, консерви, а ни беше страх да ги ядем. Мъкнехме мрежичките със себе си. Беше ни жал да ги хвърлим. (_И вече сериозно._) Механизмът на злото ще работи и при апокалипсиса. Разбрах го. Все така ще клюкарят, ще се подмазват пред началниците, за да си спасят телевизора и астраганеното палто. И пред края на света човекът ще остане такъв, какъвто е сега. Винаги.
	Неудобно ми е, че не уредих на киногрупата никакви привилегии. На едно момче от нашите му трябваше апартамент, отивам в профкомитета: «Помогнете, половин година бяхме в зоната. Имаме право на придобивки. — Добре — казаха, — донесете справка. Справките трябва да са с печат». Отиваме в районния комитет, а по коридорите ходи една леля Настя с метла. Всички се разбягаха. Имаме един режисьор, той има купчина със справки: къде е бил, какво е снимал. Герой!
	В съзнанието ми има голям, дълъг филм, който не съм снимал. Много серии. (_Мълчи._) Всички ние сме продавачи на апокалипсис…
	Влизаме в една къща. Живееше една бабичка.
	— Е, бабо, да тръгваме.
	— Ще тръгваме, момчета.
	— Тогава се приготвяй, бабо.
	Чакаме на улицата. Пушим. И бабата излиза, в ръцете й икона, котенце и вързопче. Това е всичко, което носи със себе си.
	— Бабо, не може да взимаш котето. Не е разрешено. Козината му е радиоактивна.
	— Не, деца, без котето няма да тръгна. Как да го оставя? Да го оставя само. То ми е семейството.
	С тази бабичка… И с разцъфтялата ябълка… С тях започна всичко… Сега снимам само животни… Казах ви, че намерих смисъла на живота…
	Веднъж показах чернобилските си сюжети на децата. Упрекнаха ме: защо? Не може. Не трябва. Така и така те живеят в този страх, сред тези разговори, имат изменения в кръвта, нарушена имунна система. Надявах се, че ще дойдат пет-десет души. Залата се препълни. Задаваха най-различни въпроси, но един ми се вряза в паметта. Едно момченце, запъваше се и се червеше, ясно беше, че е от ония тихите, неразговорчивите, попита: «А защо не е можело да се помогне на животните, които са останали там?». Е, защо? Аз самият не си бях задавал такъв въпрос. Не можах да му отговоря… Нашето изкуство е само за страданието и любовта на човека, а не на всичко живо. Само на човека! Не се приближаваме към тях — към животните, към растенията… Към другия свят… А човекът може да унищожи всичко. Да убие всички. Това вече не е фантазия… Разказвали са ми, че в първите месеци след аварията, когато се обсъждала идеята за преселването на хората, е имало проект заедно с хората да се преселят и животните. Но как? Как да се преселят всички? Може би по някакъв начин може да се вземат тези, които са на земята, а онези, които са в земята — бръмбарчета, червейчета? А тези, които са отгоре? В небето? Как да се евакуират врабците и гълъбите? Как да се постъпи с тях? Нямаме средства да им предадем нужната информация.
	Искам да заснема филм… Ще се казва «Заложниците»… За животните… Помните ли песента «Плуваше из океана ръждив остров»? Корабът потъва, хората скачат в лодките. А конете не знаят, че в лодките има място за коне…
	Една съвременна притча… Действието се развива на далечна планета. Космонавт в скафандър. Чува през слушалките шум. Вижда, че над него се надига нещо огромно. Необятно. Динозавър?! Без да разбира какво е, стреля. След миг — друго нещо се приближава към него. Той унищожава и него. След още един миг — стадо. И настъпва клане. Оказало се, че е започнал пожар и животните се спасявали, бягали по пътеката, на която стоял космонавтът. Човекът! А с мен… Ще ви кажа… С мен там се случи нещо необичайно. С други очи започнах да гледам на животните… На дърветата… На птиците… Ходя в зоната… През всичките тези години… От някой изоставен, изтърбушен човешки дом изскача глиган… Излиза женски лос… Това съм го снимал. Това търся… Искам да направя нов филм. И да видя всичко с очите на звяра… «Какво снимаш? — питат ме. — Огледай се наоколо… В Чечня има война.» А свети Франциск проповядвал на птиците. Говорел с птиците като с равни. И какво като птиците си говорели с него на птичи език, това не го е принизило. На него му е бил ясен техният таен език.
	Помните ли… При Достоевски… Как човекът удряше коня по кротките очи. Безумен човек! Не по гърба, а по кротките очи…“
@	Сергей Гурин, кинооператор


>>>	Монолог без име — вик

	„Добри хора… Не ни докосвайте! Оставете ни на мира! Вие ще си поговорите и ще си отидете, а ние трябва да живеем тук…
	Ето ги медицинските картони… Всеки ден ги вземам в ръце. Чета ги…
C>
	Аня Будай, родена 1985 година — 180 бер*
	[* Бер (абр.) — биологичен еквивалент на рентгена, остаряла мерна единица за погълната доза радиация. 1 сиверт = 100 бер. — Бел.ред.]
	Витя Гринкевич, роден 1986 година — 785 бер.
	Настя Шабловская, родена 1986 година — 570 бер.
	Альоша Пленин, роден 1985 година — 570 бер.
	Андрей Котченко, роден 1987 година — 450 бер…
C$
	Една майка доведе едно такова момиченце днес на преглед при мен.
	— Какво те боли?
	— Всичко ме боли, като баба ми — сърцето, гърбът, вие ми се свят.
	От малки знаят думата «алопеция», защото много от тях са плешивички. Без коса. Нямат вежди, мигли. Свикнали са. Но в нашето село има само начално училище, в пети клас ги возят с автобус на десет километра. И те плачат — не искат да ходят. Там им се смеят.
	Виждате… Целият коридор е пълен с болни. Чакат. Всеки ден такива работи слушам, че всичките ви ужасии по телевизора ми се струват глупости. Така предайте на началниците в столицата. Глупости!
	Модернизъм… Постмодернизъм… Нощес ме вдигнаха по спешност. Идвам… Майката стои на колене до креватчето — детето умира. Слушам я как нарежда: «Исках, синко, ако това се случи, да е лятото. През лятото е топло, има цветенца, земята е мека. А сега е зима… Поне до пролетта потрай…». Ще го напишете ли?
	Не искам да търгувам с нещастието им. Да философствам. За тази цел трябва да се дръпна в страни. А не мога… Всеки ден слушам какво казват… Как се жалват и плачат… Добри хора… Искате ли да знаете истината? Седнете срещу мен и записвайте… Така никой няма да я чете тая книга… По-добре не ни закачайте… Трябва да живеем тук…“
@	Аркадий Павлович Богданкевич, селски фелдшер


>>>	Два гласа — мъжки и женски

	_Учителите Нина Константиновна и Николай Прохорович Жаркови. Той е преподавател по трудово обучение, тя е филолог._

	Тя:
	— Толкова често мисля за смъртта, че не ходя да я гледам. Чували ли сте някога детски разговори за смъртта?
	Ето… В седми клас вече спорят и обсъждат: страшно ли е, или не е страшно? Доскоро малките деца се интересуваха как са се появили. От къде идват децата? Сега ги вълнува какво ще стане след атомната война. Престанаха да обичат класиката, аз рецитирам наизуст Пушкин — погледите им са хладни, празни… Пусти… Техният свят вече е друг… Четат фантастика, харесва им, там човекът се откъсва от земята, служи си с космическото време, с различни светове. Не могат да се страхуват от света по начина, по който се страхуват възрастните хора като мен — тя ги привлича като нещо фантастично… Като някакво преселение…
	Размишлявам… Мисля за това… Смъртта наоколо ме кара да мисля много. Преподавам руска литература на деца, които не приличат на онези деца отпреди десет години. Пред очите им постоянно погребват нещо или някого. Зариват го в земята… Познати хора… Домове и дървета… Всичко погребват… Като постоят петнайсет-двайсет минути на двора, припадат, тече им кръв от носа. С нищо не можеш да ги изненадаш и с нищо не можеш да ги зарадваш. Все са сънливи, уморени. Лицата им са бледи и сиви. Не си играят и не лудуват. А ако се сбият или случайно счупят някое стъкло, учителите им се радват. Не им се карат, защото не приличат на деца. И толкова бавно растат. Ако помолиш да повторят нещо по време на урока — детето не може, стига се до там да кажеш изречението, за да го повтори, а то не го запомня. „Къде си? Къде?“ — питаш го. Мисля си… Много мисля… Сякаш рисувам с вода по стъклото, само аз знам, че рисувам, никой не вижда, никой не се досеща… Никой не си представя…
	Животът ни се върти около едно нещо… Около Чернобил… Къде си бил тогава, колко далеч от реактора си живял? Какво си видял? Кой умря? Кой замина? Къде? Първите месеци, помня, пак отвориха ресторантите, почнаха вечеринките: „Един път се живее“, „Ако ще умираме, да е с музика“. Надойдоха войници, офицери… Чернобил не ни оставя… Неочаквано умря млада бременна жена. Без диагноза, даже патоанатомът не постави диагноза. Малко момиченце се обеси… Петокласничка… Ей така, от нищото. Родителите полудяват. Има една диагноза за всичко — Чернобил, каквото и да се случва, всички казват: „Чернобил“. Упрекват ни: „Разболявате се, защото ви е страх. От страха е. Радиофобия“. Но малките деца защо се разболяват и умират? Те не знаят какво е страх, още не го разбират.
	Помня онези дни… Болеше ме гърлото, тежест, някаква тежест чувствах в цялото тяло. „Мнителна сте — казва лекарката. — Сега всички сте станали мнителни заради Чернобил.“ Каква ти мнителност! Всичко ме боли. Нямам сили. С мъжа ми ни беше страх да си признаем един на друг, че краката ни не издържат. Всички наоколо се оплакваха, всички хора… Вървиш си и ти се приисква да си легнеш. Да легнеш и да заспиш. Учениците лежаха по чиновете, заспиваха в часовете. И всички станаха ужасно сериозни, мрачни, цял ден не можеш да срещнеш ни едно добро лице, никой не се усмихва. От осем сутринта до девет вечерта бяха в училището, беше строго забранено да играят на улицата, да тичат. Дадоха им дрехи: на момичетата полички и блузки, на момчетата — костюми, но с тези дрехи те си отиваха, къде са били с тях, не знаехме. По инструкция майките трябваше всеки ден да ги перат, за да идват децата на училище с чисти дрехи. Първо, дадоха им само една блузка и една поличка, а друг чифт за смяна нямаше, освен това, майките бяха заети с добитъка — кокошките, кравата, прасенцата, пък и не разбираха, че тези дрехи трябва да се перат всеки ден. За тях мръсотията е мастилото, пръстта, мазните петна, а не въздействието на някакви си краткотрайни изотопи. Когато се опитвах да обясня нещо на родителите на учениците ми, май ме разбираха толкова, колкото биха разбрали някой шаман от африканско племе. „Какво е това радиация? Не се чува и не се вижда… Заплатата ми не стига. Последните три дни караме на мляко и картофи“ — казва майката и маха с ръка. Не може мляко… И картофи не може. В магазините докараха китайска туршия и елда, а те с какво да си ги купят? Погребални… Дават ни пари за погребение… Компенсацията на живота ни тук е копейки… Стигат колкото за две консерви… Инструкциите са за грамотния човек, с някаква определена битова култура. Но такава няма! Тук няма такива хора, за които да са предназначени тези инструкции. Освен това не е много лесно да обясниш на всеки каква е разликата между бер и рентген. Или теорията за малките дози.
	Мисля, че… Бих говорила за нашия фатализъм, за онзи лек фатализъм. Например не трябваше да се консумира нищо от градините през първата година, но въпреки това ядяха, правеха си зимнина. Такава реколта имаше! Опитай се да им кажеш, че не трябва да ядат краставици… и домати. Какво значи не трябва? На вкус са нормални. И онзи ги яде, не го боли коремът… И в тъмното никой не „свети“… Нашите съседи същата година си сложиха подова настилка от близката гора, замериха я — фонът беше сто пъти над допустимото. Никой не я махна, живееха си така. Както ще да е, нещо ще се образува, нещо ще се случи само`, без тях, без тяхно участие. На първо време някои носеха при дозиметристите продукти, проверяваха ги — бяха десетки пъти над допустимото, но после престанаха. „Не я виждаме, не я чуваме. А-а, тия учени си измислят!“ Всичко си вървеше по реда: обръщаха, сееха, събираха… Случи се немислимото, а хората си живееха, както си знаят. И отказът от краставиците в градинката е по-важен от Чернобил. Цяло лято държаха децата в училище, войниците го измиха с прах за пране, изкопаха слоя пръст наоколо… А есента? Есента изпратиха учениците да скубят цвекло. И студенти докараха на полето, ученици от техникумите. Пришпорваха всички. Чернобил не е по-страшен от това да останат картофи по полето…
	Кой е виновен? Е, кой да е виновен освен нас самите?
	Преди не забелязвахме света около себе си, той беше като небето, като въздуха, сякаш някой ни го е дал завинаги и той не зависи от нас. Сякаш винаги ще го има. Преди обичах да лягам на тревата в гората и да се любувам на небето, беше ми толкова хубаво, че забравях как се казвам. А сега? Гората е красива, пълно е с черници, но никой не ги събира. Есенно време рядко ще чуеш човешки глас в гората. Страх в чувствата, на подсъзнателно ниво… Останаха ни само телевизорът и книгите… Въображението… Децата растат у дома. Без гора и реки… Гледат през прозореца. И това са съвсем други деца. А аз стоя пред тях и: _Унило време! Но какво очарование…_* Пак същият Пушкин, който ми се струваше вечен. Понякога ми идва кощунствената мисъл, че цялата ни култура е сандък със стари ръкописи. Всичко онова, което обичам…
	[* Из недовършеното стихотворение на А. С. Пушкин „Есен“, превод Иван Теофилов. — Бел.прев.]


	_Той:_
	— Появи се друг враг… Врагът застана пред нас в друг образ…
	Ние имахме военно възпитание. Военно мислене. Учеха ни да отразяваме и ликвидираме ядрена атака. Трябваше да се опълчим срещу химическите, биологичните, ядрените войни. А не да гоним от организма радионуклидите… Да ги броим… Да следим нивото на цезия и стронция… Не трябва да го сравняваме с войната, не е същото, а всички сравняват. Като дете преживях ленинградската блокада. Не бива да се сравнява. Там живеехме като на фронта, под безкрайни стрелби. И глад, няколко години глад, когато човекът се принизяваше до животинските си инстинкти. До звяра в себе си. А тук не е така — ето, навън в градината всичко расте. И на полето нищо не се е променило, и в гората. Несравнимо е. Но друго исках да кажа… Загубих си мисълта… Изплъзна ми се… А-а… Когато започваше обстрелът, да пази господ! Можеш да умреш не кога да е, а сега, в тази минута. Зимата — глад. Горяхме мебелите, изгорихме всичко дървено в апартамента, всички книги, даже май горяхме някакви стари парцали. Върви човек по улицата и сяда, на другия ден минаваш, той си седи, всъщност е замръзнал, стои така цяла седмица или до пролетта. Докато не се стопли. Никой няма сили да го разкове от леда, а ако някой паднеше на улицата, рядко се приближаваха към него, за да помогнат. Заобикаляха. Всички пропълзяваха отстрани. Помня, че хората не ходеха, а пълзяха, толкова бавно ходеха. Това не може да се сравнява с нищо!
	Когато се взриви реакторът, с нас още живееше мама, моята майка, повтаряше: „Най-страшното, синко, го преживяхме с теб. Преживяхме блокадата. Нищо по-страшно не може да има“. Така мислеше тя…
	Готвехме се за война, за атомна война, строяхме противоядрени убежища. Искахме да се скрием от атома като от парчета снаряд. А той е навсякъде… В хляба, в солта… Дишаме радиация, ядем радиация… Това, че може да няма хляб и сол и може да изядеш всичко, дори да свариш във вода кожен колан заради миризмата, да се наядеш с миризма — това мога да го разбера. А другото — не. Всичко е отровено… Сега е важно да се разбере как да живеем. Първите месеци ни беше страх, особено лекарите, учителите, накратко, интелигенцията, по-грамотните хора, те зарязваха всичко и заминаваха. Макар че ги заплашваха, не ги пускаха. Военна дисциплина. Партийната книжка на масата. А аз искам да разбера… Кой е виновен? За да си отговорим на въпроса как да живеем тук, трябва да знаем кой е виновен? Кой? Учените, персоналът на централата? Или самите ние, нашият поглед към света. Не можем да спрем желанието си да искаме… Да потребяваме… Намериха виновници — директорът, дежурните оператори. Науката. Но защо, отговорете ми, не се борим с автомобила като творение на ума човешки, а с реактора се борим? Искаме да закрием всички атомни централи, а атомните енергетици да осъдим. Проклинаме ги! Боготворя човешкото знание. И всичко, което е създадено от човека. Знанието… Знанието само по себе си не е престъпно. Учените днес също са жертви на Чернобил. Искам да живея след Чернобил, а не да умра след Чернобил. Искам да разбера за какво мога да се хвана във вярата си. Кое ще ми даде сила?
	Всички у нас мислят за това… Днес реакциите на хората са различни, все пак десет години минаха, а те ги мерят с войната. Войната беше четири години… Значи, две войни. Ето какви са реакциите: „Всичко вече е минало“, „Някак ще отмине“, „Минаха десет години. Вече не е страшно“, „Ще умрем! Всички скоро ще умрем!“, „Искам да замина за чужбина“, „Трябва да ни помогнат“, „А, все тая! Трябва да се живее“. Май това бяха всички? Всеки ден го слушаме… Повтаря се… От моята гледна точка ние сме материал за научни изследвания. Международна лаборатория… В центъра на Европа… Ние, беларусите, сме десет милиона, повече от два милиона живеят на заразена земя, естествена лаборатория. Записвай данните и експериментирай. И идват при нас отвсякъде, от цял свят. Защитават дисертации, пишат монографии. От Москва и Петербург… От Япония, Германия, Австрия… Идват, защото ги е страх от бъдещето… (_Разговорът прекъсва задълго._)
	Какво си помислих? Пак сравних… Помислих си, че мога да говоря за Чернобил, а за блокадата не мога. Получих писмо от Ленинград. Извинете, но не ми се обръща езикът да кажа „Петербург“, защото умирах в Ленинград. И ето… В писмото имаше покана за срещата на „Децата на обсадения Ленинград“. Отидох… Но и там не можах да обеля и дума. Просто да разкажа за страха ли? Малко е. Просто за страха… А какво направи с мен този страх? И досега не знам… Вкъщи никога не си спомняхме за блокадата, мама не искаше да си спомняме блокадата. А за Чернобил говорим… Не… (_Спира се._) Помежду си не си говорим, разговорът започва, когато някой дойде при нас — чужденци, журналисти, роднини, които не живеят тук. Защо не говорим за Чернобил? Няма такава тема. В училище… С учениците… И вкъщи. Тя е забранена. Затворена. За това си говорят с тях в Австрия, Франция, Германия, където отиват на лечение. Питам децата какво искат да разберат, от какво се интересуват. А те често не помнят нито града, нито селото, нито фамилиите на хората, които са ги приели. Броят подаръците, какво вкусно са яли. На кого му подарили магнетофон, а на кого — не. Връщат се с дрехи, които нито те, нито родителите им биха могли да си позволят. Все едно са били някъде на изложба. В голям магазин… Скъп супермаркет… И все чакат пак да ги заведат там. Да им покажат, да им подарят. Свикват с това. Свикнаха. Това вече е техният начин на живот, представата за него. След големия магазин, който се нарича чужбина, след тази скъпа изложба трябва да вляза в клас. Да преподавам. Идвам и виждам, че те вече са наблюдатели… Наблюдават, а не живеят. Трябва да им помогна… Трябва да им обясня, че светът не е супермаркет. Че е нещо друго. По-трудно и по-прекрасно. Водя ги в работилницата си, там стоят дървените ми скулптори. Харесват им. Казвам им: „Това може да се направи от обикновено парче дърво. Опитай сам“. Събуди се! На мен това ми помогна да изляза от блокадата, излизах с години…
	Светът се раздели: на нас, чернобилците, и на вас — всички останали хора. Забелязали ли сте? Тук никой не акцентира на това, че е беларусин, украинец, руснак… Всички се наричат чернобилци. „Ние сме от Чернобил“, „Аз съм чернобилски човек“. Сякаш сме някакъв отделен народ… Нова нация…


>>>	Монолог за напълно непознатото нещо, което пропълзява, промъква се в теб

	„Мравки… Малки мравки пълзят по стъблото…
	Наоколо трещи военна техника. Войници. Викове, ругатни. Псувни. Бучат хеликоптери. А те пълзят… Връщах се от зоната и от видяното за един ден в паметта ми остана ясна само тази картина… Този момент… Спряхме в гората, застанах да пуша до брезите. Застанах близо, опрях се. Пред лицето ми мравките пълзяха по стъблото, без да ни чуват, без да ни обръщат внимание… Устремено следваха маршрута си… Ние ще изчезнем, а те няма и да забележат. Нещо такова ми се стрелна в мислите. В откъслечните ми мисли. Толкова впечатления, че не можех да разсъждавам. Гледах ги… Аз… Никога преди не ги бях забелязвал… На близко разстояние…
	Първо всички казваха «катастрофа», после «ядрена война». Чел съм за Хирошима и Нагасаки, виждал съм документални кадри. Страшно е, но е разбираемо: атомна война, радиус на взрива… Даже може да си го представиш. Но това, което ни се случи… Не го разбирах. Не ми стигаха познанията, не ми стигаха всички книги, които съм прочел през живота си. Дойдох си от командировка и с недоумение гледах лавиците с книги в кабинета си… Четях… А можеше и да не чета… Нещо съвършено неясно разрушаваше целия ми предишен свят. То пропълзява, промъква се у теб… Против волята ти… Помня разговора с един учен: «Така ще е хиляди години — обясняваше. — Уранът се разпада за двеста тридесет и осем полуразпада. Като време това са един милиард години. А торият — четиринайсет милиарда години». Петдесет… Сто… Двеста… А после? После — ужас, шок! Не разбирах какво е време. Къде съм?
	Да пишеш за това сега, когато са минали само десет години… Един миг… Да пишеш? Мисля, че е рисковано. Несериозно. Ще измислим нещо, което да прилича на наш живот. Ще изкопираме. Пробвах… Нищо не се получи… След Чернобил остана митологията за Чернобил. Вестниците и списанията се надпреварват кой ще напише нещо по-страшно, човекът, който не е бил там, много обича страха. Всички четяха за гъби с човешка глава, но никой не ги намираше. За птици с два клюна… Затова не трябва да се пише, а да се записва. Да се документира. Покажете ми фантастичен роман за Чернобил… Няма такъв! Няма и да има! Уверявам ви! Няма да има…
	Имам си един специален бележник… Водех си го от първите дни… Записвах си разговорите, слуховете, вицовете. Това е най-интересното и най-достоверното. Точен отпечатък. Какво е останало от Древна Гърция? Митовете от Древна Гърция…
	Ще ви го дам този бележник… Търкаля се между хартиите, може би ще го покажа на децата ми, когато пораснат. Все пак е история…“


	_Из разговорите:_

	„Вече трети месец по радиото казват, че обстановката се нормализира… Обстановката се нормализира… Обстановката се стаб…“
	„За миг възкръсна забравената сталинистка лексика: «агенти на западните спецслужби», «заклети врагове на социализма», «шпионски номера», «диверсионна акция», «удар в гърба», «подриване на нерушимия съюз на съветските народи». Всички наоколо дрънкат за внедрени шпиони и диверсанти, а не за йодната профилактика. Всяка неофициална информация се възприема като чужда пропаганда.
	Вчера от репортажа ми редакторът зачеркна разказа на майката на един от пожарникарите, гасили ядрения пожар през първата нощ. Умрял от лъчева болест. Родителите погребали сина си в Москва и се върнали в селото си, което вече било евакуирано. Тайно, през гората, се добрали до двора си и събрали чувал домати и краставици. Майката е доволна: «Затворихме двайсет буркана». Доверие към земята… Към вечния селски опит… Даже смъртта на сина им не преобърнала обичайния им свят…
	«Радио „Свобода“ ли слушаш?» — вика ми редакторът. Замълчах си. — «Не ми трябват паникьори във вестника. Пиши за героите… Войниците се качили на покрива на реактора…»
	Герои… Герои… Кои са те днес? За мен това са лекарят, който въпреки нарежданията отгоре, казва истината на хората. И журналистът, и ученият. Но както каза на планьорката редакторът: «Запомнете! Тука няма лекари, учители, учени, журналисти, всички имаме сега една професия — съветски човек».
	Дали сам си вярваше какво приказва? Не го ли е страх? Вярата ми се подкопава с всеки ден.“


	„Дойдоха инструктори от ЦК. Маршрутът им е следният: с кола от хотела до областния комитет на партията; обратно — пак с кола. Изучават обстановката по публикуваното в местните вестници. Саковете им са пълни с мински сандвичи. Варят чай с минерална вода. Също докарана. Това го разказваше дежурната в хотела, където са отседнали. Хората не вярват на вестниците, телевизията и радиото, търсят информация в поведението на началниците. Тя е най-достоверна.
	Какво да правя с детето? Идва ми да го сграбча и да бягам. Но партийната книжка ми е в джоба. Не мога!“


	„Най-популярния лаф в зоната е: «За стронция и целзия най-много помага водка „Столичная“.»
	Но в селските магазини неочаквано се появиха дефицитни стоки. Чух какво каза секретарят на областния комитет: «Ще ви създадем райски условия. Само останете и работете. Ще ви заринем с колбаси и елда. Ще имате всичко, което има в най-добрите показни магазини». Тоест в техните бюфети в областните комитети. Отношението към народа е такова: на него му стигат водка и колбаси.
	Дявол да го вземе! Никога не бях виждал в селски магазин три вида колбаси. Самият аз купих оттам на жена си вносни чорапогащи…“


	„Един месец продаваха дозиметри, после изчезнаха. Не може да се пише за това. Колко, какви радионуклиди са паднали — също не може. Не може да се пише и за това, че в селата са останали само мъже. Жените и децата са изселени. Цяло лято мъжете перат сами, доят кравите, прекопават градинките. Разбира се, пият. Карат се. Свят без жени… Жалко, че не съм сценарист. Това е сюжет за филм… Къде е Спилбърг? Моят любим Андрей Герман? Написах нещо… И тук се появи безмилостният редакторски червен молив: «Не забравяйте, че си имаме врагове, имаме много врагове зад океана». И затова у нас всичко е хубаво, а лошо няма. И не може да има нещо неразбираемо.
	Но някъде има специални композиции, хората виждат началници с куфари…“


	„Близо до милиционерския пост ме спира стара баба: «Виж ми там къщичката. Трябва да се събират картофите, а войниците не ме пускат». Изселили са ги. Излъгали ги, че било за три дни, иначе нямало да тръгнат. Човек във вакуум, човек без нищо. Промъкват се в селата си през военните заслони… По горските пътечки. През блатата… Нощем… Преследват ги, гонят ги. С коли и хеликоптери. «Като при германците» — сравняват старите хора. През войната…“


	„Видях първия мародер. Младо момче, облечено с две кожени куртки. Доказваше на военния патрул, че така се лекува от радикулит. Когато го разкриха, си призна: «Първият път е страшно, после свикваш. Пиеш едно и тръгваш». Престъпвайки инстинкта за самосъхранение. В нормално състояние е невъзможно. Така нашият човек отива да извърши подвиг. И по същия начин — престъпление“.


	„Влязохме в празна къща — на бяла покривка стои икона… «За Господа…» — рече някой. В друга — масата е застлана с бяла покривка… «За хората…» — рече някой.“


	„След една година отидох в родното си село. Кучетата са подивели. Намерих нашия Рекс, викам го — не идва. Не ме позна ли? Или не иска да ме познае? Обиден е.“


	„Първите седмици и месеци всички притихнаха. Мълчаха. В изтощение. Трябва да тръгват, а те до последния момент — не! Съзнанието изключи. Не помня сериозни разговори, помня вицове: «сега във всички магазини има радиостоки», «импотентните се делят на радиоактивни и радиопасивни». А после вицовете изведнъж изчезнаха…“


	„В болницата едно малко момиченце разказва на майка си:
	— Момченцето умря, а вчера ме черпеше с бонбони.“


	„На опашката за захар:
	— Брей, хора, колко гъби тая година! И гъби, и горски плодове — като специални насаждения.
	— Заразени са…
	— Глупости… Кой те кара да ги ядеш — събираш, сушиш и ги караш в Минск на пазара. Ще станеш милионер.“


	„Може ли да ни се помогне? И как? Да се пресели народът в Австралия или Канада? Сякаш такива разговори от време на време текат по най-високите етажи.“


	„Мястото за църквите било избирано буквално от небето. Вярващите хора са виждали знамения. Извършвали са се тайнства, които са предшествали строителството. А атомната централа са я строили като завод или обикновена свинеферма. Покрива залели с асфалт. С битум. И той, когато горял, се стичал…“


	„Чете ли? Край Чернобил хванали избягал войник. Изкопал си землянка и една година живял срещу реактора. Ходил из изоставените къщи, ще намери я сланина, я буркан с мариновани краставички. Залагал капани за зверовете. Бягал, защото старите войници в казармата го пребивали, спасил се в Чернобил…“


	„Ние сме фаталисти. Нищо не предприемаме, защото вярваме, че каквото дойде — такова. Вярваме в съдбата. Такава ни е историята… Всяко поколение е преживяло война… Кръв… Как да бъдем други? Ние сме фаталисти…“


	„Появиха се първите вълкокучета, родили ги вълчиците от кучетата, избягали в гората. По-големи са от вълците, не обръщат внимание на флагчетата, не се страхуват от светлината и хората, не идват, когато ловците ги мамят. И подивелите котки вече се събират на глутници и не се страхуват от хората. Споменът за подчинението на човека е изчезнал. Границата между реалното и нереалното е изтрита…“


	„Вчера баща ми стана на осемдесет години… На масата се събира цялото семейство. Гледах го и си мислех колко много е побрал животът му — сталинския ГУЛАГ, войната, а сега и Чернобил. Всичко се е паднало по време на неговото поколение. На едно поколение. А той обича риболова… обича да копае в градината… Като бил млад бил коцкар, майка ми се обиждала: «Не пропускаше ни една фуста в окръга». И сега забелязвам как гледа, когато насреща върви красива, млада жена…
	Какво знаем за човека? За това, какво може… Колко му стига…“


	_Из слуховете:_

	„Зад Чернобил ще построят лагер, в който ще държат онези, които са попаднали под радиацията. Ще ги подържат, ще ги понаблюдават известно време и ще ги погребат.
	От близките до централата села мъртвите ги извозват с автобуси и направо на гробището ги заравят в братски могили. Като през ленинградската блокада…“


	„Няколко души май са видели преди взрива необясним блясък в небето над централата. Някой даже го снимал. На лентата се видяло, че се движи като някакво извънземно тяло…“


	„В Минск измили влаковете и товарните композиции. Ще пренасят цялата столица в Сибир. Там вече ремонтират бараките, останали от сталинските лагери. Ще започнат с жените и децата. А украинците вече ги извозват…“


	„Рибарите все по-често срещат риби-амфибии, които могат да живеят и във водата, и на земята. По земята ходят на перки-лапи. Почнали да ловят щуки без глава и перки, плава само търбухът…
	Нещо подобно ще стане в скоро време и с хората. Беларусите ще се превърнат в хуманоиди…“


	„Това не беше авария, а земетресение. Нещо е станало в кората на земята. Геоложки взрив. Участвали са геофизически и космофизически сили. Военните са знаели предварително, можели са да предупредят, но при тях всичко е строго секретно.“


	„Горските животни са болни от лъчева болест, бродят тъжни, очите им са тъжни. Ловците ги е страх и им е жал да стрелят по тях. И зверовете престанали да се страхуват от човека. Лисиците и вълците влизат в селата и се галят о децата.“


	„От чернобилците се раждат деца, но вместо кръв в тях тече непозната жълта течност. Има учени, които доказват, че маймуната затова е станала толкова умна, защото е живяла в радиация. Всички деца, които ще се родят след три-четири поколения, ще бъдат Айнщайновци. Това е космически експеримент над нас…“
@	Анатолий Шимански, журналист


>>>	Монолог за картезианската философия и за това как да ядеш заразен сандвич с друг човек, за да не те е срам

	„Живях сред книги… Двайсет години четях лекции в университета…
	Академичен учен… Човек, избрал за себе си любимото си време от историята, и там си живее. Зает с това напълно, потопен в собственото си пространство. В идеала… В идеала, разбира се… Защото и философията по онова време беше марксистко-ленинска, а темите за дисертация бяха: ролята на марксизма-ленинизма в развитието на селското стопанство или в усвояването на целината. Ролята на вожда на световния пролетариат… Няма място за картезиански размисли. Но на мен ми провървя… дипломната ми работа попадна на конкурс в Москва, звъннаха оттам: «Не закачайте това момче. Нека си пише». А аз пишех за френския религиозен философ Малбранш, който тълкувал Библията от позицията на рационалния ум. Осемнайсети век — епохата на Просвещението. Вярата в разума. В това, че сме способни да обясним света. Сега разбирам, че ми е провървяло. Не попаднах в мелачката… В бетонобъркачката… Чудо! Преди това неколкократно ме предупреждаваха: за студентска научна работа Малбранш може и да е интересен. А за дисертация трябва да помислите върху темата. Това вече е сериозно. Все пак ще ви назначаваме в катедрата по марксистко-ленинска философия. А пък вие емигрирате в миналото… Сами разбирате…
	Започна Горбачовата перестройка… Времето, което дълго чакахме. Първото, което забелязах, бе, че лицата на хората веднага започнаха да се променят, отнякъде изведнъж се появиха други лица. Хората даже започнаха да вървят по друг начин, животът промени нещо в пластичността, повече се усмихваха един на друг. Чувстваше се нова енергия във всичко. Нещо… Да, нещо напълно се промени. И сега се учудвам как бързо се случи това. И мен… Мен също ме изтръгнаха от картезианския живот, вместо философски книги четях нови вестници и списания, чаках с нетърпение поредния брой на перестроечния «Огоньок». Сутрин ставаха опашки пред будките на «Союзпечат», така никога преди не бяхме чели вестници, никога повече нямаше и да четем. Никога повече нямаше да им вярваме така. Имаше лавина от информация… Публикуваха политическото завещание на Ленин, което половин век беше съхранявано в специалните архиви. В книжарниците се появи Солженицин, след това Шаламов… Бухарин… До скоро за притежание на тези книги арестуваха. Издаваха присъди. Върнаха от заточение Сахаров. За първи път по телевизията предаваха заседанията на Върховния съвет на СССР. Цялата страна, затаила дъх, седеше пред екраните… Говорехме ли, говорехме… Говорехме на глас за това, за което доскоро шептяхме в кухните. Колко поколения си говореха само в кухните! Изчезваха там! Мечтаеха там! Седемдесет и няколко години… Цялата съветска история… Вече всички ходеха по митинги. По демонстрации. Нещо подписваха, против нещо гласуваха. Помня как някакъв историк говореше по телевизията… Донесе в студиото карта на сталинските лагери… Целият Сибир беше в червени знаменца… Научихме истината за Куропати… Шок! Обществото онемя! Беларуските Куропати — братската могила на трийсет и седма година. Там са заедно беларуси, руснаци, поляци, литовци… Десетки хиляди… НКВД-ешни ровове на два метра дълбочина, хората са ги заравяли на по два-три реда. Някога това място е било далеч от Минск, а сега е в рамките на града. Стана град. Може да се отиде с трамвай. През петдесетте години там засадили млада гора, боровете пораснаха и гражданите, без да подозират нищо, си правеха там пикници през почивните дни. Зимата караха кънки. Почнаха разкопките… Властта… Комунистическата власт лъжеше. Измъкваше се. Нощем милицията засипваше разритите гробове, а през деня пак ги разкопаваше. Видях документални кадри: редици с почистени от пръстта черепи… И на всеки дупчица на тила…
	Разбира се, живеехме с чувството, че участваме в революция… В новата история…
	Не се отклонявам от нашата тема. Не се притеснявайте. Искам да си спомня какви сме били, когато стана Чернобил. Защото в историята те ще останат заедно — разрухата на социализма и чернобилската катастрофа. Съвпаднаха. Чернобил ускори разпада на Съветския съюз. Взриви империята.
	А от мен направи политик…
	Четвърти май… На деветия ден след аварията Горбачов направи изказване, разбира се, това беше проява на страх. На безпомощност. Като в първите дни на войната… През четиресет и първа… По вестниците пишели за вражеските интриги и западната истерия. За антисъветския ажиотаж и провокативните слухове, които разпространяват враговете ни. Отвъд хълма. Спомням си себе си през онези дни… Дълго не се страхувахме, почти месец всички бяха в състояние на очакване, че ей сега ще обявят: под ръководството на комунистическата партия нашите учени… нашите героични пожарникари и войници… за пореден път покориха стихията. Удържаха невиждана победа. Изстреляха космическия огън в бутилка. Страхът не се появи веднага, дълго време не го допускахме до себе си. Абсолютно вярно. Да… Да! Както сега разбирам, той изобщо не е могъл да се съвмести в нашия ум с мирния атом. От училищните учебници, от прочетените книги… В нашите представи картината на света изглеждаше така: военният атом е зловеща гъба до небето, както в Хирошима и Нагасаки, хората за секунда се превръщат в пепел, а мирният атом е безобидната електрическа крушка. Имахме детска представа за света. Живеехме по буквара. Не само ние, а цялото човечество стана по-умно след Чернобил… Порасна. Премина в друга възраст.
	Разговорите от първите дни:
	— Гори атомна централа. Но някъде далеч. В Украйна.
	— Четох във вестниците: натам е тръгнала военна техника. Армия. Ще победим!
	— В Беларус няма нито една атомна централа. Спокойни сме.
	Първото ми пътуване до зоната…
	Пътувах си и си мислех, че всичко там е покрито със сива пепел. С черни сажди. Като картината на Брюлов «Последният ден на Помпей». А там… Пристигаш, а там — красота! Красота! Нацъфтели полета, мека пролетна зеленина по горите. Обичам това време… Всичко се съживява… Расте и пее… Това, което най-много ме порази, беше съчетанието на красотата и страха. Страхът не се отделя от красотата, а красотата от страха. Точно обратното… Сега разбирам, че е било точно обратното… Било е непознатото чувство за смърт…
	Бяхме една група… Никой не ни изпращаше. Бяхме група беларуски депутати от опозицията. Времена! Какви времена! Комунистическата власт отстъпваше… Ставаше слаба, неуверена. Всичко се разпадаше. Но местните величия ни посрещаха недружелюбно: «Имате ли разрешение? Имате ли разрешение да тормозите хората? Да задавате въпроси? Кой ви е дал нареждане?». Позоваваха се на инструкцията, получена отгоре: «Не се поддавайте на паниката. Чакайте указания». Сега ще подплашите народа, а ние трябва план да изпълняваме. За зърното и за месото. Страхуваха се не за здравето на хората, а за плановете. Републиканските, съюзните… Страхуваха се от висшето началство. А то пък се страхуваше от онези, които бяха по-нависоко и така до генералния секретар. Един човек решаваше всичко, някъде там в поднебесните висини. Така беше построена пирамидата на властта. Начело беше царят. Тогава комунистическият цар. «Всичко тук е заразено — обясняваме ние. — Нищо, което се произвежда, не трябва да се яде.» — Вие сте провокатори. Прекратете вражеската агитация. Ще звъннем… Ще докладваме… И звъняха. Докладваха, където трябва…
	Село Малиновка… Петдесет и девет кюри на квадратен метър…
	Влизаме в училището:
	— Е, как живеете?
	— Всички са наплашени, разбира се. Но ни успокоиха: само трябва да измием покривите, да запечатаме кладенците с найлон, да асфалтираме пътищата. И може да се живее! Вярно, че котките се чешат и на конете сополите им са до земята.
	Заместник-директорката на училището ни покани у дома. Да обядваме. Къщата е нова, преди два месеца направили освещаването. На беларуски «входинки» — означава, че хората са новодомци. До къщата има стар хамбар, зимник. Това, което навремето се наричаше кулашко стопанство, такива ги разкулачваха. Да се зарадваш и да им завидиш.
	— Скоро ще ви се наложи да си тръгнете.
	— За нищо на света! Толкова труд вложихме.
	— Вижте дозиметъра…
	— Идват тук… Учени, мамка им! Не дават хората да живеят спокойно! — Стопанинът махна с ръка и отиде при конете. Не се сбогува.
	Село Чудяни… Сто и петдесет кюри на квадратен метър…
	Жените копаят в градините, децата тичат по улиците. На края на селото режат греди от новия материал. Спряхме колата до тях. Наобиколиха ни. Помолиха ни за цигари.
	— Как е там в столицата? Дават ли водка? Тук рядко. Стигнали сме дотам, че сами си варим. Горбачов като не пие и на нас ни забранява.
	— А-а-а… Депутати, значи… И с тютюна тука е зле.
	— Хора — почваме да им обясняваме, — скоро ще ви се наложи да си ходите. Ето го дозиметърът… Вижте, че радиацията на мястото, на което сме сега, е сто пъти над нормата.
	— Я стига… А-а-а… На кого му трябва твоят дозиметър! Ти ще си идеш, пък ние ще останем. Върви на майната си с твоя дозиметър!
	Няколко пъти съм гледал филма за гибелта на «Титаник», напомня ми на онова, което сам видях. Което беше пред очите ми… Сам го преживях през първите чернобилски дни… Всичко беше както в «Титаник», хората се дърпаха по абсолютно същия начин. Същата психология. Познах я. Даже я сравнявах… Ето го пробитото дъно на кораба, огромната вода, която залива долните трюмове, преобръща варелите, сандъците… Пълзи… Промъква се през препятствията… А на върха горят светлини. Свири музика. Сервират шампанско. Продължават семейните спорове, започват се любовни романи. Водата плющи… Качва се по стълбищата… В каютите…
	Горят светлините. Свири музика. Сервират шампанско…
	Нашата менталност… Това е особен разговор… При нас на първо място е чувството. То дава размах, дава висота на живота ни и в същото време е пагубно. А рационалният избор за нас винаги е в наш ущърб. Изпитваме постъпките си със сърцето, а не с разума. Влизаш в селския двор — вече си гост. Радост. Вълнуват се… Тюхкат се: «Ех, няма прясна риба, няма с какво да почерпим», «Искате ли мляко? Сега ще ви налея една чашка». Не ни пускат. Канят ни в къщата. Някои се страхуваха, а аз се съгласявах. Влизах. Сядах на масата. Хапвах заразен сандвич, защото всички ядяха. Пиех по чашка. Даже изпитвах чувство за гордост, че съм такъв — че мога. Че съм способен! Да… Да! Казвах си: «Като не съм в състояние да променя нищо в живота на този човек, то това, което мога, е да изям с него заразения сандвич, за да не ме е срам. Да споделя съдбата му». Ето такова ни е отношението към собствения ни живот. А аз имам жена и две деца, нося отговорност за тях. Имам дозиметър в джоба… Сега разбирам, че това е нашият свят, това сме ние. Преди десет години се гордеех, че съм такъв, а сега ме е срам. Но въпреки това ще седна на масата и ще ям проклетия сандвич. Мислех си… Мислех си какви хора сме. Онзи проклет сандвич не ми излизаше от главата. Трябва със сърцето да го ядеш, а не с разума. Някой хубаво беше написал, че в двайсети… И вече в двайсет и първи век живеем така, както ни е научила литературата от деветнайсети век. Господи! Често ме измъчват съмнения… С много хора съм го обсъждал… Кои сме ние? Кои?
	Проведох интересен разговор с една жена, тя вече е вдовица на загинал пилот на хеликоптер. Умна жена. Дълго си говорихме. Тя също искаше да разбере… Да разбере и приеме смъртта на мъжа си. Да се примири с нея. И не можеше. Много пъти съм чел из вестниците как пилотите на хеликоптери работели над реактора. Отначало хвърляли оловни плочи, но те безследно изчезвали в дупката, тогава някой си спомнил, че оловото при температура седемстотин градуса се превръща в пара, а там било две хиляди градуса. След това надолу полетели чували с доломит и пясък. Във въздуха било като нощ от вдигнатия прах. Тъмнина. Стълбове от прах. За да «бомбардират» по-точно, отваряли прозореца на кабината и се прицелвали на око накъде да се наклонят: наляво-надясно, нагоре-надолу. Дозите са умопомрачителни! Помня заглавията на статиите: «Небесните герои», «Чернобилските соколи». Тази жена… Тя ми призна съмненията си: «Сега пишат, че мъжът ми е герой. Да, герой е. Но какво е това да си герой? Знам, че мъжът ми беше честен и изпълнителен офицер. Дисциплиниран. Върна се от Чернобил и след няколко месеца се разболя. В Кремъл го наградиха, там видя своите другари, те също бяха вече болни. Но се радвали, че са се срещнали. Дойде си у дома щастлив… С ордена… Тогава го попитах: „Можеше ли да не пострадаш толкова? Да си опазиш здравето?“ — Сигурно можеше, ако бях мислил повече — отговори ми. — Нужен беше добър защитен костюм, специални очила, маска. Нямахме нито първото, нито второто, нито третото. Самите ние не спазвахме правилата за лична безопасност. Не мислехме…». Тогава всички мислехме малко… Колко жалко, че преди мислехме малко… От гледна точка на културата ни да мислиш за себе си е егоизъм. Слабост на духа. Винаги има нещо по-голямо от теб. От живота ти.
	Осемдесет и девета година… двадесет и шести април — трета годишнина. Минаха три години от катастрофата… Изселиха хората от тридесеткилометровата зона, но повече от два милиона беларуси все още живееха по заразените места. За тях забравиха, беларуската опозиция планираше да направи демонстрация, а властта в отговор обяви съботник. Из града окачиха червени знамена, работеха подвижни бюфети с дефицитни по онова време стоки: сурово-пушени колбаси, шоколадови бонбони, буркани с разтворимо кафе. Навсякъде имаше полицейски коли. Момчетата бяха цивилни… Снимаха… Но… Виж ти! Никой вече не им обръщаше внимание, не се страхуваха от тях както преди. Хората почнаха да се събират в парка на Челюскинците… Прииждаха ли, прииждаха. Към десет часа` вече бяха двайсет-трийсет хиляди (използвам милиционерските сводки, после ги казваха по телевизията) и с всяка минута тълпата се увеличаваше. Самите ние не го очаквахме… Всичко се надигаше… Кой можеше да се противопостави на това море от хора? Точно в десет часа`, както бяхме планирали, колоната тръгна по проспект «Ленин» в центъра на града, където трябваше да се състои митингът. През целия път към нас се присъединяваха нови групи, те чакаха на съседните улици, по пресечките. Във входовете. Разнесе се слух: милиция и военни патрули са блокирали входните пътища в града, задържат автобусите и колите с демонстранти от други места, връщат ги обратно, но никой не се поддаде на паниката. Хората оставяха превоза си и идваха при нас пеша. Обявиха го по мегафона, над колоната се раздаде мощно «Ура-а-а-а!». Балконите бяха препълнени… Балконите бяха пълни с хора, прозорците бяха отворени широко, хората висяха по первазите. Махаха ни с ръце. Поздравяваха ни с кърпички, с детски флагчета. Забелязах… И всички наоколо заговориха… Някъде се изниза милицията, цивилните момчета с фотоапаратите си… Сега разбирам, че са получили нареждане и са отишли по дворовете, скрили са се в колите под брезентите. Властта се сниши… Изчакваше… Властта се изплаши… Хората вървяха и плачеха, всички се държаха за ръце. Плачеха, защото побеждаваха страха си. Освобождаваха се от страха…
	Митингът започна… И въпреки че се бяхме готвили дълго за него, обсъждахме списъка с ораторите, никой не си спомни за него. Към набързо скованата трибуна сами идваха и без всякакви листчета говореха обикновени хора, дошли от чернобилските места. Образува се жива опашка. Слушахме свидетелите… Свидетелите даваха показания… От известните се изказаха само академик Велихов, един от бившите ръководители на щаба за ликвидация на аварията, но не помня изказването му. Помня другите…
	Майката с двете деца… Момиче и момче…
	Жената ги беше взела със себе си на трибуната: «Те отдавна не се смеят. Не лудуват. Не тичат из двора. Нямат сили. Като старци са».
	Жената ликвидатор…
	Когато си запретна ръкавите на роклята и показа на тълпата ръцете си, всички видяха, че те са целите в язви. В циреи. «Перях дрехите на мъжете ни, които работеха близо до реактора — разказваше тя. — Перяхме предимно на ръка, защото имаше малко перални. От пренатоварване се бяха развалили.»
	Младият лекар…
	Той започна с прочитането на Хипократовата клетва… Говореше, че всички данни за заболяванията се крият с шифър «секретно» и «свръхсекретно». Че медицината и науката са впрегнати в политиката…
	Това беше чернобилският трибунал.
	Признавам си… Не крия: това беше най-големият ден в живота ми. Бяхме щастливи.
	А на следващия ден нас, организаторите на демонстрацията, ни повикаха в милицията и ни съдиха, че многохилядната тълпа е била на проспекта, пречила е на движението на обществения транспорт. Носила е неодобрени лозунги. На всеки от нас дадоха по петнайсет денонощия за «едро хулиганство». Съдията, който ни издаде присъдата, и милиционерите, които ни заведоха в изолатора, ги беше срам. Всички ги беше срам. А ние се смеехме… Да… Да! Защото бяхме щастливи…
	Пред нас стоеше въпросът: какво можем? Какво да правим след това?
	В едно от чернобилските села една жена, след като разбрала, че сме от Минск, падна пред нас на колене: «Спасете детето ми! Вземете го със себе си! Нашите лекари не могат да разберат какво му е. А той се задушава, посинява. Умира». (_Мълчи._)
	Отидох в болницата… Момче… На седем години. Рак на щитовидната жлеза. Исках да го разсея, започнах да се шегувам. А той се обърна към стената: «Само не ми приказвайте, че няма да умра. Знам, че ще умра».
	В Академията на науките… Май беше там… Показаха ми снимка на човек, чийто бели дробове са изгорени от «горещи частици». Дробовете му приличаха на звездно небе. «Горещи частици» — това са мънички микроскопични частици, които са се получили, когато горящият реактор е бил посипан с олово и пясък. Атомите на оловото, пясъка и графита са се слели и от ударите се вдигали високо във въздуха. Разлетели се на големи разстояния… На стотици километри… През дихателните пътища попадат в организма на човека. Най-често умират трактористите и шофьорите — онези, които орат, които пътуват по междуселските пътища. Всеки орган, в който се заселят тези частици, на снимките «свети». Стотици дупчици, като дребно решето. Човек умира… Изгаря… И ако човекът е смъртен, то «горещите частици» са безсмъртни. Човекът умира и за хиляди години ще се превърне в пясък, в прах, а «горещите частици» ще живеят. И тази прах е способна да убива отново… (_Мълчи._)
	Връщах се от пътуванията… Бях превъзбуден. Разказвах. Жена ми, тя е филолог по образование, преди никога не се беше интересувала нито от политика, нито от спорт, а тогава постоянно ми задаваше един и същи въпрос: «Какво можем да направим? Какво да правим?». И се хванахме за работа, която от гледна точка на здравия разум беше невъзможна. Човек е способен да се реши на подобно нещо в момент на шок, в момент на пълно вътрешно разкрепостяване. А тогава времето беше такова… Горбачовско време… Времето на надеждите! На вярата! Решихме да спасим децата. Да молим за помощ. Да викаме. Да ударим всички камбани! Властта мълчеше, тя предаде своя народ, ние няма да мълчим. И… бързо… Много бързо… Събрахме кръг от верни помощници и единомишленици. Паролата беше: «Какво четеш? Солженицин, Платонов? Идвай при нас». Работехме по дванайсет часа в денонощие. Трябваше да измислим име на нашата организация… Имаше хиляди варианти, спряхме се на най-простото — фонд «Децата на Чернобил». Сега няма как да се обяснят, да се предадат нашите съмнения… Нашите спорове… Нашите страхове… Такива фондове като нашия вече има много, а преди десет години ние бяхме първи. Първата гражданска инициатива… Някой отгоре не я одобри… Реакцията на всички чиновници беше еднаква: «Фонд ли? Какъв фонд? Имаме си Министерство на здравеопазването».
	Сега разбирам, че Чернобил ни освобождаваше… Учехме се да бъдем свободни…
	Пред очите ми е… (_Смее се._) Винаги ще ми е пред очите… Първите хладилни камиони с хуманитарна помощ дойдоха в двора ни, на домашния адрес. Гледах ги през прозореца на апартамента и не си представях как ще разтоварим всичко това, къде ще го съхраняваме. Помня добре, че колите бяха от Молдова. Седемнайсет-двайсет тона със сокове, плодови смеси, детски храни. Вече се промъкваше слухът, че за да се извлече радиацията, трябва да се ядат повече плодове, да се храним с тях. Звъннах на приятелите ми — кой беше на вилата, кой на работа. Почнахме да разтоварваме двамата с жена ми, но постепенно, един след друг, започнаха да излизат хора от нашия блок (все пак девететажен е), спираха се случайни хора: «Какви са тези коли?» — Помощ за чернобилските деца. — Зарязваха всичко, включваха се в работата. До вечерта ги разтоварихме. Разнесохме пратката по изби и гаражи, разбрахме се с едно училище. После се смеехме сами на себе си… А когато доставихме помощите в заразените райони… Когато започнахме да ги раздаваме. Обикновено хората се събираха в училището или в Дома на културата. Сега си спомних… Един случай във Ветковски район… Младо семейство… Те получиха, както всички, бурканчета с детска храна, пакети със сокове. Мъжът седна и се разплака, тези бурканчета, пакети нямаше как да спасят децата му, някой би махнал с ръка и би казал: «Глупости!». Но той плачеше, защото се беше оказало, че не са ги забравили. Някой си спомня за тях. Значи, има надежда.
	Отзова се целият свят… Нашите деца ги приеха за лечение в Италия, Франция, Германия. Авиокомпания «Луфтханза» ги извози до Германия за своя сметка. Сред германските пилоти бяха провели конкурс, дълго ги подбирали. Летяха най-добрите пилоти. Когато децата вървяха към самолета, видях, че са бели като платно. Тихи. Не мина и без куриози… (_Смее се._) Бащата на едно момченце нахлу в кабинета ми и поиска да върна документите на сина му: «Там ще източат кръвта на децата ни. Ще си правят експерименти с тях». Разбира се, споменът за страшната война е жив… Народът помни… Но има и друго — дълго живяхме зад бодливата тел. В социалистическия лагер. Страхувахме се от другия свят… Не го познавахме… Чернобилските майки и бащи са още една тема. Продължение на разговора за нашата менталност… Съветската менталност… Падна… Разпадна се Съветският съюз… А ние още дълго чакахме помощ от голямата и могъща страна, която вече не съществуваше. Моята диагноза… Да ви я кажа ли? Комбинация от затвор и детска градина — ето това е социализмът. Съветският социализъм. Човек даваше на държавата душата си, съвестта си, сърцето си, а в замяна получаваше някое и друго парченце. И на когото както му провърви — за един по-голямо, за друг по-малко. Само едно беше същото — даваха го в замяна на душите си. Най-много се страхувахме нашият фонд да не започне да се занимава с раздаването на подобни парченца. Чернобилски парченца. Защото хората вече бяха свикнали да чакат и да се жалват: «Аз съм чернобилец. Полага ми се, защото съм чернобилец». Сега разбирам, че Чернобил е голямо изпитание за духа ни. За културата ни.
	Първата година изпратихме в чужбина пет хиляди деца, на втората вече десет хиляди, а на третата — петнайсет… Говорили ли сте с децата за Чернобил? Не с възрастните, а с децата? Имат неочаквани разсъждения. На мен, като философ, винаги ми е интересно. Например… Едно момиче ми разказваше как изпратили класа им на полето през есента на осемдесет и шеста година… Да събират цвекло и моркови. Навсякъде намирали умрели мишки, а те се смеели: ето, ще умрат мишките, бръмбарите, червеите, а после ще започнат да измират зайците, вълците. След тях — ние. Хората ще умрат последни. После си фантазирали какъв би бил светът без зверове и птици. Без мишки. За известно време ще живеят само хората. Без никого. Даже мухите ще спрат да летят. Били са на по дванайсет-петнайсет години. Така си представяли бъдещето.
	Разговор с друго момиче… Тя заминала на пионерски лагер и там се сдружила с едно момче. «Такова добро момче — спомняше си тя, — през цялото време бяхме заедно.» А после приятелите му му казали, че тя е от Чернобил и той повече не се приближил до нея. С това момиче даже си пишехме известно време. «Сега, когато мисля за бъдещето си — пишеше тя, — мечтая да завърша училище и да замина надалеч, където никой няма да знае откъде съм. Там някой ще ме заобича. И ще забравя всичко…»
	Записвайте, записвайте… Да… Да! Всичко ще се изтрие от паметта, ще отиде. Съжалявам, че не си записвах… Още една история… Пристигнахме в едно заразено село. Пред училището деца си играеха на топка. Топката падна в цветната леха, децата я наобиколиха, въртяха се наоколо, но се страхуваха да я вземат. Отначало даже не разбрах какво става, теоретично знаех, но не живеех там, нямам тяхната постоянна бдителност, бях дошъл от нормалния свят. И пристъпих към лехата. А децата се развикаха: «Недей! Недей! Чичо, недей!». За три години (а това беше през осемдесет и девета) те бяха свикнали с мисълта, че на тревата не се сяда, цветята не се късат. Не може да се катериш по дърветата. Когато ги заведохме в чужбина и им се молехме: «Отидете в гората, отидете в реката. Къпете се, печете се», трябваше да ги видите колко неуверено влизаха във водата… Как милваха тревата… Но после… После… Какво щастие беше! Пак може да се въргаляш, да лежиш на пясъка… През цялото време ходеха с букети, правеха си венци от полски цветя. За какво си мисля ли? За какво… Да, можем да ги вземем и да ги полекуваме, но как да им върнем предишния свят? Как да им върнем миналото? И бъдещето?
	Въпросът е… Трябва да си отговорим на въпроса: кои сме ние? Без това нищо няма да стане и няма да се промени. Какво е за нас животът? И какво е за нас свободата? За свободата ние умеем само да мечтаем. Можехме да бъдем свободни, но не станахме свободни. Пак не се получи. Седемдесет години строихме комунизъм, днес строим капитализъм. Преди се молехме на Маркс, сега се молим на долара. Загубихме се из историята. Когато мислиш за Чернобил, се връщаш тук, при тази точка: кои сме ние? Какво разбрахме за себе си? За нашия свят? Във военните ни музеи, а у нас те са повече от музеите на изкуството, се пазят стари автомати, щикове, гранати, а по дворовете им стоят танкове и миномети. Водят учениците на екскурзия там и им показват какво е войната. Това е войната… А тя вече е друга… На двайсет и шести април осемдесет и шеста година преживяхме още една война. Тя не е свършила…
	А ние… Кои сме ние?“
@	Геннадий Грушевой, депутат от беларуския парламент, председател на фонда „Децата на Чернобил“


>>>	Монолог за това, че отдавна сме слезли от дървото и не сме измислили такова, което да расте направо с колело

	„Сядайте… Хайде, по-близо… Но ще бъда откровена: не обичам журналистите, а те мен не ме щадят.
	— Защо?
	— Не знаете ли? Не са ли ви предупредили? Тогава ясно защо сте тук. В кабинета ми. А аз съм одиозна личност. Такава ме представя вашият брат по професия, журналистът. Всички наоколо крещят: не може да се живее на тая земя. А аз отговарям, че може. Трябва да се научиш да живееш. Да си смел. Дайте да затворим замърсените територии, да опашем с бодлива тел една трета от страната, да захвърлим всичко и да бягаме. Имаме още много земя. Не! От една страна, нашата цивилизация е антибиологична, човекът е най-страшният враг на природата, а от друга страна — той е творец. Преобразява света. Айфеловата кула например или космическият кораб… Само че на прогреса му трябват жертви и колкото по-напред, толкова повече жертви. Не по-малко, отколкото по време на война, вече го разбрахме. Замърсяването на въздуха, отравянето на почвата, озоновата дупка… Климатът на земята се променя. И ние се ужасихме. Но знанието само по себе си не може да бъде вина или престъпление. Чернобил… Кой е виновен — човекът или реакторът? Безспорно човекът, той го е обслужвал зле, били са допуснати чудовищни грешки. Сума ти грешки. Няма да се задълбаваме в техническата страна на нещата… Но това е факт… Работиха стотици комисии и експерти. Най-голямата техногенна катастрофа в историята на човечеството, загубите ни са фантастични, материалните все някак могат да бъдат изчислени. А нематериалните? Чернобил беше удар по нашето въображение. Върху нашето бъдеще. Изплашихме се от бъдещето… Тогава не е трябвало да слизаме от дървото или е трябвало да измислим такова дърво, което да расте с колело. По количеството жертви не чернобилската катастрофа, а автомобилът заема първо място в света. Защо никой не забранява производството на автомобили? Да пътуваш с велосипед или с магаре е по-безопасно… С каруца…
	Мълчат… Опонентите ми мълчат…
	Обвиняват ме… Питат ме: «А какво мислите за това, че децата тук пият радиоактивно мляко? Че ядат радиоактивни горски плодове?». Лоши неща мисля. Много лоши! Но смятам, че децата си имат майки и бащи, а ние имаме правителство, което трябва да мисли за това. Аз съм против едно нещо… Против съм това хора, които не знаят или вече са забравили Менделеевата таблица, да ни учат как да живеем. Да ни плашат. Нашият народ така или иначе винаги е живял в страх — от революцията, от войната. От онзи кървав вампир… Дявол! Сталин… Сега от Чернобил… А после се чудим защо хората у нас са такива. Защо не са свободни, защо се страхуват от свободата. По` им приляга да живеят с цар. С цар-бащица. Той може да се нарича генерален секретар или президент, каква е разликата. Никаква. Но аз не съм политик, аз съм учен. Цял живот мисля за земята, изучавам земята. Земята е толкова загадъчна материя, както и кръвта. Уж знаем всичко за нея, но все някаква тайна остава. Разделихме се — не на такива, които са съгласни да живеят тук, и на такива, които са против, а на учени и неучени. Ако ви се възпали апандиситът и трябва да се оперирате, към кого ще се обърнете? Разбира се, към хирурга, а не към шумните общественици. Ще слушате специалиста. Аз не съм политик. Аз размишлявам… какво има в Беларус освен земя, вода, гори? Много нефт ли има? Или брилянти? Нищо няма. Затова трябва да пазим това, което имаме. Да го възстановяваме. Да, разбира се… Съчувстват ни, много хора по света искат да ни помогнат, но няма безкрайно да живеем от западни подаяния. Да разчитаме на чуждия портфейл. Всички, които поискаха, заминаха, останаха само тези, които искат да живеят, а не да умрат след Чернобил. Тук е тяхната родина.
	— Какво предлагате? Как да живее човек тук?
	— Човек се лекува… И мръсната земя също се лекува…
	Трябва да се работи. Да се мисли. Нека да е с малки стъпчици, но да се мърда нанякъде. Да се върви напред. А ние… Какво правим? С нашия чудовищен славянски мързел по-скоро ще повярваме в чудо, отколкото във възможността да направим нещо със собствените си ръце. Вижте природата… От нея трябва да се учим… Природата работи, самопочиства се, помага ни. Държи се по-разумно от човека. Стреми се към първобитното равновесие. Към вечността.
	Викат ме в областния изпълком…
	— Странна работа… Разберете ни, Слава Константиновна, не знаем на кого да вярваме. Десетки учени твърдят едно, вие — друго. Слушали ли сте за прочутата магьосница Параска? Решихме да я поканим при нас, тя каза, че за едно лято ще намали гама-фона.
	Смеете се… А с мен разговаряха сериозни хора, въпросната Параска беше подписала договор с няколко стопанства. Бяха й платени големи пари. Преживяхме това увлечение… Замъгляването на съзнанието… Общата история… Помните ли? Хиляди… Милиони седяха пред телевизорите и маговете, те наричаха себе си екстрасенси, Чумак, след това Кашпировски, «зареждаха» водата. Мои колеги с научни степени наливаха трилитрови буркани с вода и ги слагаха пред екрана. Пиеха тази вода, миеха се… Мислеха, че изцелява. Маговете излизаха по стадионите, където се събира толкова хора, за колкото Алла Пугачова може само да си мечтае. Народът отиваше, пътуваше, пълзеше натам. С огромна вяра! Че с едно махване на вълшебната пръчица ще се излекуваме от всички болести! Е, какво беше това? Нов болшевишки проект… Публика, пълна с ентусиазъм… Глави, пълни с новата утопия… «Е — мислех си, — сега врачките ще ни спасяват от Чернобил.»
	Питат ме:
	— Какво мислите? Разбира се, всички сме атеисти, но казват… И по вестниците пишат… Да ви организираме ли среща?
	Срещнах се аз с тази Параска… Откъде се е взела, не знам. Сигурно от Украйна. Две години ходеше напред-назад и намаляваше гама-фона.
	— А какво ви трябва за това?
	— Трябва ми хеликоптер.
	Е, тук вече се ядосах. И на Параска, и на нашите чиновници, слушащи с отворена уста глупостите, които тя им говореше.
	— За какво ви е — казвам — хеликоптер. Ей сега ще донесем и ще посипем на пода заразена пръст. Даже половин метър. И давайте… Намалете фона…
	Така и направихме. Донесохме пръст… Нещо шептеше, мърмореше. Гонеше някакви духове с ръце. И какво? Е, какво стана? Нищо не стана. Сега Параска лежи някъде в Украйна, в затвора. За мошеничество. Друга магьосница… Обеща, че може на сто хектара да ускори разпада на стронция и цезия. Откъде се бяха взели? Мисля, че тях ги роди нашето желание за чудо. Нашите очаквания. Техните снимки, техните интервюта. Някой им даваше цели колонки във вестниците, най-гледаното време по телевизията. Ако вярата в разума напусне човека, в душата му се заселва страхът, както при диваците. Влизат чудовища…
	Мълчат… Мълчат моите опоненти…
	Помня само един от големите ръководители, който ми звънна и ми каза: «Ще дойда при вас в института да ми обясните какво е това кюри. Какво е това микрорентген. Как този микрорентген се превръща в импулс. Ходя по селата, питат ме, а аз стоя като идиот. Като ученик». Един такъв се намери. Алексей Алексеевич Шаханов… Запишете си името му… А мнозинството ръководители нищо не искаха да знаят, никаква физика и математика. Всички бяха завършили висшата партийна школа, там са учили добре само един предмет — марксизъм. Да вдъхновяват и вдигат масите. Комисарското мислене… То не се е променило от времето на конницата на Будьони… Помня един афоризъм на любимия сталински командир: «А на мен ми е все тая кого ще трепя. Обичам да размахвам шашки».
	Що се отнася до препоръките… Как да живеем на тази земя? Струва ми се, че ще ви е скучно, както и на всички. Няма да намерите сензация. Фойерверк. Колкото и пъти да съм говорила пред журналистите, съм разказвала едно, а съм чела на следващия ден друго. Читателят трябва да умира от страх, някой видял в зоната макова плантация и наркоманско селище. А пък друг котка с три опашки… Знамение на небето в деня на аварията…
	Ето ги разработените от нашия институт програми. Напечатани бележки за колхозите и за населението. Мога да ви дам… Пропагандирайте…
	Бележка за колхозите… (_Чете._)
	Какво предлагаме? Да се научим да управляваме радиацията така, както електричеството, да минава покрай човека като байпас. За това е необходимо преустройване на нашия вид селско стопанство… Корекция… Вместо мляко и месо да се започне производство на технически култури, които не попадат в храната. Също така рапица. От нея може да се добива масло, в това число и моторно. Да се използва като гориво за двигателя. Може да се произвеждат семена и разсади. Семената специално се обработват против радиация в лабораторни условия с цел съхранение на чистотата на сорта. За тях тя е безопасна. Това е единственият път. Има втори… Ако все пак произвеждаме месо… Няма начин да се изчисти готовото зърно, затова намираме изход — храним добитъка, пропускаме го през животните. Така наречената зоодезактивация. Преди клане бичетата за два-три месеца се отделят на друго място в обора и им се носи «чиста» храна. Те се прочистват…
	Мисля, че е достатъчно… Няма да ви чета лекция. Говорим за научните идеи… Даже бих ги нарекла философия на оцеляването…
	Бележка за частниците…
	Ходя по селата при бабите и дядовците… Чета им… А те ми тропат с крака. Отказват да слушат, искат да живеят така, както техните дядовци и прадядовци, прадедите. Искат да пият мляко… А не трябва да се пие мляко. Купи си сепаратор и прави от него извара, масло. Отделя се суроватка — а суроватката в земята. Искат да сушат гъби… Първо ги накисни, изсипи ги за една нощ в коритото, залей ги с вода, после ги суши. А по-добре изобщо да не се ядат. По цяла Франция има печурки, че да не ги отглеждат по улиците. В парници. Къде са нашите парници? Къщите в Беларус са дървени, от векове беларусите живеят сред гори, а по-добре къщите да се облепят с тухли. Тухлата екранизира добре, тоест разсейва йонизиращото излъчване, двайсет пъти по-добре, отколкото дървото. Един път на пет години постройките трябва да се варосват. Стронцият и цезият са лукави. Чакат времето си. Не трябва да се използва торта от кравата, по-добре да се купят минерални торове…
	— За изпълнението на вашите планове е необходима друга страна, друг човек и друг чиновник. На старите хора у нас пенсиите трудно им стигат за хляб и захар, а вие ги съветвате да си купят минерални подобрители. Да се сдобият със сепаратор…
	— Мога да ви отговоря… Сега защитавам науката. Доказвам ви, че не науката е виновна за Чернобил, а човекът. Не реакторът, а човекът. А политическите въпроси не ме интересуват. Не ме засягат…
	Ето… Трябваше! Изскочи ми от главата, а даже си го отбелязах на листче, за да не забравя. Да разкажа… При нас от Москва дойде един млад учен, мечтаеше да участва в чернобилския проект. Юра Жученко… Доведе със себе си бременната си жена… В петия месец… Всички се хванаха за главите — защо? Защо? Нашите бягат, а чуждите идват. А това е истински учен, той искаше да докаже, че грамотният човек може да живее тук. Грамотният и дисциплиниран, точно тези две качества, които най-малко се ценят у нас. Дай ни с голи гърди да се изправим срещу картечницата. Да префучим с факела. А тук… Трябва да се накисват гъбите, да се излива първата вода, когато картофите заврат… Да се пият редовно витамини… Да се носят за анализ в лабораторията горските плодове. Пепелта да се заравя в земята… Бях в Германия и видях как там всеки германец внимателно сортира боклука — в този контейнер бутилките от бяло стъкло, там — от зелено… Капачката от кутията с мляко отделно — при пластмасата, самата кутия — при хартията. Батериите от фотоапарата на друго място. Биоотпадъците отделно… Човекът работи… Не си представям нашият човек да го прави това — бяло стъкло, червено, за него това би било скука и унижение. Безсмислица. Дай му да обърне сибирските реки да текат на обратно… Нещо такова… «Опъни рамо, замахни с ръка…»*. А за да оцелеем, трябва да се променим.
	[* Популярен стих от стихотворението на Алексей Колцов (1809–1842) «Ах, ти моя степ, степ широка…», впоследствие претворен и в редица други произведения. Преводът мой. — Бел.прев.]
	Но това вече не са моите проблеми… А вашите… Проблемите на културата. На манталитета. На целия наш живот.
	Мълчат… Мълчат моите опоненти… (_Замисля се._)
	Иска ми се да си помечтая… Че в скоро време ще затворят чернобилската централа. Ще я съборят. А площадката под нея ще превърнат в зелена полянка…“
@	Слава Константиновна Фирсакова,
@	доктор на селскостопанските науки


>>>	Монолог при затворения кладенец

	_По есенната пътечка трудно се добрах до стария дом. Нашата препатила милиционерска уазка окончателно се предаде — за щастие точно пред градината, насадена с големи дъбове и кленове. Дойдох при известната в Полесие певица и разказвачка Мария Федотовна Величко._
	_На двора видях синовете й. Запознаваме се: големият Матвей е учител, малкият, Андрей, е инженер. Весело почват разговор, става ясно, че са превъзбудени от предстоящото преселване._

	— Гостенката е на двора, пък стопанката я няма. Ще вземем мама в града. Чакаме колата… А вие каква книга пишете?
	— За Чернобил ли?
	— Интересно е днес да си спомняш за Чернобил… Следя какво пишат вестниците по тази тема. Все още книгите са малко. Аз, като учител, трябва да знам, нас никой не ни учи как да говорим за това с нашите деца. Не ме вълнува физиката… Преподавам литература и ме вълнуват тези въпроси… Защо академик Легасов, един от тези, които ръководеха работата по ликвидирането на аварията, завърши живота си със самоубийство? Върнал се у дома в Москва и се застрелял. А главният инженер на атомната централа полудя… Бета-частица, алфа-частица… Цезий, стронций… Те се разпадат, размиват се, пренасят се… А какво става с човека?
	— А аз съм „за“ прогреса! За науката! Никой от нас няма вече да се откаже от електрическата крушка… Започнаха да търгуват със страха… Продават чернобилски страх, защото у нас друго няма, което да продадем на световния пазар. Новата ни стока е да продаваме страданията си.
	— Изселиха стотици села… Десетки хиляди хора… Великата селска Атлантида… Тя се разпиля по бившия Съветски съюз, няма как да я събереш пак. Няма как да я спасиш. Изгубихме цял един свят… Такъв свят няма да има вече, няма да се повтори. Чуйте майка ни…
	Неочакваният разговор, започнал така сериозно, за мое съжаление няма да продължи. Чакаше ги спешна работа. Разбрах, че напускат завинаги родния дом.
	Но изведнъж на прага се появи стопанката. Прегърна ме като близък човек. Целуна ме.
	— Дъще, изкарах тук две зими. Хора не се вясваха… А зверове притичваха… Един път лисица изскочи, видя ме и се учуди. Зимата и дните са дълги, а нощите са като цял един живот, бих ти попяла, бих ти разказала приказка. На стария човек му е скучно да живее, само разговорът му остава. Някога от столицата бяха идвали студенти, записваха ме с магнетофон. Беше отдавна… Преди Чернобил…
	Какво да ти разкажа? Дали ще мога… Преди няколко дни врачувах на вода, показа ми път… Нашият корен се изтръгва от земята. Дядовците ни, прадядовците тук са живели. Появили са се в гората и са се сменяли един друг век след век, а сега какво време настана, бедата ни гони от нашите земи. Такава беда и в приказките няма, не знам. Е-е-х…
	Ще ти разкажа, дъще, как си гледахме като девойки… Хубавото ще си спомня. Веселото. Как животът ми започна тук. Весело е при мама и при тате докато стигнеш седемнайсет, а по-нататък се готви за женене. Женихът избраник да ти се яви. Лятос гадаехме на вода, зимъс на дим — накъдето извие димът от комина, оттам ще те искат. Обичах да врачувам на вода… Ходехме на реката… водата първа е била на земята, тя всичко знае. Може да предскаже. Пускахме свещи по течението, восък си леехме. Ако свещта заплува — чакай скоро любов, ако потъне — и тази година мома оставаш. Ще момуваш. Къде е съдбата? Къде е щастието ми? Всякак гадаехме… Вземахме по едно огледало и отивахме в банята, там цяла нощ седяхме, а ако в огледалото се появи някой, веднага трябваше да го захлупим на масата, инак дяволът ще изскочи. Дяволът обича да излиза от огледалото… Оттам… Гадаехме по сенки… Над чаша вода горяхме хартия и гледахме на сянката на стената. Ако се покаже кръст, значи е на смърт, а ако е купол на църква, значи е на сватба. Един плаче, друг се смее… На който каквото му е писано… Нощем сваляхме обувките и едната обувка я слагахме под възглавницата. Ако нощем дойде женихът избраник, ще се опита да се събуе, а ти ще му видиш лицето и ще го запомниш. При мен дойде един друг, не моят Андрей, един висок, с бяло лице, а моят Андрей беше нисичък, с черни вежди и все се смееше: „Ех, госпожичке… Моя госпожичке…“. (_Смее се._) Шейсет годинки си поживяхме с него… Дадохме на света три деца… Няма го дядото. Занесоха го синовете на гробището. Преди да почине, за последен път ме целуна: „Ех, госпожичке, сама ще останеш…“. Какво знам ли? Че ако живееш дълго, и живота си забравяш, и любовта… Е-е-х… Боже! Още като бяхме моми, слагахме гребенче под възглавницата. Разпускахме си косите и спяхме така. Ще дойде женихът избраник насън. Ще поиска вода да пие или коня да си напои…
	Около кладенеца посипвахме мак… С чашка… А надвечер се събирахме и викахме в кладенеца: „Съдбо, у-у-у! Съдбо, а-а-а!“. Ехото се връщаше и по звука гадаехме на кого какво му се пише. И сега искам да отида при кладенеца… Да го питам какво ми е писано… Въпреки че малко писано ми остава. Трошички. Сухо зърно. А и всички кладенци ги затвориха войниците. Заковаха ги с дъски. Мъртви кладенци. Затворени. Остана една желязна помпа срещу колхозната канцелария. В село имаше една знахарка, тя и бъдещето предричаше, ама отиде в града при дъщеря си… Чували… Два копринени чувала с лечебни билки взе със себе си. Боже! Е-е-х… Старите съдчета, в които вареше отвари… Белите ленени платна… На кого му трябват в града? В града или около телевизора се въртят, или четат книги. Ние тук… Като птиците… На земя, на трева, на дървета гледахме. Ако напролет земята дълго се отваря, не се размеква, чакай суша през лятото. Ако луната свети вяло, тъмна е, няма да се народи добитък. Ако жеравите отлетят рано — на студ е… (_Разказва тихо и се клати в такт с думите си._)
	Добри са ми синовете, и снахите са мили. И внуците. Но в града с кого да си поговориш на улицата? Всичко ти е чуждо. Пусто за сърцето място. Какво да си спомниш с чуждите хора? Обичах да ходя в гората, ние живеехме с гората, там винаги се събирахме. С хората. Сега не ни пускат в гората… Стоят милиционерите, пазят радиацията…
	Две години… Боже! Две години синовете ме увещаваха: „Мамо, ела в града“. И накрая ме убедиха. И накрая… Толкова ни е хубаво тук, наоколо гори, езера. Езерата са чисти, с русалки. Старите хората разказваха, че момичетата, които са умрели рано, се прераждат в русалки. Оставяхме им дрехи по храсталаците — женски ризи. По храсталаците и на пръчка в житата ги окачвахме. Излизат от водата и бягат по житото. Вярваш ли ми? Някога хората вярваха на всичко… Слушаха… Тогава нямаше телевизори, още не ги бяха измислили. (_Смее се._) Е-е-х… Красива ни е земята! Живеехме тук, а децата ни няма да живеят тук. Не-е-е… Обичам това време… Слънцето се е покатерило на небето, птиците са се завърнали. До гуша ми дойде зимата. Вечер не можеш да излезеш от къщи. Диви прасета тичат из село като в гората. Събрах картофките… Исках да сея лук… Трябва да се прави нещо, а не да седиш и да чакаш смъртта със скръстени ръце. Тя тогава въобще няма да дойде.
	Спомням си, дъще… За домашния дух… Той отдавна живее при мен, не знам точно къде, но излиза изпод печката. С черни дрехи, с черен каскет, а копчетата на костюма му блестят. Няма тяло, а върви. По едно време си мислех, че стопанинът ми идва да ме навести. Е-е-х… Но не… Домашно духче… Живея сама, няма на кого да продумам, затова нощем му описвам деня си: „Излязох раничко… Тогава слънчицето надниква, аз стоях и се дивях на земята. Радвах се. Сърцето ми беше толкова щастливо“. А ето че трябва да тръгвам… Да напусна своя край… На Връбница винаги си берях върбови клонки. Нямаме поп, затова отивах при реката и сама си ги освещавах. Слагах ги на вратата. Украсявах красиво и в къщата. Слагах по стените, вратите, под покрива. Вървя и наричам: „Върбичке, спаси ми кравичката. Нека житото да даде и ябълки да има. Да се излюпят пиленца и гъските да носят“. Трябва да ходиш така и дълго да нареждаш.
	Навремето весело посрещахме пролетта… Танцувахме. Пеехме. Почвахме в деня, когато за пръв път стопанките пускаха кравите на ливадите. Трябваше да прогоним вещиците… За да не могат вещиците да поболяват кравите, да им издояват млякото, че иначе бягат към вкъщи издоени. И изплашени. Помни, че всичко това може да се върне някой ден, за което е писано в църковните книги. Когато у нас служеше попът, той ни четеше. Животът може да свърши, а после да почне от начало. Слушай по-нататък… Малцина помнят, малцина ще ти разкажат. Пред първото стадо… Трябва да постелиш на земята бяла покривка, то да премине по нея, а сетне пастирките. Трябва да минат с думите: „Зла вещице, да гризеш камъка… Да гризеш пръстта… А вие, кравички, спокойно да ходите по нивите и блатата, от нищо да се не боите — ни от хора зли, ни от зверове люти“. Напролет не само тревата изпълзява от земята, всичко изпълзява. Всякакви твари. А те се крият по тъмните места, по ъглите на къщите. В яхъра, където е топло. Припълзяват от езерото в двора, сутрин се разстилат по росата. Човек трябва да се пази. Хубаво е пръст с мравуняк да се закопае пред портичката, а най-сигурно е да се зарови стар катинар до вратата. Да се затворят на всички гадове зъбите. Устните. А земята? На нея не й трябват само рало и брана, на нея също й трябва защита. От злите духове. Трябва да си обиколиш два пъти полето, да вървиш и да нареждаш: „Сея, сея, засявам… Чакам хубав урожай. И мишките да не ядат много зърно…“.
	Какво още да ти кажа? Щъркелът, ние му викаме „бусел-буско“, също трябва да се поклони на пролетта. Да благодари, че е долетял на старото място. Щъркелът пази от пожар, носи малките деца. Викат го така: „Клю-клю-клю… Буско, ела! Ела!“. А младите, които скоро са се оженили, го викат така: „Клю-клю-клю… Да се обичаме, да се любим. А дечицата ни да растат гладки като върба“.
	А на Великден боядисвахме яйца… Червени, сини, жълти яйца. Ако на някой му е починал човек в къщата, боядисваше едно черно яйце. Траурно. За скръб. А червеното е за любов, синьото за дълъг живот. Е-е-х… Като моя… Живея ли, живея. Вече всичко знам: какво ще бъде и напролет, и лятото… Есента и зимата… А кой знае защо съм жива. Гледам светлината… И не мога да кажа, че не се радвам. Дъще… Чуй това… Сложи на Великден едно червено яйце във водата, да постои малко така, пък после се измий. Лицето ти ще стане красиво. Чисто. Ако искаш някой от твоите, който е починал, да ти се присъни, иди на гроба и прокарай яйцето по пръстта: „Мамичко, ела при мен. Да ти се оплача“. И ще й разкажеш всичко. Живота си. И ако мъжът ти те обижда, тя ще ти даде съвет. Преди да прокараш яйцето, подръж го в ръцете си. Затвори очи и си помисли… Не се страхувай от гроба, когато носят покойника, тогава е страшно. Затварят прозорците и вратите, за да не влезе смъртта. Тя винаги е в бяло, цялата в бяло и с коса. Аз самата не съм я виждала, но хората са казвали… Който се е срещал с нея… Да не й паднеш в очите. Смее се: „Ха-ха-ха-а-а…“.
	Като ида на гробищата, нося две яйца — червено и черно. Едното в траурен цвят. Сядам близо до мъжа ми, там на паметника е снимката му, на нея не е нито млад, нито стар, хубава снимка: „Дойдох, Андрей. Хайде да си поприказваме“. Казвам му какво ново има. И някой почне да ме вика… Отнякъде долита глас: „Ех, госпожичке…“. Посетих Андрей, отивам при дъщеричката… Дъщеричката почина на четиресет години, ракът влезе в нея, къде ли не я водихме, нищо не помогна. Млада легна в земята… Красива… На този свят всякакви хора трябват — и млади, и стари. И красиви, и грозни. Даже малки. А кой ги вика там? Какво могат да разкажат там за този свят? Не разбирам… Не разбирам, но и умните хора не разбират. Професорите в града. Може би отчето в църквата да знае. Ако го видя, ще го питам. Е-е-х… С дъщеричката така си говоря: „Дъщеричке моя! Красавичка моя! С кои птички ще долетиш от далече? Със славеите или с кукувиците? Откъде да те чакам?“. Пея й и чакам. А може да се появи… Да ми даде знак… Но на гробището не трябва да се замръква, в пет часа трябва да си тръгнеш. Слънцето трябва да е високо, а когато започне да пада надолу… Надолу… Прощавай се… Те искат малко сами да си останат… Както нас. Едно и също е. Мъртвите си имат свой живот, като нас. Не знам, но се досещам. Така си мисля. А пък… Ще ти кажа още… Когато умира човек и дълго се мъчи, а в къщата има много хора, трябва всички да излязат, за да си остане сам. Даже мама и татко трябва да излязат, и децата.
	От разсъмване днес ходя из двора, по градината и си спомням живота си. Хубави синове ми пораснаха тук, като дъбове. Щастлива бях, но малко, цял живот работих. Колко картофки са ми минали през ръцете! Колко съм пренесла. Копаех, сеех… (_Повтаря._) Копаех, сеех… И сега… Ще изнеса решетото със семената… Остана ми семе — боб, слънчоглед, цвекло… Ще ги разхвърлям така, по голата земя. Нека живеят. И цветя по двора ще разсипя… На цветята им казваме „кветочки“. А знаеш ли как мирише есента през нощта космеята? Особено преди дъжд силно мирише. И кученцата… Но такова време дойде, че да хвърляш семето е безполезно — ще го сложиш в земята, ще порасне, ще набере сили, но не е за човека. Такова е времето… Бог ни е дал знак… А в деня, когато стана онзи проклет Чернобил, ми се присъниха пчели, много, много пчели. Летят ли, летят нанякъде. Рояк след рояк. А пчелите са на пожар. Земята ще се подпали… Бог даде знак, че човек е гостенин на земята, не си е у дома тук, а на гости. На гости сме тук. (_Заплаква._)
	— Мамо — повика я някой от синовете. — Мамо! Колата дойде…


>>>	Монолог за страданието по ролята и сюжета

	„Вече написаха десетки книги… Заснеха филми. Скъсаха се от коментари. А събитието е по-голямо от нас, от всеки коментар…
	Веднъж чух или прочетох, че проблемът с Чернобил стои пред нас преди всичко като проблем на самопознанието. Съгласих се с това, съвпадна с моите чувства. Все чакам някой по-умен да обясни всичко… Да разнищи… Както ме просвещават за Сталин, Ленин, болшевизма. Или както дърдорят без край: «Пазарът! Пазарът! Свободният пазар!». А ние… Хората, възпитани в свят без Чернобил, живеем с Чернобил.
	Всъщност аз съм професионален ракетчик, специалист по ракетно гориво. Служил съм в Байконур. Програмите «Космос», «Интеркосмос» са голяма част от моя живот. Имаш небе! Имаш Арктика! Имаш целина`! Имаш космос! Заедно с Гагарин целият съветски свят полетя в Космоса, откъсна се от земята… Всички ние! Досега го обичам! Прекрасен руски човек! С прекрасната му усмивка! Даже смъртта му е като на кино. Мечтите за полета, свободата… Желанието да се втурнем нанякъде… Страхотно време беше! По семейни причини се преместих в Беларус, тук си дослужих. Когато пристигнах… Потопих се в това чернобилско пространство, то прекрои моите чувства. Беше невъзможно да си представя нещо подобно, макар че винаги съм си имал работа с най-съвременна техника, с космическа техника… Трудно е да го формулирам… Не се поддава на въображението… Нещо… (_Замисля се._) А преди секунда ми се струваше, че разбрах смисъла… Преди секунда… Обичам да философствам. С когото и да говориш за Чернобил, всички обичат да философстват.
	Но по-добре да ви разкажа за работата си. С какво ли не се занимаваме! Строим църква… Чернобилска църква в чест на иконата на Божията Майка «Възпоменание на мъртвите». Събираме дарения, посещаваме болни и умиращи. Пишем летопис. Правим музей. По едно време си мислех, че няма да успея, че сърцето ми няма да издържи на такова място. Дадоха ми първата задача: «Ето ги парите, раздели ги на трийсет и пет семейства. На трийсет и пет вдовици, чиито мъже са починали». Всички те са били ликвидатори. Трябва да е справедливо. А как? Едната вдовица има малка дъщеря, болна, другата вдовица има две деца, третата жена е болна, а живее под наем, а някоя пък има четири деца. Нощем се будя с мисълта: «Как да не ощетя някого?». Мислех и пресмятах, мислех и пресмятах. Представяте ли си… И не успях… Дадохме на всички пари по равно, по списък. Но моето дете е музеят. Музеят на Чернобил. (_Мълчи._) А понякога ми се струва, че тук ще бъде не музей, а погребално бюро. Аз работя в погребално бюро! Сутринта още не си бях свалил палтото, отваря се вратата, една жена плаче от входа… не плаче, а крещи: «Вземете му медалите и всичките грамоти! Вземете всичките привилегии! Върнете ми мъжа!». Дълго крещя. Остави медалите му, остави грамотите му. Е, ще бъдат в музея, във витрина… Ще ги гледат… Но онзи вик, викът й, никой не го чу, само аз го чух, когато поставям тези грамоти, ще си го спомня.
	Сега умира полковник Ярошук… Химик-дозиметрист. Як мъж беше, лежи парализиран. Жена му го преобръща като възглавница… Храни го с лъжичка… И камъни в бъбреците има, трябва да ги разбият, пък ние нямаме пари, за да платим операцията. Ние сме бедняци, съществуваме с това, което ни подхвърлят. А държавата се държи като мошеник, изоставила е тези хора. Като умре, ще кръстят улица, училище или военна част на негово име, но това, когато умре… Полковник Ярошук… Ходил е пеша по зоната и е определял границите на максималните точки на зараза, тоест, човекът в буквалния смисъл е бил използван като биоробот. И той го е разбирал, но е вървял от самата атомна централа. Пеша. С дозиметричните прибори в ръка. Намирал е «петното» и се е движел до границите му, за да го нанесе точно на картата…
	А войниците, които са работили на самия покрив на реактора? За ликвидирането на последиците от аварията са били хвърлени двеста и десет военни части, около триста и четиресет хиляди военнослужещи. Адът е бил при тези, които са чистили покрива… Давали са им оловни престилки, но фонът е слизал надолу, а там са били незащитени. Били са с обикновени гумени ботуши… На ден по минута — минута и половина на покрива… А после ги уволнявали от армията, давали им грамота и премия от сто рубли. И те изчезвали из безкрайните простори на нашата родина. На покрива изгребвали горивото и реакторния графит, остатъците от бетона и арматурата… Двайсет-трийсет секунди, за да се напълнят носилките и толкова, за да се изхвърли «боклукът» от покрива. Само специалните носилки били тежки четиресет килограма. Представете си: оловна престилка, маски, тези носилки и бясна скорост… Представяте ли си го? В музея в Киев има отливка на графита, голяма колкото фуражка, казват, че ако е истинска, би тежала шестнайсет килограма, толкова е плътна и тежка. Дистанционно управляемите манипулатори често са отказвали да изпълняват командите или са правели точно обратното, защото електронните им системи са отказвали във високите полета. Най-надеждните роботи са били войниците. Наричали ги «зелените роботи» (заради цвета на военната униформа). През покрива на разрушения реактор са минали три хиляди и шейсет войника. Спали са на земята, всички разказват, че първоначално в палатките застилали на земята слама. И нея я вземали оттам, от купите около реактора.
	Млади момчета… Сега също умират, но разбират, че ако не са били те… Това са и хора с особена култура. Култура на подвига. Жертви.
	Имало опасност да стане ядрен взрив и било необходимо да се пренасочи подпочвената вода под реактора, за да не попадне там разтопен уран и графит, заедно с водата би се получила критична маса. Взривът би бил четири-пет мегатона. Не само Киев и Минск е можело да опустеят, а и в огромна част от Европа нямаше да може да се живее. Представяте ли си го?! Европейска катастрофа. Поставили задача: кой ще се гмурне в тази вода и ще отвори изпускателния клапан? Обещали кола, апартамент, вила и издръжка на семейството до края на дните им. Търсели доброволци. И се намерили! Момчетата се гмуркали, много пъти се гмуркали и намерили този клапан, дали им на екип по седем хиляди рубли. А за обещаните коли и апартаменти забравили. Но не заради това те се гмуркали! Не заради материалното, най-малко заради него. Не е толкова просто устроен нашият човек… Не е толкова лесно разгадаем… (_Развълнува се._)
	Тези хора вече ги няма… Само документите са в нашия музей… Фамилиите им… Но ако не го бяха направили? Нашата готовност за саможертва… Нямаме равни в това…
	Спорих тук с един… Доказваше ми, че това е свързано с много ниската цена на живота у нас. Някакъв азиатски фатализъм. Човекът, който жертва себе си, не се възприема като уникална, неповторима личност, която никога повече няма да я има. Страдание по ролята. Преди това е бил човек без реплики, статист. Не е бил част от сюжета, служил е за фон. А изведнъж се превръща в главно действащо лице. Страдание по смисъла. Каква е нашата пропаганда? Нашата идеология? Предлагат ти да умреш, но да намериш смисъл. Възвисяват те. Дават ти роля! Ценността на смъртта е голяма, защото след смъртта е вечността. Той ми го доказваше. Даваше ми примери… Но не съм съгласен! Категорично! Да, възпитани сме да бъдем войници. Така ни учеха. Винаги мобилизирани, винаги готови за нещо невъзможно. Баща ми беше потресен, когато след училище исках да уча в нормален университет: «Аз съм кадрови военен, а ти ще носиш сако? Трябва да се защитава отечеството!». Няколко месеца не ми говореше, докато не подадох документите си във военното училище. Баща ми е участник във войната, вече почина. Практически нямаше никаква собственост, както и цялото му поколение. След него не остана нищо — нито къща, нито кола, нито земя… Какво имам аз? Полева офицерска чанта, получил я е преди финландската кампания, а в нея са бойните му ордени. В един найлонов плик имам още триста писма от баща ми от фронта, от четиресет и първа година, майка ми ги е запазила. Всичко, което е останало… Но мисля, че това е безценен капитал!
	Сега разбирате ли как си представям нашия музей? Ето там в бурканче има чернобилска земя… Една шепа… Ето я миньорската каска… Също оттам… Селска посуда от зоната… Тук не трябва да се пускат дозиметристи. Свети! Но тук всичко трябва да е съвсем истинско! Без копия! Трябва да ни повярват. А ще повярват само на истинското, защото има твърде много лъжи около Чернобил. Имаше и има. Атомът може да се използва не само за военни и мирни цели, но и за лични. Чернобил обрасна с фондове, търговски структури…
	Щом пишете такава книга, трябва да видите нашия уникален видеоматериал. Събираме го кадър по кадър. Да знаете, че няма Чернобилска хроника. Не са разрешили да се снима, всичко е засекретено. Ако някой е успявал да снима нещо, съответните органи веднага прибирали материала и връщали лентата осветена. Нямаме хроника как са евакуирали хората, как са извозвали добитъка… Било е забранено да се снима трагедията, снимали са героизма! Сега все пак има издадени чернобилски албуми, но колко пъти на кино- и телевизионните оператори са им разбивали камерите. Мъкнели са ги по инстанциите… За да се разкаже честно за Чернобил, е трябвало мъжество, то и сега е нужно. Повярвайте ми! Но трябва да видите… Тези кадри… Черните като графит лица на първите пожарникари. А очите им? Това са очи на хора, които знаят, че си отиват от нас. На единия фрагмент са краката на жена, която на сутринта след катастрофата отишла да обработва градинката срещу атомната централа. Вървяла по тревата, върху която имало роса… Краката й напомнят решето, всичко е в дупчици до самите колене… Трябва да го видите, щом пишете такава книга…
	Връщам се у дома и не мога да взема в ръце малкия си син. Трябва да глътна петдесет, а по-добре сто грама водка, за да взема в ръцете си детето…
	В музея има цял отдел за пилотите на хеликоптери… Полковник Водолажски… Герой на Русия, погребан на беларуска земя, в село Жуков Луг. Когато получил свръхдозата, трябвало да си тръгне, незабавно да се евакуира, но останал и обучил още трийсет и три екипажа. Сам извършил сто и двайсет полета, хвърлил двеста-триста тона товар. Четири-пет полета в течение на няколко денонощия, при височина триста метра над реактора и температура в кабината до шейсет градуса. А какво е ставало долу, когато са хвърляли чувалите с пясък? Представете си… Ад… Активността е достигала до хиляда и осемдесет рентгена в час. На пилотите им ставало лошо във въздуха. За да се прицелят, за да попаднат в целта — в огнения кратер, са си подавали главите от кабината… Гледали надолу… Нямало друг начин… На заседанията на правителствената комисия просто, делнично са докладвали: «За това трябваше да дадем два-три живота. А за онова — един живот». Простичко и делнично…
	Полковник Водолажски починал. В картона за дозите, получени над реактора, лекарите записали… седем бер. Всъщност са били шестстотин!
	А четиристотинте миньори, които ден и нощ са пробивали тунела под реактора? Трябвало да се прокопае тунел, за да се разлее там течният азот и да се замрази земната възглавница, така се казва на инженерен език. Иначе реакторът би отишъл в подпочвените води… Миньорите от Москва, Киев, Днепропетровск… Никъде не съм чел за тях. А те били голи, при температура над петдесет градуса бутали вагонетките с четири колела. Там… Същите стотици рентгени…
	Сега те умират… Но ако не бяха го направили? Мисля, че те са герои, а не жертви на войната, която ужким не я е имало. Наричат я авария, катастрофа. А си е война. И нашите чернобилски паметници приличат на военните…
	Има неща, които от славянска стеснителност у нас не е прието да се обсъждат. Трябва да знаете… Щом пишете такава книга… На тези, които са работели в реактора или в непосредствена близост до него, им е унищожена… същото става и при ракетчиците, познато нещо… унищожена им е пикочно-половата система. Мъжкото… Но за това не се говори на глас у нас… Не е прието… Веднъж придружавах един английски журналист, той беше подготвил много интересни въпроси. Точно на тази тема, него го интересуваше човешката страна на проблема. Какво става с човека после — вкъщи, в бита, в интимното? Само че нито един откровен разговор не се получи. Помоли ме да събера например пилоти на хеликоптери… Да си поговорят в мъжка компания… Дойдоха, някои вече бяха пенсионери на трийсет и пет, четиресет години, един го доведоха със счупен крак, имаше старческо счупване, тоест под въздействие на радиацията костите стават чупливи. Него го доведоха… Англичанинът ги пита: как сте сега в семейството, с младите си жени? Пилотите мълчаха, бяха дошли да разкажат как са правили по пет полета в денонощие. А тук… За жените ли? За това… Почна да ги пита един по един… Отговарят дружно: здравето ни е нормално, държавата ни цени, в семействата ни има любов. Нито един… Нито един не си призна. Тръгнаха си, а аз чувствам, че той е потиснат. «Разбираш ли сега — казва — защо никой не ви вярва? Вие сами се лъжете.» А срещата беше в едно кафене, обслужваха ни две хубавички келнерки, вдигаха масата, а той ги пита: «Може ли да ми отговорите на няколко въпроса?». И тези две момичета му казаха всичко. Той: «Искате ли да се омъжите?» — Да, но не тук. Всяка от нас иска да се омъжи за чужденец, за да роди здраво дете. Той стана по-смел: «Имате ли партньори? Как са те? Удовлетворяват ли ви? Сами разбирате какво имам предвид?» — Нали тук с вас бяха едни момчета — смеят се, — пилоти на хеликоптери. По два метра. Подрънкват с медали. Стават за президиуми, но не и за леглото. Представяте ли си… Снима ги момичета, а на мен ми повтори същото: «Разбираш ли сега защо никой не ви вярва? Вие сами се лъжете».
	Отидохме с него в зоната. Известна е статистиката, че около Чернобил има осемдесет гробища. Той очакваше някакви фантастични инженерни съоръжения, а това бяха обикновени трапове. В тях лежи «рижавата гора», изсечена около реактора на сто и петдесет хектара (първите два дни след аварията боровете и елите станали червени, а после рижави). Лежат хиляди тонове метал и стомана, малки тръби, специални дрехи, бетонни конструкции… Показа ми снимка от английско списание. Панорамна. Отгоре… Хиляди единици автотракторна и авиационна техника… Пожарни коли и коли на спешна помощ… Най-големият гроб е срещу реактора. Той поиска да го снима — тогава, след десет години. Обещали му за снимката големи пари. И ние обикаляхме ли, обикаляхме, а един началник ни отпращаше — ту нямаше карта, ту нямаше разрешение. Мотаехме се, докато не ми дойде на ума, че този гроб не съществува реално, а само в отчетите, те отдавна са го разпродали по пазарите за резервни части за колхозите и частните дворове. Разграбили са го и са го изнесли. Англичанинът не можа да го разбере това. Не повярва! Когато му казах цялата истина, той не повярва! И сега, като чета даже най-смелата статия, не вярвам, винаги в подсъзнанието ми се върти мисълта, че може това да е лъжа. Или някакви басни. Да си спомняме трагедията стана всеобщо занимание… Клише за ежедневна употреба! Плашилище! (_Спира и мълчи дълго._)
	Влача всичко в музея… Домъквам го… Но понякога си мисля да се махна, да избягам. Как се издържа това?!
	Говорих с един млад свещеник…
	Стояхме до пресния гроб на старшина Саша Гончаров… От тези, които са били на покрива на реактора… Сняг. Вятър. Люто време. Свещеникът отслужваше панихида. Четеше молитва. С гола глава. «Май не ви беше студено?» — попитах го после. «Не — отговори ми, — в такива минути съм всесилен. Нито един църковен обред не ми дава такава енергия, както панихидата.» Запомних думите на човека, който винаги е близо до смъртта. Неведнъж питах чуждестранните журналисти, които идват тук, много от тях по няколко пъти, защо се молят да идат в зоната? Би било глупаво да се мисли, че го правят заради едните пари или кариерата. «Харесва ни у вас — признаваха си, — получаваме мощен енергиен заряд.» Представяте ли си… Неочакван отговор, нали? За тях сигурно нашият човек, неговият свят, е нещо непознато. Загадъчната руска душа… Самите ние също обичаме да си пийнем и да спорим за това в кухнята… Един мой приятел веднъж каза: «Ще станем сити. Ще се отучим да страдаме. На кого ще сме му интересни?». Не мога да забравя тези думи… Но така и не си обясних кое точно другите ни харесват — самите нас ли? Или това, което може да се напише за нас? Да се разбере чрез нас?
	Защо все около смъртта се въртим?
	Чернобил… Друг свят няма да имаме… Отначало бъркаха в раната, изплюваха тази болка откровено, а сега дойде осъзнаването, че няма друг свят и няма къде да се иде. Чувството за трагична уседналост на чернобилската земя е съвсем друго светоусещане. От войната си идва «изгубеното» поколение… Спомняте ли си Ремарк? А с Чернобил живее «обърканото» поколение… Объркахме се… Неизменно остава само човешкото страдание… Нашият единствен капитал. Незаменимият!
	Прибирам се у дома… След всичко… Жена ми ме изслушва. А после тихо казва: «Обичам те, но няма да ти дам сина. На никого няма да го дам. Нито на Чернобил, нито на Чечня… На никого!». В нея вече се е заселил онзи страх…“
@	Сергей Василиевич Собольов,
@	заместник-председател на управата на Републиканската асоциация „Щитът на Чернобил“


>>	Народен хор

	_Клавдия Григориевна Барсук, жена на ликвидатор; Тамара Василиевна Белоокая, лекар; Екатерина Фьодоровна Боброва, изселничка от град Припят; Андрей Буртис, журналист; Иван Наумович Вергейчик, педиатър; Елена Илинична Воронко, жителка на градчето Брагин; Светлана Говор, жена на ликвидатор; Наталия Максимовна Гончаренко, изселничка; Тамара Илинична Дубиковская, жителка на градчето Наровля; Алберт Николаевич Зарицки, лекар; Александра Ивановна Кравцова, лекар; Елеонора Ивановна Ладутенко, радиолог; Ирина Юриевна Лукашевич, акушерка; Антонина Максимовна Ларивончик, изселничка; Анатолий Иванович Полищук, хидрометеоролог; Мария Яковлевна Савальова, майка; Нина Ханцевич, жена на ликвидатор_

	„Отдавна не съм виждала щастливи бременни жени… Щастливи майки…
	Току-що беше родила. Дойде на себе си… Вика ме: «Докторе, покажете ми го! Донесете го!». Милва главичката, челцето, телцето. Брои пръстчетата… На крачетата, на ръчичките… Проверява. Иска да се увери: «Докторе, нали ми се роди нормално дете? Всичко наред ли е?». Носят й го да го кърми. Страхува се: «Живея недалеч от Чернобил… Попаднах под „черния дъжд“…».
	Разказват сънищата си: една била родила теленце с осем крачета, друга била родила кученце с глава на таралеж… Такива странни сънища. Преди нямаше такива жени. Не бях чувала.
	Имам трийсет години акушерски стаж…“


	„Цял живот живея в словото… Със словото…
	Преподавам руски език и литература в училище. Май беше в началото на юни, имахме изпити. Изведнъж директорът на училището ни събира и казва: «Утре всички да дойдете с лопати». Стана ясно: трябва да изкопаем горния заразен слой на земята около училищните сгради, а след това ще дойдат войниците и ще асфалтират. Въпроси: «Какви защитни средства ще ни дадат? Ще донесат ли специално облекло, респиратори?». Казаха, че няма да донесат. «Ще вземете лопатите и ще копаете.» Само двама млади учители отказаха, а другите дойдоха и копаха. Потиснатостта и едновременно с това чувството за изпълнен дълг живеят в нас; да бъдеш там, където е трудно, опасно, да защитаваш родината. Нима на друго съм учила учениците си, само на това: да отидеш, да се хвърлиш в огъня, да защитаваш, да се жертваш. Литературата, която преподавах, не беше за живота, а за войната. За смъртта. Шолохов, Серафимович, Фурманов, Фадеев… Борис Полевой… Само двама млади учители отказаха. Но те са от новото поколение. Това са други хора.
	Риехме пръстта от сутрин до вечер. Когато се връщахме у дома ни се струваше странно, че градските магазини работят, че жените си купуват чорапогащници, парфюми. В нас живееха военните чувства. И стана по-разбираемо, когато изведнъж се появиха опашките за хляб, сол, кибрит… Всички се хвърлиха да сушат сухари… Миехме пода по пет-шест пъти на ден, запушихме прозорците. През цялото време слушахме радио. Това поведение ми се стори познато, макар че съм се родила след войната. Опитах се да анализирам чувствата си и бях поразена колко бързо се е пренастроила психиката ми, по някакъв непостижим начин ми се стори познат военният опит. Можех да си представя как ще напусна дома си, как ще си тръгнем с децата, какви вещи ще вземем, какво ще напиша на мама. Макар наоколо да течеше обикновен мирен живот и по телевизията да даваха комедии.
	Паметта ни подсказваше… Винаги сме живели в ужас, умеем да живеем в ужас, това е средата, която обитаваме.
	В това нашият народ няма равен…“


	„Не съм била на война. Но на това ми напомни…
	Войниците влизаха в селата и евакуираха хората. Селските улици бяха пълни с военна техника: бронетранспортьори, товарни коли със зелен брезент, даже танкове. Хората напускаха домовете си в присъствието на войниците, това действаше още по-потискащо, особено на онези, които бяха преживели войната. Отначало обвиняваха руснаците — те са виновни, тяхната централна… След това: «Комунистите са виновни…». Сърцето биеше от неземен страх…
	Излъгаха ни. Обещаха ни, че ще се върнем след три дни. Оставихме дома, банята, резбования кладенец, старата градина. Нощта преди заминаването отидох в градината и видях как се бяха разтворили цветята. А на сутринта бяха увехнали. Мама не можа да преживее изселването. Почина след година. Два съня ми се повтарят… Първият — виждам нашата празна къща, а вторият — срещу нашата портичка две хубавици… и мама стои… Жива. Усмихва се.
	Все го сравняват с войната. Но войната… нея можеш да я разбереш… Баща ми ми е разказвал за войната, чела съм книги… А това? От нашето село останаха три гробища: на едното са хората, то е старото, на второто — разстреляните кучета и котки, които бяхме изоставили, на третото — нашите къщи.
	Даже къщите ни погребаха…“


	„Всеки ден… Всеки ден бродя из спомените си…
	По онези улици, покрай онези къщи. Толкова беше тихо градчето ни. Нямаше заводи, само една бонбонена фабрика. Неделя… Лежа си, пека се. Притичва майка ми: «Дъще, Чернобил се е взривил, хората се крият по къщите си, пък ти лежиш на слънцето». Разсмях се — от Чернобил до Наровля са четиресет километра.
	Вечерта пред нашата къща спря една жигула и влезе моя позната с мъжа си; тя — с домашен халат, той — по анцуг и някакви стари чехли. През гората, през междуселските пътища офейкали от Припят. Избягали. По пътищата дежуряла милиция, военни постове, никого не пропускали. Първото, което ми изкрещя, беше: «Трябва ни веднага мляко и водка! Веднага!». Крещеше ли, крещеше: «Тъкмо си купихме нови мебели, нов хладилник. Уших си кожух. Оставихме всичко, завихме го с найлон… Не спахме нощес… Какво ще стане? Какво ще стане?». Мъжът й я успокояваше. Разказваше ни, че над града летят хеликоптери, а по улиците минават военни коли и разливат някаква пяна. Мъжете ги вземаха в армията за половин година като на война. По цял ден стояхме пред телевизора и чакахме кога ще се покаже Горбачов. Властите мълчаха…
	Едва когато минаха майските празници, Горбачов ни каза: «Не се тревожете, другари, ситуацията е под контрол… Пожар, просто пожар. Нищо особено… Хората си живеят там, работят…».
	И ние вярвахме…“


	„Такива картини… Беше ме страх да спя нощем… Да затворя очи…
	Караха добитъка… Караха всичкия добитък от изселените села към приемните пунктове в районния център. Обезумелите крави, овце, прасета бягаха по улиците… Който искаше, си хващаше… От месокомбината колите с очистените трупове отиваха на гара «Калиновичи», оттам ги товареха за Москва. Москва не ги искаше. И тези вагони, вече гробници, се връщаха обратно при нас. Цели ешелони. Погребваха ги тук. Миризмата на гнило месо ни преследваше нощем… «Нима така мирише атомната война?», мислех си аз. Войната би трябвало да мирише на дим…
	Първите дни децата ни ги извозваха нощем, за да ги видят по-малко хора. Криеха нещастието, прикриваха го. А хората така или иначе разбираха. На пътя до нашите автобуси носеха бидончета с мляко, печаха питчици. Като през войната… С какво друго да го сравня?“


	„Съвещание в областния изпълком… Военна обстановка…
	Всички чакаха да се изкаже началникът на гражданската отбрана, защото, ако някой помнеше нещо за радиацията, то беше съвсем откъслечно от учебника по физика за десети клас. Той излезе на трибуната и почна да говори това, което беше написано в книгите и учебниците за атомната война: че като получи петдесет рентгена, войникът трябва да излезе от боя… Как да се строят убежища, как да се ползва противогаз, за радиуса на взрива… Но това не е Хирошима и Нагасаки, тук е друго… Вече се досещаме… В заразената зона долетяхме с хеликоптер. Екипировката ни беше съгласно инструкцията: без долно бельо, комбинезон от плат, както на готвачите, върху него защитен найлон, ръкавици, марлена превръзка. Опасани с прибори. Спускаме се от небето до едно село, а там момчетата се къпеха в пясъка като врабчета. В устите им тръстика, клонче. Малки — без гащи. С голи дупета… А имаме нареждане да не говорим с народа, да не създаваме паника…
	И сега живея с това…“


	„По телевизора изведнъж почнаха предавания…
	Един от сюжетите беше как една баба е издоила млякото, налива го в буркана, репортерът се приближава с военния дозиметър, минава с него по буркана… Ето, виждате ли, в абсолютната норма е, а реакторът е на десет километра. Показват река Припят… Хората се къпят, пекат се… В далечината се вижда реакторът и кълбетата дим над него… Коментарът беше: гласове от Запада сеят паника, разпространяват явни клевети за аварията. И пак с този дозиметър — насочват го към чиния със супа, към шоколад, към поничките от будката на открито. Това беше измама. Военните дозиметри, които бяха във въоръжението на армията ни, не мереха продукти, а само фона.
	Такова количество лъжи, с което е свързан в нашето съзнание Чернобил, имаше само през четиресет и първа… При Сталин…“


	„Исках да родя по любов…
	Чакахме първо дете. Мъжът ми искаше момченце, а аз — момиченце. Лекарите ме убеждаваха: «Трябва да направите аборт. Мъжът ви дълго време е бил в Чернобил». Той е шофьор и първите дни го изпратиха там. Карал е пясък и бетон. Но аз не вярвах на никого. Не исках да вярвам. Бях чела по книгите, че любовта може да победи всичко. Даже смъртта.
	Детето се роди мъртво. И без две пръстчета. Момиченце. Плаках. Поне да имаше пръстчета. Беше момиченце…“


	„Никой не разбираше какво беше станало…
	Звъннах във военния комисариат, ние, медиците, всички бяхме на военно подчинение, предложих помощта си. Не помня фамилията му, но беше с майорски чин, отговори ми: «Трябват ни млади хора». Опитах се да го убедя: «Младите лекари не са достатъчно подготвени, освен това се подлагат на голяма опасност, младият организъм е по-чувствителен към въздействието на радиацията». Отговорът беше: «Има нареждане да вземаме млади хора».
	Помня… На болните почнаха да им зарастват лошо раните. И освен това… Онзи първи радиоактивен дъжд, след който пожълтяха полетата. Станаха жълти като слънцето. Сега този цвят винаги ме тревожи. От една страна се оказа, че съзнанието не е подготвено за нищо подобно, а от друга — нали сме най-добрите, най-необикновените, нашата страна е най-великата. Мъжът ми, човек с висше образование, инженер, сериозно ме убеждаваше, че това е терористичен акт. Вражеска диверсия. Така си мислехме… Така бяхме възпитани… Но си спомням как пътувах във влака с един стопански ръководител, който ми разказа за строежа на Смоленската атомна централа: колко цимент дъски, гвоздеи, пясък изчезвали от обекта към близките села. За пари, за бутилка водка…
	В селата… В заводите… Идваха работници от районните комитети на партията, ходеха, говореха си с народа. Но нито един от тях не беше способен да отговори на въпроса какво е дезактивация, как да се защитят децата, какви са коефициентите на преминаването на радионуклидите в храната? За алфа-, бета- и гама-частиците, за радиобиологията, за йонизиращите лъчения, да не говорим за изотопите. За тях това бяха неща от друг свят. Четяха лекции за героизма на съветските хора, за символите на военното мъжество, за интригите на западните спецслужби…
	Взех думата на едно партийно събрание: «Къде са професионалистите? Физиците? Радиолозите?». Заплашиха ме, че ще ми вземат партийната книжка…“


	„Имаше много необясними смърти… Неочаквани…
	Сестра ми беше болна от сърце… Когато чу за Чернобил, почувства: «Вие ще го преживеете, а аз — не». Почина след няколко месеца… Лекарите нищо не обясниха. А с нейната диагноза можеше още дълго да живее.
	Разказват… Че на стариците им дошло мляко в гърдите, както на родилките. Медицинският термин за това явление е релаксация. А за селяните? Божие наказание… Така станало и с една баба, която живеела сама. Без мъж и без деца. Полудяла. Ходела из селото и мъкнела нещо на ръце, вземала една цепеница или детска топка, обвивала го с плат… Люли, люли, детенце…“


	„Страх ме е да живея на тая земя…
	Дадоха ми дозиметър, а за какво ми е? Простирам бельото, съвсем снежнобяло, дозиметърът звъни. Готвя нещо за ядене, пека пирог, дозиметърът звъни. Застилам леглото — звъни. За какво ми е? Храня си децата и плача. «Защо плачеш, мамичко?»
	Имам две деца — две момченца. Все по болниците съм с тях. По лекари. По-големият не се знае момиче ли е, момче ли е. Плешивичък. Ходя с тях и при професорите, и при бабичките. При баячките, знахарките. Най-малкият в класа е. Не трябва да тича, да играе, ако някой, без да иска го удари — потича му кръв, може да умре. Болест на кръвта, даже не мога да я кажа. Лежа в болницата с него и си мисля: «Ще умре». После разбрах, че не трябва да се мисли така, защото смъртта ще чуе. Плача в тоалетната. Майките не плачат в стаите, а в тоалетните, в баните. Връщам се весела:
	— Какви са ти розови бузките. Оздравяваш.
	— Мамичко, вземи ме от болницата. Ще умра тук. Тук всички умират.
	Къде да плача? В тоалетната? А там има опашка… Там всички са като мен…“


	„На Задушница… В деня за поменуване…
	Пускат ни на гробището. До гробовете… Но милицията не ни разрешава да влезем в дворовете си. Летят над нас с хеликоптерите. Така че поне отдалеч ще видим къщите си… Ще ги прекръстим…
	Донесох си люляково клонче от родното място, една година така си стои…“


	„Ще ви разкажа за нашия човек… Съветския…
	В «мръсните» райони… Първите години в магазините беше пълно с елда, китайска туршия, хората се радваха, хвалеха се, че сега не могат да ги изгонят оттам. Добре им е тук! Почвата бе замърсена неравномерно, в един колхоз може да има и «чисти», и «мръсни» полета. На тези, които работят на «мръсните», им плащаха повече и всички искаха там. Отказваха да ходят на «чистите»…
	Неотдавна на гости ми беше братовчедът от Далечния Изток. «Вие сте — казва — като „черни кутии“. Хора — „черни кутии“…» «Черни кутии» има всеки самолет, те записват цялата информация за полета. Когато самолетът катастрофира, търсят «черните кутии».
	Мислим, че живеем като всички… Вървим, работим… Влюбваме се… Не! Записваме информация за бъдещето…“


	„Аз съм детски лекар…
	При децата е по-различно, отколкото при възрастните. Например те нямат страх от смъртта… Този образ за тях не съществува. Знаят всичко за себе си: диагнозата, как се нарича всяка процедура, лекарствата. Знаят повече, отколкото майките им. А какви са игрите им? Бягат из стаите един след друг и викат: «Аз съм радиацията! Аз съм радиацията!». Струва ми се, че когато умират, лицата им са толкова учудени… В недоумение са…
	Лежат с толкова учудени лица…“


	„Лекарите ме предупредиха, че мъжът ми ще умре… Той има рак на кръвта…
	Разболя се, когато се върна от чернобилската зона. След два месеца. От завода го изпратиха там. Дойде си от нощна смяна:
	— Утре заминавам…
	— Какво ще правиш там?
	— Ще работя в колхоз.
	Събирали сеното в петнадесеткилометровата зона. Събирали цвеклото. Копаели картофите.
	Върна се. Отидохме при родителите му. Помагаше на баща си да измаже печката. И падна там. Извикахме линейка, закараха го в болницата — смъртоносно ниво на левкоцитите. Изпратиха го в Москва.
	Дойде си оттам с една мисъл: «Ще умра». Съвсем се умълча. Убеждавах го. Молих го. Не вярваше на думите ми. Тогава му родих дъщеря, за да повярва. Не мога да разгадая сънищата си. Веднъж ме водят на ешафода, друг път съм цялата в бяло… Не чета съновника… Събуждам се сутрин и го гледам: как ще остана сама? Поне детето да порасне и да го запомни. Тя е малка, скоро започна да ходи. Бяга към него: «Та-а-а…». Гоня тези мисли…
	Ако знаех… Щях да затворя всички врати, да застана на прага. Щях да заключа с десет катинара…“


	„Вече две години живеем с моето момченце в болницата…
	Малките момиченца в болничните стаи си играят с куклите. Куклите им си затварят очите. Така умират куклите.
	— Защо умират куклите?
	— Защото те са наши деца, а нашите деца няма да живеят. Ще се родят и ще умрат.
	Моят Артьомка е на седем години, а изглежда на пет.
	Затваря си очите и си мисля, че е заспал. Тогава почвам да плача, да не ме вижда. А той се ококорва:
	— Мамо, умирам ли вече?
	Заспива и почти не диша. Заставам пред него на колене. Пред легълцето.
	— Артьомка, отвори очи… Кажи нещо…
	«Още си топличък…», мисля си.
	Отваря очи. Пак заспива. И толкова тихо. Все едно е починал.
	— Артьомка, отвори очички…
	Няма да му дам да умре…“


	„Скоро празнувахме Нова година… Хубава трапеза стана. Всичко си беше наше: колбасите, сланината, месото, маринованите краставички, само хлябът беше от магазина. Даже водката беше наша, сами си я правихме. Наше, както си се смеем, чернобилско. С цезий, със стронций за вкус. А откъде да вземем нещо друго? Лавиците на магазините по селата са празни, а и да се появи нещо, как да си го купим с нашите заплати и пенсии.
	Дойдоха ни гости. Наши добри съседи. Млади хора. Единият е учител, другият е механик в колхоза, с жена си. Пийнахме. Хапнахме. И почнахме да пеем. Без да се наговаряме, запяхме революционни песни. Песни за войната. «Краси утрото с нежна светлина древните стени на Кремъл» — любимата ми. Хубава вечер беше. Както преди.
	Писах за това на сина си. Той учи в столицата. Студент е. Получих отговор: «Мамо, представих си тази картина — чернобилската земя. Нашата къща. Новогодишната елха блещука… А хората на масата пеят революционни и военни песни, все едно не е имало ни ГУЛАГ, ни Чернобил…».
	Изплаших се не за себе си, а за сина си. Той няма къде да се върне…“


>	Трета глава

>>	Възхитата от тъгата

>>>	Монолог за онова, което не знаехме: че смъртта може да бъде толкова красива

	„Първите дни най-важният въпрос беше: «Кой е виновен?». Трябваше ни виновник…
	После, когато научихме повече, започнахме да мислим какво да правим. Как да се спасим? Сега сме се примирили с мисълта, че това няма да стане за година или две, а след много поколения, почнахме мислено да се връщаме назад, да обръщаме страница след страница…
	Това се случи в нощта на петък срещу събота… Сутринта никой нищо не подозираше. Изпратих сина си на училище, мъжът ми отиде до фризьорския салон. Приготвях обяда. Мъжът ми се върна скоро… Върна се с думите: «В атомната има някакъв пожар. Има нареждане да не се изключва радиото». Забравих да кажа, че живеехме в Припят, недалеч от реактора. Досега пред очите ми е яркомалиновата светлина, реакторът сякаш светеше отвътре. Невероятен цвят. Това не беше обикновен пожар, а някакво сияние. Красиво. Ако оставим настрана всичко останало, беше много красиво. Нищо подобно и на кино не бях виждала, с нищо не можеше да се сравни. Вечерта хората се изсипаха на балконите, който си нямаше, отиде при приятели, познати. Ние бяхме на деветия етаж, прекрасно се виждаше. По права линия са три километра. Изкарвахме децата, вдигахме ги на ръце: «Виж! Запомни!». И това бяха хора, които работеха на реактора… Инженери, работници… Имаше и учители по физика… Стояха в черния прах… Разговаряха. Дишаха. Наслаждаваха се. Някои бяха пропътували десетки километри с коли, велосипеди, за да го видят. Не знаехме, че смъртта може да е толкова красива. Но не бих казала, че няма мирис. Не е пролетен или есенен мирис, а нещо съвсем друго, и мирис на пръст не беше… Не… Дращеше в гърлото, а сълзите сами напираха в очите. Не спах цялата нощ и слушах как съседите отгоре тропаха, те също не спяха. Нещо местеха, чукаха, може би са си събирали багажа. Облепваха прозорците. Потиснах главоболието с цитраном. На сутринта, когато се развидели, се огледах наоколо, не съм го измислила нито сега, нито преди, а тогава го почувствах: нещо не е наред, нещо се е променило. Съвсем. В осем часа` сутринта по улиците вече ходеха военни с противогази. Когато видяхме по улиците войниците и военната техника, не се изплашихме, напротив, успокоихме се. Ето, армията е дошла на помощ, всичко ще бъде наред. Нямахме си и понятие, че мирният атом също убива… Че е можело целият град да не се събуди оная нощ… Под прозорците се носеше смях, свиреше музика.
	Цял следобед по радиото съобщаваха да се готвим за евакуация: ще ни отведат за три дни, ще изчистят, ще проверят. Сякаш и сега чувам гласа на диктора: «евакуация в близките села», «не вземайте домашните животни», «съберете се пред входовете». На децата казаха задължително да вземат със себе си учебници. Мъжът ми все пак сложи в чантата документите и сватбените ни снимки. А единственото, което взех аз, беше един газен шал, в случай че времето се влоши.
	От първите дни почувствахме, че сме чернобилци, че вече сме отхвърлените. Страхуват се от нас. Автобусът, с който пътувахме, спря през нощта в някакво село. Хората спяха на пода на училището, в клуба. Нямаше къде да се свием. И една жена ни повика при себе си: «Елате, ще ви постеля леглото. Жал ми е за момченцето ви», а другата, която беше до нея, я дърпаше: «Ти си луда! Те са заразни». Когато се заселихме в Могильов и синът ни тръгна на училище, още първия ден влетя вкъщи с плач… Сложили го заедно с някакво момиченце, а то не искало, защото той е радиоактивен, ако седиш с него, може да умреш. Синът ми беше в четвърти клас и така се случи, че в класа си той беше единственият чернобилец. Всички се страхуваха от него, наричаха го «лампичка», «чернобилски таралеж»… Изплаших се, че така бързо му свърши детството.
	Отдалечавахме се от Припят, а насреща ни се движеха военни колони. Бронирана техника. Беше страшно. Неразбираемо и страшно. Но не ме напускаше чувството, че всичко това се случва не с мен, а с някого другиго. Странно чувство. Самата аз плачех, търсех храна, място за спане, прегръщах и успокоявах сина си, а отвътре имах — даже не мисъл, а някакво непрестанно чувство, че съм просто зрител. Че гледам през прозореца… Че виждам някого другиго… Едва в Киев ни дадоха първите пари, а с тях нищо не можеше да си купиш: хиляди хора бяха вдигнати от родните им места, всичко беше изкупено, изядено. Много хора получиха инфаркти, инсулти — направо там, по гарите, в автобусите. Мен ме спаси мама. За дългия си живот неведнъж е оставала без дом, без собствено имущество. За пръв път я репресирали през трийсетте години, взели й всичко: кравата, коня, къщата. Втория път — пожар, само мен, малката, ме е изтръгнала от огъня: «Трябва да го преживееш — утешаваше ме. — Нали сме живи».
	Спомних си… Седяхме в автобуса. Плачехме. Един мъж на първата седалка на висок глас ругаеше жена си: «Глупачка такава! Всички са си взели поне някакви вещи, а ние се натоварихме с трилитрови буркани». Жена му решила, че като така и така пътуват с автобуса, пътьом ще остави на майка си празните буркани за туршии. До тях лежаха огромни издути мрежи, през целия път се препъвахме в тях. Те така и пристигнаха в Киев, с тези буркани.
	Пея в църковен хор. Чета Евангелието. Ходя на църква защото само там говорят за вечния живот. Утешават човека. На друго място не можеш да чуеш тези думи, а така ми се иска да ги чуя. Докато ни евакуираха, срещнехме ли църква по пътя, всички се втурваха към нея. Направо не можеш да се добереш. Атеисти и комунисти — всички се втурваха…
	Често сънувам, че със сина ми вървим из слънчевия Припят — сега това е град-призрак… Вървим и гледаме розите, в Припят имаше много рози, големи розови лехи. Сън… Целият онзи наш живот вече е сън. Тогава бях толкова млада. Имах малък син… Обичах…
	Мина време, всичко се превърна в спомен. А аз отново сякаш съм зрител…“
@	Надежда Петровна Виговская,
@	преселничка от град Припят


>>>	Монолог за това колко е лесно да станеш земя

	„Водех си дневник…
	И се стараех да запомня онези дни… Много нови усещания. Е, и страх, разбира се… Запътихме се към неизвестното, като на Марс… Родом съм от Курск, през шейсет и девета година недалеч от нас построиха атомна централа. В град Курчатов. От Курск ходеха там да пазаруват. Колбаси. За атомниците осигуряваха най-доброто. Запомнил съм едно голямо изкуствено езеро, в него ловяхме риба. Близо до реактора… След Чернобил често си го спомнях… Сега това вече е невъзможно…
	И така: получих повиквателна и като дисциплиниран човек още същия ден отидох във военния комисариат. Комисарят прелиства досието ми: «Ти — казва, — нито един път не си ходил запас. А ни трябват химици. Не искаш ли да идеш на лагер около Минск за двайсет и пет дни?». Помислих си: «Защо пък да не си почина от семейството, от работата? Ще помарширувам на свеж въздух». На двайсет и втори юни хиляда деветстотин осемдесет и шеста година с багажа, една тенджерка и четка за зъби, в единайсет часа` бях на сборния пункт. Учуди ме, че бяхме толкова много за мирно време. Мярнаха ми се някакви спомени. От военните филми. А и какъв ден се падна — двайсет и втори юни… Началото на войната… Ту ни строяваха, ту ни разпускаха, и така до вечерта. Качихме се в автобусите, когато почна да се мръква. Команда: «Който си носи алкохол, да го изпива». През нощта се качваме на влака, а на сутринта ще бъдем в частта. «Да сте свежи като репички и без излишен багаж.» Ясна работа. Цяла нощ пиянствахме.
	На сутринта стигнахме до нашата част в гората. Отново ни строяват и ни викат по азбучен ред. Получаваме специалното облекло. Дават ни един комплект, втори, трети, е, казвам си, значи работата е сериозна. Дават ни шинел, шапка, дюшек, възглавница — всичко за зимата. А навън е лято и ни обещаха, че ще ни пуснат след двайсет и пет дни. «Как бе, момчета — смееше се капитанът, който ни водеше. — Двайсет и пет дни ли? Заточени сте в Чернобил за половин година.» Недоумение. Агресия. Почнаха да ни уговарят: ако стигнете на двайсет километра от реактора — двойна надница, на десет — тройна, а до самия реактор — умножавайте по шест. Един пресметна, че за шест месеца работа ще се прибере вкъщи със собствен автомобил, друг искаше да избяга, но дисциплината си беше военна. Какво е това радиация? Никой не беше чувал. А аз точно преди това бях ходил на курс по гражданска отбрана, информацията беше отпреди трийсет години: петдесет рентгена е смъртоносна доза. Учиха ни как да падаме така, че ударната вълна да мине над теб, без да те закачи. Облъчване, топлинно нагряване… А че радиоактивното заразяване на местността е най-поразяващият фактор — нито дума. И кадровите офицери, които ни водеха в Чернобил, не му мислеха много, знаеха само, че трябва повече водка, помага против радиацията. Шест дни бяхме в околностите на Минск, шест дни пихме. Събирах етикетите от бутилките. Първо пиехме водка, после гледам, че са донесли някакви странни напитки: нитхинол и разни други препарати за стъкло. Беше ми интересно като на химик. След нитхинола краката ти омекват, а главата ти е трезва, сам се командваш «Стани!». И сам падаш.
	Та така: аз съм инженер-химик, кандидат на науките, бях завеждащ лаборатория на голямо производствено обединение, когато ме мобилизираха. Как ме използваха? Връчиха ми една лопата, практически това ми беше единственият инструмент. Там се роди афоризмът: «Срещу атома — с лопата!». Защитните ни средства бяха респиратори, противогази, но никой не ги ползваше, защото температурата стигаше трийсет градуса, ако ги сложиш, направо умираш. Разписахме се като за допълнителни амуниции и забравихме за тях. Още един щрих. Когато пътувахме… От автобуса се прекачихме на влака, местата във вагоните бяха четиресет и пет, ние бяхме седемдесет. Редувахме се да спим. Сега си спомних… Е, що е то Чернобил? Бойна техника и войници. Полеви мивки. Военна обстановка. Бяхме по десет души в палатка. Кой оставил у дома деца, на кого жена му ражда, кой няма жилище. Никой не мрънкаше. Щом трябва, значи трябва. Родината зове, родината иска. Такъв народ сме…
	Около палатките гигантски планини от празни консервени кутии. Истински Монблани! От пазения някъде във военните складове неприкосновен запас. Съдейки по етикетите, пазили са го двайсет-трийсет години… В случай на война. Буркани от туршия, ечемичена каша… От хамсия… Глутници котки… Като мухи… Селата са изселени, хора няма. Вятърът бутне портичката и се обръщаш, чакаш да видиш човек. Вместо човек влиза котка…
	Махахме заразения горен слой на земята, товарехме го на коли и го извозвахме в гробовете. Мислех, че гробът е някакво сложно инженерно съоръжение, пък то било обикновена яма. Повдигахме земята и я навивахме на големи рула… Като килим… Зелен чим с трева, цветя, корени… С паяци, червеи… Луда работа. Няма как да одереш цялата земя, да махнеш всичко живо от нея. Ако не пиехме тайно всяка нощ, не мисля, че щяхме да издържим. Психиката ни нямаше да устои. Стотици метри одрана земя, безплодна. Домове, хамбари, дървета, пътища, детски градини, кладенци оставаха като голи… Насред пясъка, в пясъка. Сутрин трябва да се обръснеш, а те е страх да се погледнеш в огледалото, да видиш лицето си. Защото всякакви мисли ти минават… Всякакви мисли… Трудно е да си представиш, че там хората ще се върнат отново, че животът ще започне отначало. Но ние сменяхме облицовките, миехме покривите. Че работата е безполезна, разбирахме всички. Хиляди хора. Но всяка сутрин ставахме и пак я подхващахме. Абсурд! Един неграмотен дядо ни срещна: «Синковци, оставете тая глупава работа. Седнете на масата. Хапнете с нас». Вятърът духа. Облаците се носят. Реакторът не е затворен… Махнахме слоя, след седмица се върнахме, да започнем отначало. А нямаше какво повече да се маха. Само пясък е останал… Един-единствен път разбрах смисъла, когато от хеликоптери разпръскваха специален разтвор, за да се получи полимерен слой, който да не позволява на лекоподвижния пласт да се мести. Това го разбрах. Но ние копаехме ли, копаехме…
	Хората бяха евакуирани, но в някои села бяха останали старците. И така… Да влезеш в някоя обикновена къща и да седнеш да обядваш… Самият ритуал… Половин час нормален човешки живот… Макар нищо да не можеше да се яде. Беше забранено. Но така ни се искаше да поседнем на масата… В старата къща…
	След нас оставаха само гробници. Уж после трябваше да ги залеят с бетон, да ги оградят с бодлива тел. Там оставяха самосвали, уазки, крановете, с които работеха, защото металът има свойството да събира радиацията, да я поглъща. Разказват, че после всичко изчезнало. Окрали го. Вярвам, защото у нас всичко е възможно. Един път вдигнаха тревога: дозиметристите провериха и се оказа, че столовата е построена на място, където радиацията е по-висока от местата, на които работехме. А живеехме там вече два месеца. Ето какви хора сме… Забити едни стълбове и отгоре наковани дъски на нивото на гърдите — ето това се наричаше столова. Ядяхме прави. Миехме се от бъчви. Тоалетната ни — дълъг ров в голото поле. В ръцете — лопата. А наблизо реактор…
	След два месеца вече разбирахме някои неща. Започнахме да питаме: «Да не сме осъдени на смърт. Тук сме от два месеца, стига толкова. Време е да ни сменят». Генерал-майор Антошкин цяла лекция ни изнесе, един такъв откровен: «Не ни е изгодно да ви сменяме. Дадохме ви по един комплект дрехи. Втори, трети. Вече имате навици. Да ви сменим е скъпо и трудно». И наблягаше на това, че сме герои. Един път седмично на онзи, който най-добре беше копал земята, му връчваха пред строя похвална грамота. Най-добър гробар на Съветския съюз. Не е ли безумно?
	В празните села… Живееха кокошки и котки. Влизаш в плевника — пълно с яйца. Пържехме ги. Войниците бяха смели момчета. Ще хванат кокошка. После запалим огън. Бутилка самогон. Всеки ден в палатката дружно изпивахме по една трилитрова бутилка самогон. Кой играе на шах, кой дрънка на китара. Човек свиква с всичко. Един се напие — и айде в леглото, друг почва да крещи. Да се бие. Двама се качиха пияни на колата. Катастрофираха. Рязаха ги с ъглошлайф, извадиха ги от смазаните железа. Аз се спасявах с дългите писма, които пишех до вкъщи, и с дневника, който водех. Хвана ме началникът на политотдела, почна да ме дебне: къде го пазя, какво пиша. Накара съседа да ме шпионира. Той се заинтересува: «Какво драскаш?» — Защитих кандидатска дисертация. Сега пиша докторска. — Смее се: «Така и ще кажа на полковника. А ти го крий това нещо». Добри момчета бяха. Казах, нито едно мрънкало. Нито един страхливец. Повярвайте ми, нас никога никой няма да ни победи. Никога! Офицерите не излизаха от палатките. Влачеха се по домашни пантофи. Пиеха. Все ми е тая! Ние копаехме. Нека да получават нови звездички на пагоните. Все ми е тая! Ето какви хора сме…
	Дозиметристите бяха като богове. Всички се бутаха при тях: «Е, синко, как ми е радиацията?». Един предприемчив войник направи следното: взе обикновена пръчка, намота на нея жица. Потропа на една къща и прокара по стената пръчката. Бабата след него: «Синко, какво ми има?» — Военна тайна, бабо. — «Кажи де, синко. Ще ти сипя една чаша самогон.» — Е, давай! — Изпи я. «Всичко ти е наред, бабо.» И продължи нататък…
	В средата на службата най-накрая ни дадоха дозиметри, едни малки кутийки, вътре кристали. Някои се сетиха — сутринта да го занесат на гробната могила и да го оставят, а към края на деня да си го вземат. Колкото по-голяма радиация, толкова по-скоро ще дадат отпуск. Или ще платят повече. Други ги закачиха на каишките на обувките си, за да са по-близо до земята. Театър на абсурда! Абсурд! Тези датчици не бяха заредени, за да почнат да отчитат, трябва първо да ги заредиш с първична доза радиация. Тоест тия финтифлюшки, тия дрънкулки, ни ги бяха дали, за да ни замажат очите. Психотерапия. Всъщност се оказа, че това били силициеви устройства, търкаляли се петдесет години по складовете. Във военната книжка накрая на всеки му вписаха едно и също число: средната доза радиация, умножена по дните пребиваване. Замериха средната доза в палатките, където живеехме.
	Виц или истина, не знам… Звъни един войник на любимата си. Тя се тревожи: «Какво правиш там?». Той решил да се похвали: «Тъкмо излязох от реактора, измих си ръцете». И се чува сигнал «заето». Разговорът бил прекъснат. КГБ слуша…
	Два ча`са почивка. Лежиш си под храста, а вишните вече са узрели, такива големи, сладки, поотриеш ги — и ги лапнеш. Черница… За пръв път видях черница…
	Когато нямахме работа, ни караха да маршируваме. По заразената земя… Абсурд! Вечер гледахме филми. Индийски. За любовта. До три-четири сутринта. Готвачът се успива, а кашата на закуска — сурова. Носеха ни вестници. Там пишеше, че сме герои! Доброволци! Наследниците на Павел Корчагин! Публикуваха снимки. Да ни беше паднал тоя фотограф…
	Недалеч бяха интернационалните части. Татари от Казан. Видях тяхната саморазправа. Подгонват войника пред строя, ако се спре или избяга встрани, започват да го бият. С крака. Пипал из къщите, крадял. Намерили у него чанта с вехтории. Отделно бяха разположени литовците. След месец се разбунтуваха и поискаха да ги върнат у дома.
	Веднъж дойде специална заповед: веднага да се измие къщата в едно празно село. Абсурд! «Защо?» — Утре ще има сватба там. — Измихме покрива, дърветата, изстъргахме земята. Оскубахме картофените стръкове в градината, окосихме тревата на двора. Наоколо пустиня. На сутринта докараха булката и младоженеца. Пристигна автобус с гостите. С музиката… Истински, а не като по филмите булка и младоженец. Те вече живеели на друго място, били се изселили, но ги убедили да дойдат тук, за да се снимат за историята. Пропагандата работеше. Фабрика за мръсотия… Пазеше митовете ни: навсякъде ще оцелеем, даже на мъртвата земя…
	Преди самото заминаване ме извика командирът: «Какво пишеше?» — Писма на младата ми жена — отговорих. — «Внимавай там…» — нареди ми.
	Какво съм запомнил от онези дни ли? Как копаехме. Копаехме… Някъде в дневника ми е записано какво съм разбрал. Първите дни… Разбрах колко е лесно да станеш земя…“
@	Иван Николаевич Жмихов,
@	инженер-химик


>>>	Монолог за символите и тайните на великата страна

	„Спомням си го като война…
	Към края на май, някъде месец след аварията, при нас започнаха да пристигат за проверка продукти от тридесеткилометровата зона. Институтът работеше денонощно. Като военен. В цялата република само при нас имаше професионалисти и специална апаратура. Носеха вътрешности на домашни и диви животни. Проверявахме млякото. След първите проби стана ясно, че при нас идва не месо, а радиоактивни отпадъци. На смени в зоните пасяха стада. Овчарите идваха и си отиваха, доячките идваха само за доенето. Млекозаводите изпълняваха плановете. Проверихме. Не мляко, а радиоактивни отпадъци. Дълго време на лекции използвахме за пример сухото мляко на прах и консервите с кондензирано и концентрирано мляко от Рогачовския млекозавод. А в същото време ги продаваха по магазините… Във всички «хранителни стоки»… Хората четяха на етикетите, че млякото е от Рогачов и не го купуваха, а то залежаваше. После изведнъж се появиха консерви без етикети. Мисля, че причината не беше в недостига на хартия — мамеха хората. Държавата мамеше. Цялата информация стана тайна… Именно тогава, когато кратко живеещите елементи имаха силно излъчване и всичко «светеше». Непрекъснато пишехме докладни записки. Непрекъснато… Но да заявим открито за резултатите… Означаваше да си загубим научната степен, а и партийната книжка… (_Започва да нервничи._) Но не в страха… Не в страха беше причината, макар и в него също… А в това, че бяхме хора на своето време, на своята съветска страна. Вярвахме в нея, цялата работа е във вярата. В нашата вяра… (_От вълнение запалва цигара._) Повярвайте, не беше от страх… Не и от единия страх… Отговарям честно. За да се уважавам, трябва да съм честен сега. Искам го…
	Първото пътуване в зоната: в гората фонът беше пет-шест пъти по-висок, отколкото на полето и на пътя. Навсякъде имаше високи дози. А тракторите работеха… Селяните си прекопаваха градините… В няколко села проверихме щитовидната жлеза на възрастните и децата: облъчването беше сто, двеста, триста пъти над допустимата норма. В нашата група имаше една жена. Радиолог. Изпадна в истерия, когато видя как децата си седяха в пясъка и си играеха. Как си пускаха корабчета във водата. Магазините бяха отворени и както обикновено по нашите села, конфекцията и хранителните стоки вървяха заедно: костюми, палта, а до тях колбаси, маргарин. Стояха си ей така, даже не бяха покрити с найлон. Вземахме колбаси, яйца… Правехме замервания: не продукти, а радиоактивни отпадъци. Една млада жена седеше на пейката пред вкъщи и кърмеше детето си… Проверихме кърмата й — беше радиоактивна. Чернобилската мадона…
	Питахме: «Какво ще стане, какво да правим?». Отговаряха ни: «Правете замервания. Гледайте телевизия». По телевизията Горбачов ни успокояваше: «Взети са всички спешни мерки». Вярвах… Инженер с двайсетгодишен стаж, добре запознат със законите на физиката. Знаех също, че всичко живо от онези места трябва да си тръгне. Поне за известно време. Но ние добросъвестно си правехме замервания и гледахме телевизия. Бяхме свикнали да вярваме.
	Аз съм от следвоенното поколение, което бе израснало с тази вяра. Откъде беше вярата? Победихме в една толкова страшна война. Тогава целият свят ни се кланяше. Така беше! На скали в Кордилерите е изсечено името на Сталин. Какво е това? Символ! Символ на великата страна!
	Ето го отговора на вашия въпрос защо сме знаели и сме мълчали. Защо не сме излезли на площада, не сме викали? Докладвахме… Казах, че пишехме докладни записки. А мълчахме и безусловно се подчинявахме на нарежданията, защото това е партийната дисциплина, аз съм комунист. Не помня някой от нашите сътрудници да се беше изплашил за себе си и да се беше отказал от командировка в зоната. Не заради страха да му вземат партийната книжка, а заради вярата. Преди всичко беше вярата, че живеем красиво и справедливо и човекът у нас е над всичко, мярка за всички неща. Пречупването на тази вяра впоследствие за много хора завърши с инфаркт или самоубийство. С куршум в сърцето, като при академик Легасов… Защото, когато губиш вярата, когато останеш без вяра, вече не си участник, а съучастник, нямаш оправдание. Така го разбирам.
	Сякаш е някакъв знак… Във всяка атомна централа в бившия Съюз в сейфа лежи план за ликвидация на авария. Типов план. Секретен. Без такъв план централата не би могла да бъде пусната в експлоатация. Много години преди аварията го бяха разработили именно въз основа на чернобилската централа: какво да се прави и как. Кой за какво отговаря. Кое къде се намира. До най-малките подробности… И изведнъж там, в тази централа, става катастрофа… Това съвпадение ли е? Мистика ли е? Ако бях вярващ… когато искаш да намериш смисъл, ставаш религиозен човек. Аз съм инженер. Човек от друга вяра. Имам си други символи…
	Какво да правя сега с моята вяра? Какво…“
@	Марат Филипович Коханов,
@	бивш инженер от Института по ядрена енергетика към Академията на науките на Беларус


>>>	Монолог за страшното в живота, което става тихо и естествено

	„От самото начало…
	Нещо било станало. Даже не чух къде, някъде далеч от нашия Могильов… Брат ми си дойде от училище: на всички деца раздавали някакви хапчета. Явно нещо наистина се бе случило. Ох-ох-ох! И това беше. На Първи май си изкарахме чудесно, разбира се, сред природата. Върнахме се у дома късно вечерта, в стаята ми прозорецът се бе отворил от вятъра… Спомних си го по-късно…
	Работех в инспекцията по опазване на околната среда. Там чакахме някакви указания, но те не идваха. Чакахме… В инспекцията почти нямаше професионалисти, особено сред ръководството: полковници от запаса, бивши партийни работници, пенсионери или просто неудобни хора. Който се е издънил някъде, пращаха го при нас. Седи и се рови в бумагите. Вдигнаха голям шум и почнаха да говорят, след като в Москва направи изявление и удари всички камбани нашият беларуски писател Алес Адамович*. Как само го мразеха! Направо иреално. Тук живеят техните деца, техните внуци, но не те, а писателят викаше на света: «Спасете ни!». Струваше ми се, че трябва да сработи инстинктът за самосъхранение. На партийните събрания, в пушалните всички говореха за писателчетата. Какво си навират носовете? Разпасали са се! Има си инструкция! Йерархия! Какво разбира той? Да не би да е физик! Има си ЦК, има си генерален секретар! Тогава може би за пръв път разбрах какво значи трийсет и седма година. Какво е било…
	[* Алес Адамович (1927–1994) — беларуски писател, сценарист, литературовед. По време на Отечествената война участва в партизански отряд. Става особено популярен във и извън границите на СССР с произведенията си «Партизани» (1960, 1963), «Хатинска повест» (1971) и «Аз от огненото село» (1977). Оказва особено голямо влияние върху личността и творчеството на Алексиевич. — Бел.прев.]
	В същото време представата ми за атомната централа беше напълно идеалистична. В училище, в университета ни учеха, че това са приказни «фабрики за енергия от нищото», където хора в бели престилки седят и натискат копчета. Чернобил се взриви на фона на неподготвеното съзнание, на сляпата вяра в техниката. И за капак — пълна липса на информация. Планини от бумаги с гриф «строго секретно»: «да се засекретят сведенията за аварията», «да се засекретят сведенията за резултатите от лечението», «да се засекретят сведенията за степента на радиоактивното поражение върху персонала, участвал в ликвидацията»… Носеха се слухове, че някой прочел във вестника, че някой някъде чул, че на някого му казали… От библиотеките изчезна всяка смехотворна (както впоследствие се оказа) листовчица, издадена по гражданска отбрана. Някой слушал някакви западни станции, тогава само те предаваха какви хапчета да се пият, как да се вземат правилно. Но реакцията най-често беше следната: враговете злорадстват, а при нас всичко си е наред. На Девети май ветераните ще отидат на парада… Ще свири духова музика. По-късно стана ясно, че даже онези, които са гасили реактора, също са живели сред слухове. Май е опасно да се взема графитът с ръце… Май…
	Отнякъде в града се появи една луда. Ходеше по пазара и говореше: «Видях я тази радиация. Тя е много синя, преливаща…». Хората спряха да купуват на пазара мляко, извара. Седи бабата с млякото, никой не го купува. «Не се страхувайте — убеждава, — кравата не я изкарвам на полето, сама й нося тревата.» Излизаш извън града, някакви чучела стърчат на пътя: пасе крава, обвита с найлон, до нея бабата, също цялата в найлон. Да плачеш ли, да се смееш ли. И нас почнаха да ни изпращат на проверки. Мен ме изпратиха в горското стопанство. На лесничеите не им бяха намалили доставките на дървесина, какъвто план им бяха спуснали, такъв го бяха оставили. Включихме устройството в склада, дявол знае какво показваше. Около дъските беше нормално, а до готовите метли излизаше от нормата. «Откъде са метлите?» — От Краснополие (впоследствие се оказа, че това е най-заразеният район в нашата Могильовска област). Остана последната партида. Всичко замина. — Как да ги търсиш по градовете?
	Какво се страхувах да не забравя? Беше нещо важно… А! Спомних си. Чернобил… И изведнъж ново, необичайно чувство, че всеки от нас си има свой собствен живот, допреди това той не ни беше необходим. А хората почнаха да се замислят какво ядат, с какво хранят децата си? Кое е опасно за здравето и кое не? Да се местим ли в друг град, или не? Всеки трябваше да вземе решение. А как бяхме свикнали да живеем? С цялото село, с цялата община. Със завода, с колхоза. Бяхме съветски хора. Аз например бях съветски човек. Напълно! Докато учех в университета, всяко лято ходех с комсомолския отряд на бригада. Имаше такова младежко движение — студентски комунистически отряди. Работехме, а парите ги изпращаха на някоя латиноамериканска комунистическа партия. Специално нашият отряд работеше за Уругвай…
	Ние се променихме. Всичко се промени. Много големи усилия са нужни, за да разбереш. Да се откъснеш от обичайното… Аз съм биолог. Моята дипломна работа беше за поведението на осите. Два месеца бях на един необитаем остров. Имах си свое гнездо оси. Приеха ме в семейството си, след като една седмица се наблюдавахме. На повече от три метра не допускаха никого, а след седмица мен ме допускаха на десет сантиметра. Давах им сладко с кибритена клечка направо в гнездото. «Не разрушавай мравуняка, това е хубава форма на чужд живот» — обичаше да казва нашият преподавател. Гнездото на осите е свързано с цялата гора и аз постепенно също станах част от ландшафта. Мишленце подтичва и сяда на върха на гуменките ми, то е диво, горско, но вече ме възприема като част от пейзажа — вчера бях там, днес съм, утре ще бъда…
	След Чернобил… На изложба на детски рисунки: по черното пролетно поле ходи един щъркел… И надпис: «А на щъркела никой не му беше казал». Такива чувства изпитвах тогава. И имаше работа. Ежедневна работа… Ходехме по областите, събирахме проби вода, проби почва и ги носехме в Минск. Нашите момичета мърмореха: «Все едно носим горещи пирожки». Нямахме нито защита, нито специални дрехи. Седиш на предната седалка, а отзад образците «светят». Съставяхме актове за заравяне на радиоактивна почва. Погребвахме земята в земята… Ново човешко занимание… Никой не можеше да го разбере… По инструкция закопаването трябваше да става след геоложко проучване, дълбочината на залежите от подпочвени води да е на повече от пет-шест метра, а дълбочината на закопаването да не е много голяма, стените и дъното на изкопа да се застилат с полиетилен. Но така беше в инструкциите, а в живота, естествено, малко по-иначе. Както винаги. Никакви геологически проучвания. Сочат с пръст: «Копай тук». Багеристът копаеше. «До каква дълбочина стигнахте?» — Откъде да знам! Появи се вода и спрях. — Закопаваха отпадъците направо в подпочвените води…
	Казват, народът е невинен, правителството виновно… После ще ви кажа какво мисля по този въпрос… За нашия народ и за себе си…
	Най-голямата ми командировка беше в Краснополски район, вече казах, че беше най-заразеният. За да се предотврати преминаването на радионуклиди от полетата в реките, трябва пак да се действа съгласно инструкцията: да се изорат двойни бразди, после да се остави разстояние, пак двойна бразда и нататък на същите интервали. Задачата ми беше да обиколя всички малки рекички. Да ги проверя. До районния център стигнах с автобус, а после, разбира се, си трябваше кола. Отивам при председателя на районния изпълком. Председателят седи в кабинета, хванал се с две ръце за главата: плана никой не го беше отменил, разпределението за засяване на културите никой не беше променил, както си бяха сели грах, така и продължаваха, макар да знаеха, че грахът, както всички бобови, събира най-много радиация. А там на места има по четиресет кюри и повече. На него не му е до мен. От детските градини са се разбягали готвачите и медицинските сестри. Децата са гладни. За всяка операция хората трябва да бъдат извозвани с кола на «Бърза помощ» в съседния район, на шейсет километра, а пътят е на решето. Всички хирурзи заминали. Каква кола?! Какви двойни бразди? Не му е до мен. Тогава отидох при военните. Млади момчета, бяха работили там по половин година. Сега са безнадеждно болни. Дадоха ми на разположение един БТР с екипаж, даже не беше БТР, а БРПМ — разузнавателна машина с картечница. Много съжалявах, че не се снимах на нея. На бронята. Пак романтика. Знаменосецът, който командваше машината, през цялото време държеше връзка с централата: «Сокол! Сокол! Продължавахме да работим». Пътувахме… Пътищата са наши, горите са наши, а ние сме с военна кола. До оградите стояха жени. Стояха и плачеха. За последен път бяха виждали подобна техника по време на Отечествената война. Беше ги страх, че е започнала война.
	Според инструкцията кабината на тракторите за изораването на тези бразди трябва да е защитена, да е херметизирана. Видях такъв трактор, кабината наистина беше херметична. Тракторът стоеше, а трактористът лежеше на тревата и си почиваше. «Полудяхте ли? Не са ли ви предупредили?» «Че аз съм си сложил ватенката под главата» — отговаря ми. Хората не разбираха. Все ги плашеха, готвеха ги за ядрена война. А не за Чернобил…
	Местата там са много красиви. Гората не беше изкуствено залесена, а истинска. Прастара. Криволичещи рекички, водата им е с цвят на чай, толкова прозрачна. Тревата е зелена. Хората са толкова привързани към гората… А аз знаех, че всичко е отровно — гъбите, горските плодове. Из ореховата гора тичат катерички…
	Срещна ни една баба:
	— Деца, а може ли да пия мляко от моята кравичка?
	Свеждаме очи, имаме нареждане да събираме данни, но да не общуваме отблизо с населението. Първи се изказа знаменосецът:
	— Бабо, а на колко си години?
	— Вече над осемдесет, а може и повече. Документите ми изгоряха през войната.
	— Е, тогава си пий.
	Най` жал ми беше за селските хора, те пострадаха невинно, като деца. Защото Чернобил не е измислен от селянина, селянинът си има свои отношения с природата — доверчиви, а не завоевателски, така си е отпреди сто, отпреди хиляда години… Такава си е била Божията промисъл… И те не разбираха какво се случва, искаха да вярват на учените, на всеки грамотен човек като на свещеник. А ги уверяваха: «Всичко е наред. Няма нищо страшно. Само си мийте ръцете преди ядене». Разбрах, не веднага, а след няколко години, че всички сме участвали… В престъпление… (_Мълчи._)
	Не можете да си представите как всички помощи и храни, изпратени за жителите на зоната, се изнасяха от нея с коли в огромни количества: кафе, консерви с варено месо, шунка, портокали. С щайги, с фургони. Тогава никъде нямаше такива продукти. Облагодетелстваха се местните продавачи, всеки контрольор, цялото дребно и средно чиновничество. Човекът се оказа по-лош, отколкото си мислех. Аз самата… Също се оказах по-лоша… Вече го знам… (_Замисля се._) Аз, разбира се, си признавам… За мен това е важно… Още един пример… В един колхоз има, да речем, пет села. Три са «чисти», две са «мръсни», от едното до другото са два-три километра. На две от тях дават помощи за погребение, на другите три — не. В «чистото» село строят животновъден комплекс. Ето, ще има чиста храна. А откъде да я вземеш? Вятърът носи прахта от едното поле в другото. Земята е една. За да се построи комплексът, трябват документи. Комисията ги подписва, аз съм в тази комисия, макар всеки да знае, че не трябва да се подписва. Това е престъпление! В крайна сметка намерих си оправдание, че проблемът за чистата храна не е работа на инспектора по опазване на околната среда. Аз съм малък човек. Какво зависи от мен?
	Всеки си намираше някакво оправдание. Обяснение. Проведох такъв опит със себе си… И разбрах, че страшното в живота става тихо и естествено…“
@	Зоя Даниловна Брук,
@	инспектор по опазване на околната среда


>>>	Монолог за руския човек, който винаги иска да вярва в нещо

	„Нима не сте забелязали, че помежду си даже не говорим за това? След десетки години, след столетия това ще бъдат митологични години. Ще населят тези места с приказки и митове… С легенди…
	Страхувам се от дъжда — ето това е Чернобил. Страхувам се от снега. От горите. От облаците ме е страх. От вятъра… Да! Откъде духа? Какво носи? Това не е абстракция, не е умозаключение, а лично чувство. Чернобил… Той е в моя дом… В най-скъпото за мен същество, в моя син, който се роди през пролетта на осемдесет и шеста… Той е болен. Животните, даже хлебарките, знаят колко и кога да раждат. Хората не могат така, творецът не им е дал дарбата да предчувстват. Неотдавна във вестниците публикуваха, че през деветдесет и трета година само у нас, в Беларус, жените са направили двеста хиляди аборта. Основната причина е Чернобил. Вече живеем с този страх… Природата се е свила на кълбо и чака. Очаква. «Горко ми! Къде е времето?» — би възкликнал Заратустра.
	Много мислих. Търсих смисъла… Отговора… Чернобил е катастрофа на руската менталност. Не сте ли се замисляли за това? Разбира се, аз съм съгласен, когато пишат, че не реакторът се е взривил, а цялата предишна ценностна система. Но нещо не ми достига в това обяснение…
	Бих говорил за това, което първи Чаадаев е казал за нашата враждебност към прогреса. За нашата антитехнологичност, за нашата антиинструментност. Погледнете в Европа. Още от епохата на Ренесанса тя живее под знака на инструментното отношение към света. На разумното, на рационалното. Това е уважение към човека-майстор, към инструмента в ръцете му. Лесков има един забележителен разказ, който се казва «Железен характер». За какво става дума? «Каквото стане, такова» — това е руският характер. Лайтмотивът на руската тема. Германският характер разчита на инструмента, на машината. При нас… При нас? От едната страна е опитът да се преодолее, да се обуздае хаосът, от другата е нашата родна стихийност. Отидете където искате, например в Кижи, и вижте какво ще чуете, за какво с гордост ще разкаже всеки екскурзовод. Че онзи храм е построен с брадва, и то без нито един гвоздей! Вместо да направим хубав път, се занимаваме с глупости. Колелетата на каруците потъват в калта, но пък жар-птицата ни е в ръцете. Второ… Мисля… Да! Това е цената за бързата индустриализация след революцията. След Октомври… За скока. Пак на Запад — колко време са прели, развивали са манифактурата… Машината и човекът са се движели, променяли са се заедно. Формирало се е технологичното съзнание, мислене. А при нас? Какво има нашият селянин в двора си освен двете си ръце? Досега! Брадва, коса, нож и това е. На това се крепи целият му свят. А, и лопата. Как руският човек говори с машината? Само с псувни. Или с чук и майна. Той не обича машината, мрази я, презира я, всъщност не разбира докрай какво има в ръцете му, каква сила е това. Някъде бях чел, че работният персонал в атомните централи често наричал реактора «тиган», «самовар», «котлон». Тенджерка. Имаме си и такъв тип гордост: ще си изпържим яйца на слънцето! Сред онези, които са работели в Чернобилската централа, има много селски хора. През деня са на реактора, вечер отиват по градинките си или при родителите си, които още сеят картофите с лопата, още разхвърлят тора с вили… Събират реколтата също на ръка… Съзнанието им съществува в този разлом, в тези две времена — каменното и атомното. В две епохи. Човекът винаги се е мятал като махало. Представете си една железопътна линия, прокарана от блестящи пътни инженери, влакът се движи, но на мястото на машинистите стоят довчерашни файтонджии. Каруцари. Съдбата на Русия е да пътешества в две култури. Между атома и лопатата. А технологичната дисциплина? За нашия народ тя е част от насилието… Окови, вериги. Народът е стихиен, свободен. Винаги е мечтал не за свобода, а за свободия. За нас дисциплината е репресивен инструмент. Има нещо особено в невежеството ни, нещо близко до източното невежество…
	Аз съм историк… Преди много време се занимавах с лингвистика, с философия на езика. Не само ние мислим чрез езика, но и езикът мисли чрез нас. На осемнайсет години, а може би и малко по-рано, когато започнах да чета самиздат и открих за себе си Шаламов, Солженицин, изведнъж разбрах, че цялото ми детство, детството на моята улица, а аз растях в интелигентно семейство (прадядо ми е свещеник, баща ми е професор в Петербургския университет) е пронизано с лагерно съзнание. И целият речник от моето детство е от езика на затворниците. За нас, подрастващите, това беше напълно естествено: да наричаш баща си «дъртия», майка си — «дъртата». «За хитрия задник си има х… с винт» — това го научих на девет години. Да! Нито една цивилна дума. Даже игрите ни, поговорките ни, загадките ни бяха затворнически. Защото затворниците не са отделен свят, който съществува някъде далеч по затворите. Както е писала Ахматова: «Половината страна влизаше, половината страна лежеше». Мисля, че именно това наше лагерно съзнание трябваше неминуемо да се сблъска с културата. С цивилизацията, с ускорителя на елементарни частици…
	Разбира се… Това е факт… Бяхме възпитани в особено съветско езичество: че човекът е властелин, венец на творението. И негово право е да върши със света всичко, което си поиска. Формулата на Мичурин беше: «Не можем да чакаме милост от природата, нашата задача е да си я вземем от нея». Опит да присадиш на народа онези качества, онези свойства, които той няма. Мечтата за световна революция е мечтата на човека да прекрои и целия заобикалящ го свят. Да прекрои всичко. Да! Имаше един прочут болшевишки лозунг: «С желязна ръка да подкараме човечество към щастието!». Психологията на насилника. Пещерен материализъм. Предизвикателството на историята и предизвикателството на природата. И това няма край… Щом се разруши една утопия, на нейно място идва друга. Сега всички заговориха за Бога. За Бога и за пазара едновременно. Защо не го търсеха в ГУЛАГ, в килиите на трийсет и седма, на партийните събрания през четиресет и осма, когато громяха космополитизма, при Хрушчов, когато рушаха храмовете? Съвременният подтекст на руското боготърсене е лукав и лъжлив. Бомбардират мирни домове в Чечня, унищожават малкия и горд народ… А в църквите стоят със запалени свещички… Ние можем само с меча… Автомат. «Калашников» при нас заменя думите. Изгорелите руски танкисти ги събират в Грозни с лопати и вили… Това, което е останало от тях… А тук президентът и неговите генерали се молят. И цялата страна ги гледа по телевизора…
	Какво ни трябва? Да отговорим на въпроса: способна ли е руската нация на такова глобално преразглеждане на цялата си история, както се оказаха способни на това след Втората световна война японците? Германците… Имаме ли достатъчно интелектуално мъжество? За това се мълчи. Говори се за пазар, за ваучери, за чекове… За пореден път оцеляваме, цялата ни енергия отива там. А душата е захвърлена… Човекът пак е сам… Тогава за какво е всичко това? Вашата книга? Моите безсънни нощи? Ако животът е наш, как тогава да драснем клечката кибрит? Тук може да има няколко отговора. Примитивният фатализъм. И може да има велики отговори. Руският човек винаги е искал да вярва в нещо: в железопътната линия, в жабата (тургеневският Базаров), във византизма, в атома… А сега вече и в пазара…
	Булгаков казва в «Молиер»: «През целия си живот грешеше. Беше актриса». Осъзнаването за греховността на изкуството. За безнравствеността на неговата природа. За надникването в чуждия живот. Но то, като серум на заразата, може да стане ваксина срещу чуждия опит. Чернобил е тема на Достоевски. Опит за оправдаване на човека. А може всичко да е много просто: да влезеш в света на пръсти и да спреш на прага?!
	Да се удивиш на този божествен свят… И да живееш така…“
@	Александър Ревалски,
@	историк


>>>	Монолог за това, че малкият живот е беззащитен във велико време

	„Не ме питайте… Няма… Няма да говоря за това… (_Мълчи решително._)
	Не, мога да си поговоря с вас, за да разбера… Ако ми помогнете… Само не ме съжалявайте, не ме утешавайте. Моля ви! Недейте! Не… Няма смисъл да страдам така, да премислям толкова. Не е възможно! Не е възможно! (_Започва да крещи._) Пак сме в резерват, пак живеем в лагер… В чернобилски лагер… Викат по митингите, носят лозунги. Пишат по вестниците… Чернобил съсипа империята, излекува ни от комунизма… От подвизите, които приличаха на самоубийство, от страшните идеи… Вече разбирам… Подвигът е дума, която е измислена от държавата. За такива като мен. Но аз вече нямам нищо, нищо не ми остана, израснах сред такива думи и такива хора. Всичко изчезна, онзи живот изчезна. За какво да се хвана? Как да се спася? Няма смисъл да страдам така. (_Мълчи._) Знам едно, че никога вече няма да бъда щастлива…
	Той се върна оттам… Няколко години живя в бълнуване… Разказваше ли, разказваше. Аз запомнях…
	Насред селото — червена локва. Гъските и патките я заобикалят.
	Войничетата разсъблечени и без обувки. Лежат на тревата. Пекат се. «Ставайте, дяволи, ще умрете!» Те се смеели.
	Много хора напускали селата си със собствените си коли. Колите били заразени. Давали им нареждане: «Разтовари всичко!», а колата я бутали в специална яма. Хората стояли и плачели. А нощем тайно я разкопавали…
	«Нина, добре че имаме две деца…»
	Докторите ми казаха, че сърцето му е увеличено два пъти, че бъбреците му са увеличени един път и половина, черният му дроб е увеличен един път и половина.
	Веднъж през нощта ме попита: «Не се ли страхуваш от мен?». Почна да се страхува от близост.
	Не съм го разпитвала. Разбирах го, слушах го с душата си… Исках да ви попитам… Исках да ви кажа, че… Често ми се струва… Друг път ми е толкова тежко, че не искам да знам. Мразя да си спомням! Мразя! (_Отново започва да крещи._) Някога… Някога завиждах на героите. На тези, които бяха участвали във велики събития, в преломи. Били са на превала. Така говорехме тогава, така пеехме. Имаше красиви песни. (_Пее._) «Орленце, орленце…» Сега и думите забравих… Полети над слънцето… Така ли беше? Какви песни! Колко красиви думи имаше в нашите песни. Мечтаех! Съжалявах, че не съм се родила през седемнайсета или през четиресет и първа… А мисля, че сега е друго — не искам да живея с историята, в историческо време. Тогава моят малък живот веднага става беззащитен. Великите събития го разкъсват, без да забележиш. Няма как да ги спреш. (_Замисля се._) След нас ще остане само историята… Ще остане Чернобил… А къде е моят живот? Моята любов?
	Разказваше ли, разказваше. Аз запомнях…
	Гълъби, врабчета… Щъркели… Щъркелът бягал по полето, искал да полети, но не можел. А врабчето скача по земята, но не може да се вдигне, по-високо от оградата не се вдига.
	Хората си заминали, а в домовете им останали да живеят снимките им…
	Вървели из едно изоставено село и видели картина като в приказките: седят пред къщата старец и старица, а около тях тичали таралежчета. И били много, като пиленца. Без хора в селото е тихо като в гората, таралежите не се страхували, идвали и искали мляко. Разказали им, че и лисици прибягвали, и лосове. Някое от момчетата не издържало: «Аз съм ловец!» — Я стига! Я стига! — почнали да махат с ръце старците. — «Не пипай животните! Ние се сродихме с тях. Сега сме едно семейство.»
	Знаеше, че ще умре… Умираше… И даде дума да живее само с приятелството и любовта. Работех на две места, неговата пенсия не ни стигаше, но той ме помоли: «Дай да продадем колата, тя не е нова, но пък все нещо ще вземем за нея. Остани си вкъщи. Искам просто да те гледам». Викаше приятели. Идваха и оставаха задълго родителите му. Беше разбрал нещо… Там беше разбрал нещо за живота, което преди не разбираше… Думите му вече бяха други…
	«Нина, добре че имаме две деца. Момче и момиче…»
	Питам го:
	— Мислеше ли си за нас с децата? За какво си мислеше там?
	— Видях едно момченце, беше се родило два месеца след взрива. Кръстили го Антон. А всички му викаха Атомчо.
	— Мислеше ли…
	— Там ти е жал за всичко. Даже за мушицата и за врабчето ти е жал. Нека си живеят. Нека мухите летят, осите да жилят, хлебарките да пълзят…
	— Ти…
	— Децата рисуваха Чернобил… Дърветата на картините растяха с корените нагоре. Водата в реките беше червена или жълта. Рисуваха и сами плачеха.
	А един негов приятел… Един негов приятел ми разказа, че там било безумно интересно, весело. Рецитирали стихове, пеели с китари. Там били отишли най-добрите инженери, учени. Московският и ленинградският елит. Размишлявали… Пугачова пяла пред тях… На полето… «Ако не заспите, момчета, ще ви пея до сутринта.» Наричала ги герои… неговият приятел… Той почина пръв… Танцуваше на сватбата на дъщеря си, разсмиваше всички с вицове. Взе чашата, за да вдигне тост, и падна… Нашите мъже… Те умират като на война, но в мирно време. Не искам! Не искам да си спомням… (_Затваря си очите и се поклаща тихо._) Не искам да говоря… Той почина, беше толкова страшно, като тъмна гора…
	«Нина, добре че имаме две деца. Момиче и момче. Те ще останат…»
	(_Продължава._)
	Какво искам да разбера ли? Самата аз не знам… (_Усмихва се незабележимо._) Негов приятел ми направи предложение… Още когато учехме, в студентските години ме ухажваше, после се ожени за моята приятелка, но скоро се разведе. Нещо не се получи между тях. Дойде с букет цветя: «Ще живееш като кралица». Има магазин, хубав апартамент в града, вила… Отказах му. Той се обиди: «Минаха пет години… Няма ли да го забравиш тоя твой герой?! Ха-ха… Живееш с паметник…». (_Започва да крещи._) Изгоних го! Изгоних го! «Глупачка! Живей си с учителската си заплата, със стоте си долара.» Живея… (_Успокоява се._) Чернобил напълни живота ми и душата ми се разшири… Тя страда… Заветното ключе… След болката започваш да говориш, да говориш добре. Така говорех аз… Само когато обичах, говорех на този език. И сега… Ако не вярвах, че той е на небето, как щях да го преживея?
	Той разказваше… Аз запомнях… (_Говори, сякаш е забравила._)
	Кълба от прах… Трактори в полето. Жени с вили. Дозиметърът щрака…
	Няма хора и времето се движи по друг начин… Денят е дълъг, както в детството…
	Не трябваше да горим листата… Листата пазеха…
	Няма смисъл да страдам така. (_Плаче._) Без познатите красиви думи. Даже без медала, който му дадоха. Стои вкъщи в шкафа… Остави ни го…
	Знам едно, че никога вече няма да бъда щастлива.“
@	Нина Прохоровна Литвина,
@	жена на ликвидатор


>>>	Монолог за физиката, в която всички някога бяхме влюбени

	„Аз съм човекът, който ви трябва… Не сте се объркали…
	От млад имах навика да записвам всичко. Например когато умря Сталин, записвах какво се случва по улиците, за какво съобщават вестниците. И Чернобил го записвах от първия ден, знаех, че ще мине време и много неща ще бъдат забравени, ще изчезнат безвъзвратно. Така се и случи. Моите приятели, те бяха в центъра на събитията, ядрени физици, забравиха какво чувстваха тогава, за какво си говорехме. А аз всичко съм записал…
	В онзи ден… Аз, завеждащият лабораторията на Института по ядрена енергетика към Академията на науките на Беларус, дойдох на работа, нашият институт е извън града, в гората. Чудесно време! Пролет. Отворих прозореца. Въздухът беше чист, свеж. Учудих се защо днес не долетяха синигерите, които зимата хранех, като им провесвах на прозореца парче колбас. Къде бяха отишли?
	В същото време в нашия институтски реактор настъпи паника: дозиметричните прибори показваха ръст на активността, във въздушно-пречиствателните филтри тя се беше вдигнала двеста пъти. Мощността на дозата до контролния пункт беше около три милирентгена в час. Това е много сериозно. Такава мощност се допуска като пределна в радиационно опасни помещения при работа не повече от шест часа. Първото предположение беше, че в активната зона се е разхерметизирала гумичката на някой от топлоотделящите елементи. Проверихме — беше в нормата. А може да са превозвали контейнер от радиохимическата лаборатория и така да са я ударили по пътя, че да са повредили вътрешната обвивка, да са замърсили територията? Пробвай сега да измиеш петното от асфалта! Какво се беше случило? А по вътрешната уредба съобщиха: не се препоръчва на сътрудниците да излизат от сградата. Между корпусите всичко опустя. Нито един човек. Страшно. Необикновено.
	Дозиметристите провериха кабинета ми: «светеше» масата, «светеха» дрехите, стените… Станах, даже нямах желание да седя на стола. Измих си главата на мивката. Погледнах дозиметъра — имаше ефект. Нима в нашия институт беше станал инцидент! Изтичане? Как сега ще се дезактивират автобусите, с които ни извозваха по домовете? Сътрудниците? Ще трябва да си строша главата… Гордеех се много с нашия реактор, бях го изучил до милиметър…
	Звъннахме в Игналинската централа, тя е до нас. Техните прибори също пищят. И там паника. Звъннахме в Чернобил… В централата не отговаряше нито един телефон… Към обед стана ясно. Над целия Минск има радиоактивен облак. Определихме, че активността е йодна. Авария на някой реактор…
	Първата ми реакция беше да звънна на жена си вкъщи, да я предупредя. Но всички наши телефони в института се подслушваха. О, този вечен, десетки години набиван страх! Но те там нищо не знаят… Дъщеря ми след занятията в консерваторията се разхождаше с приятелките си из града. Ядяха сладолед. Да звънна ли?! Но може да имам неприятности. Няма да ме допуснат до секретни акции… Не издържах и вдигнах слушалката:
	— Чуй ме внимателно.
	— Какво има? — високо ме прекъсна жена ми.
	— По-тихо. Затвори фортичките на прозорците, сложи всички продукти в найлонови пликове. Сложи си гумени ръкавици и мини с мокър парцал всичко, което може. Пъхни парцала в плик и го сложи далеч. Изпери отново прането, което съхне на балкона. Не купувай хляб. И в никакъв случай не яж пирожки на улицата…
	— Какво е станало там при вас?
	— По-тихо. Разреди две капки йод в чаша вода. Измий си главата…
	— Какво… — но не дадох на жена ми да се доизкаже и затворих телефона. Трябваше да разбере, самата тя работи в нашия институт. А ако агентът слушаше, сигурно беше записвал на лист хартия спасителните препоръки за себе си и семейството си.
	В петнадесет часа` и тридесет минути стана ясно, че има авария в чернобилския реактор…
	Вечерта се върнахме в Минск със служебния автобус. В тридесетте минути, през които пътувахме, мълчахме или говорехме за странични неща. Беше ни страх да се заговорим помежду си за случилото се. Всички бяхме с партийна книжка в джоба…
	Пред вратата на апартамента лежеше мокър парцал. Значи жена ми е разбрала всичко. Влизам, на входа си махам костюма, ризата, събличам се по гащи. Изведнъж ме обхваща ярост… По дяволите тая секретност! Взех градския телефонен указател… Тефтерчетата с телефони на дъщеря ми, на жена ми… Почнах да звъня на всички подред, че съм аз, сътрудникът на Института по ядрена енергетика, че над Минск има радиоактивен облак… След това изброявам какво да се предприема по-нататък: да се измие главата с домашен сапун, да се затворят фортичките… Да се минава на всеки три-четири часа пода с мокър парцал. Прането от балкона да се изпере пак… Да се пие йод. Как да се приема правилно… Реакцията на хората: «Благодаря». Нито питаха, нито се изплашиха. Мисля, че не ми вярваха или не можеха да схванат мащабите на събитието. Никой не се уплаши. Удивителна реакция! Потресаваща!
	Вечерта ми звънна мой приятел. Ядрен физик, доктор на науките… Колко беше безопасно! С каква вяра живеехме! Едва сега го разбирам… Обажда се и между другото ми казва, че за майските празници щял да ходи при родителите на жена си в Гомелска област. Чернобил е на една ръка разстояние. Щял да ходи с малките си деца. «Страхотно решение! — развиках се. — Ти си полудял!» Толкова за професионализма. И за нашата вяра. Крещях. Той сигурно не помни, че съм спасил децата му… (_Въздиша._)
	Ние… Говоря за всички нас… Не сме забравили Чернобил, не сме го разбрали. Какво разбират диваците от мълнията?
	В есеистичната книга на Алес Адамович… Има негов разговор с Андрей Сахаров за атомната бомба… «А знаете ли как хубаво мирише озонът след ядрен взрив?» — възкликнал академикът, бащата на водородната бомба. Има романтика в тези думи. Моето… Моето поколение… Извинете, виждам по лицето ви реакцията… Това ви се струва възторг пред вселенския кошмар, а не пред човешкия гений… Но днес ядрената енергетика е унижена, опозорена. Моето поколение… През четиресет и пета, когато взривиха атомната бомба, аз бях на седемнайсет години. Обичах фантастиката, мечтаех да полетя на други планети, вярвах, че атомната енергия ще ни издигне в космоса. Влязох в Московския институт по енергетика и там разбрах, че има свръхсекретен факултет — физико-енергетичен. Това беше през петдесетте-шейсетте години… Ядрените физици… Елитът… Всички бяха във възторг от бъдещето. Хуманитарните науки бяха изтласкани. Нашият преподавател казваше, че в монета от три копейки има толкова енергия, че може да задвижи електроцентрала. Това завладяваше духа ни! Почнах да чета американеца Смит, той пишеше как е била изобретена атомната бомба, как са правели тествания, подробности за взрива. У нас всичко беше тайна. Четях… Въобразявах си… Излезе филмът за съветските ядрени физици «Девет дни от една година». Беше много популярен. Високите заплати и секретността допълваха романтиката.
	Култ към физиката! Времето на физиката! Даже когато стана това в Чернобил… Колко бавно се разделяхме с този култ… Извикахме учени… Долетяха до реактора със специален полет, но много от тях даже не си бяха взели бръснарските принадлежности, мислеха си, че ще бъдат за няколко ча`са. Само за няколко ча`са. Въпреки че им бяха съобщили, че в атомната централа има взрив. Но те вярваха в тяхната физика, бяха от поколението на онази вяра. Времето на физиката свърши в Чернобил…
	Вече се гледа по друг начин на света… Неотдавна прочетох една мисъл на моя любим философ Константин Леонтиев, че резултатите от физико-математическия разврат ще накарат някога космическия разум да се намеси в нашите земни дела. А ние, възпитаните в сталинските времена, не можехме да допуснем в мислите си съществуването на някакви свръхестествени сили. На паралелни светове… Прочетох Библията след това… И се ожених за една и съща жена два пъти. Тръгнах си и се върнах. Пак се срещнахме… Кой ще ми обясни това чудо? Животът е чудно нещо! Загадъчно! Сега вярвам. В какво вярвам ли? Че триизмерният свят вече е тесен за съвременния човек… Защо днес има такъв интерес към другата реалност? Към новите знания… Човекът се откъсва от земята… Той си служи с други времеви категории, не с едната земя, а с различни светове. Апокалипсисът… Ядрената зима… В западното изкуство вече са го описали. Нарисували са го. Заснели са го. Те са се готвели за бъдещето… Взривът на голямо количество ядрено оръжие води до гигантски пожар. Атмосферата се пълни с дим. Слънчевите лъчи не могат да пробият към земята, а там верижната реакция е лоша — студено, по-студено, още по-студено. Тази «светска» версия за края на света се прокарва от времето на индустриалната революция от осемнайсети век. Но атомните бомби няма да изчезнат даже тогава, когато бъде унищожена последната бойна глава. Ще останат знанията…
	Вие мълчите… А аз споря с вас през цялото време… Това е спор между поколенията… Забелязахте ли го? Историята на атома не е само военна тайна, проклятие. Това е нашата младост, нашето време. Нашата религия… Но сега? Сега на мен също ми се струва, че светът някой друг го управлява, а ние с нашите оръдия и космически кораби сме като деца. Но не съм се убедил още в това… Не съм… Чудно нещо е животът! Обичах физиката и си мислех, че няма да се занимавам с нищо освен с физика, а сега искам да пиша. Например за това, че човекът не обича науката, сърдечният човек, тя му пречи. Малкият човек със своите малки проблеми. Или как няколко физици могат да променят целия свят. За новата диктатура. Диктатурата на физиката и математиката… Открих още един живот…
	Преди операцията… Вече знаех, че имам рак… Мислех, че са ми останали дни, броени дни, и изобщо не ми се искаше да умирам. Изведнъж видях всяко листче, ярките цветове, яркото небе, яркосивия асфалт, пукнатините по него, от които излизат мравките. Не, мисля си, трябва да ги заобикаляме. Жал ми е. Не искам да умират. От мириса на гората ми се виеше свят… Възприемах мириса по-силно от цвета. Леките брези… Тежките ели… И всичко това повече няма да го видя? Исках да поживея секунда, минута повече! Защо съм стоял толкова време, толкова часове, дни, пред телевизора, сред купчината вестници? Най-важното са животът и смъртта. Нищо друго няма. Друго няма значение…
	Разбрах, че смисъл има само живото време… Нашето живо време…“
@	Валентин Алексеевич Борисевич,
@	бивш завеждащ лаборатория в Института по ядрена енергетика към Академията на науките на Беларус


>>>	Монолог за това, което е отвъд Колима, Освиенцим и Холокоста

	„Трябва да се изкажа… Чувствата ме изпълват…
	В първите дни… Усещанията ми бяха смесени… Помня двете най-силни чувства — чувството за страх и чувството за обида. Какво е станало, нямаше никаква информация: властта мълчеше, лекарите не казваха нищо. Никакви отговори. В района чакаха указания от областта, в областта от Минск, а в Минск от Москва. Дълга-дълга верижка… А всъщност ние се оказахме беззащитни. Това беше най-важното чувство онези дни. Някъде далече беше Горбачов… И още няколко души… Двама-трима души решаваха нашата съдба. Решаваха вместо всички. Съдбата на милиони хора. И само няколко души можеха да ни убият… Не маниаци и престъпници с терористичен план в главата, а обикновените дежурни оператори в централата. Сигурно не са били лоши момчета. Когато го разбрах, бях силно потресена. Открих за себе си нещо такова… Разбрах, че Чернобил е отвъд Колима и Освиенцим… И Холокоста… Ясно ли се изразявам? Човекът с брадвата и лъка или човекът с гранатомета и газовите камери не може да убие всекиго. Но човекът с атома… Тук… Цялата земя е в опасност…
	Не съм философ, няма да философствам. Ще споделя това, което помня…
	Паниката от първите дни: някои се втурнаха в аптеката и изкупиха йода, други престанаха да ходят на пазара, да купуват там мляко, месо, особено говеждо. В нашето семейство тогава се стараехме да не спестяваме, купувахме си скъпи колбаси, като се надявахме, че са от хубаво месо. Но скоро разбрахме, че именно в скъпите колбаси са слагали заразено месо с идеята, че понеже са скъпи, по-малко ги купуват и ги ядат. Оказахме се беззащитни. Но това, разбира се, вече го знаете. Искам за друго да разкажа. За това, че бяхме съветско поколение.
	Моите приятели бяха лекари, учители. Местната интелигенция. Имахме си свой кръг. Събирахме се у нас. Пиехме кафе. Седяха две мои близки приятелки, едната от тях лекарка. И двете имат малки деца.
	Първата:
	— Утре отивам при моите родители. Ще заведа децата. Ако се разболеят, няма да си го простя.
	Втората:
	— Във вестниците пишат, че след няколко дни обстановката ще се нормализира. Там са нашите войски. Хеликоптери, бронирана техника. По радиото съобщиха…
	Първата:
	— Теб също те съветвам да отведеш децата! Махни ги! Скрий ги! Случи се… Нещо по-страшно от войната… Даже не можем да си го представим.
	Неочаквано почнаха да говорят на висок тон и се скараха. Обвиняваха се взаимно:
	— Къде ти е майчиният инстинкт? Фанатичка!
	— Ти си предателка! Какво щеше да стане с нас, ако всеки постъпваше като теб? Щяхме ли да победим във войната?
	Спореха две красиви млади жени, които безумно обичаха децата си. Нещо се повтаряше… Позната партитура…
	И всички, които бяха там… И аз чувствах, че тя внася тревога. Лишава ни от равновесие. От доверие към всичко онова, на което бяхме свикнали да се доверяваме. Трябва да чакаме, докато кажат. Да обявят. Тя е лекар, знаеше повече: «Не можем собствените си деца да защитим! Нали никой не ви заплашва? А вие въпреки това се страхувате!».
	Как я презирахме в тези минути, даже я мразехме, развали ни вечерта. Ясно ли се изразявам? Не само властите ни лъжеха, но и самите ние не искахме да знаем истината. Някъде там… В дълбините на подсъзнанието… Разбира се, сега не искаме да си го признаем, повече ни харесва да ругаем Горбачов… Да ругаем комунистите… Те са виновните, ние сме добрите. Ние сме жертвите.
	На следващия ден тя замина, а ние облякохме децата си и ги поведохме към първомайската манифестация. Можехме да ходим, а можеше и да не ходим. Имахме избор. Никой не ни караше, не го искаше. Но го смятахме за свой дълг. Че как! В такова време, на такъв ден… Трябваше всички да сме заедно. Хукнахме към улицата, към тълпата…
	На трибуната бяха всички секретари на районния комитет на партията заедно с първия секретар — малката му дъщеря стоеше с него така, че да я видят. Тя беше с пелерина и шапчица, макар че грееше слънцето, а той — с военен плащ — покривало. Но те стояха… Помня го… «Замърсена» беше не само земята, но и съзнанието ни. И то също задълго.
	За тези години се промених повече, отколкото за целия си предишен живот — за четиресет години. Затворени сме в зоната… Изселването беше прекратено. И живеем като в ГУЛАГ… В чернобилски ГУЛАГ… Работя в детска библиотека. Децата чакат този разговор: че Чернобил е навсякъде, наоколо е, че нямаме избор и трябва да се научим да живеем с него. Особено учениците от горните класове, те имат въпроси. Но как да го направим? Откъде да разберем? Да прочетем? Няма книги. Няма филми. Даже приказки няма. И митове. Уча ги на любов, искам да победя страха с любов. Заставам пред децата ни и казвам, че обичам нашето село, че обичам нашата рекичка, нашите гори… Че те са най-хубавите… Най-хубавите! Няма по-хубави от тях. Не лъжа. Уча ги на любов. Ясно ли се изразявам?
	Учителският опит ми пречи… Винаги говоря и пиша малко приповдигнато, със старомоден за днешно време патос. Но отговарям на вашия въпрос: защо сме безсилни? Аз съм безсилна… Има дочернобилска култура, но няма следчернобилска култура… Живеем сред идеите на войната, краха на социализма и неопределеното бъдеще. Има недостиг на нови представи, цели, мисли. Къде са нашите писатели, философи? Да не говорим, че нашата интелигенция, която повече от всичко чакаше и подготвяше свободата, днес е захвърлена настрани. Бедна и унизена. Оказахме се непотребни. Ненужни. Не мога да си купя даже необходимите ми книги, а книгите са моят живот… На мен… На нас… Както никога досега ни трябват нови книги, защото наоколо тече нов живот. Но ние в него сме чужди. Нямам сили да се примиря с това. През цялото време си задавам въпроса защо? Кой ще върши нашата работа? Телевизорът няма да научи децата, учителят трябва да учи децата. Но това е друга тема…
	Спомних си… Заради истината на онези дни и нашите чувства. За да не забравим как се променяме… И нашият живот…“
@	Людмила Дмитриевна Полянская,
@	селска учителка


>>>	Монолог за свободата и мечтата за обикновена смърт

	„Това беше свободата. Там се чувствах свободен човек…
	Учудени ли сте? Виждам… Учудвате се… Който е бил на война, той може да разбере. Мъжете, които са били на война, като си пийнат, почват да си спомнят, слушал съм ги, и досега страдат. За онази свобода, за онзи полет. Нито стъпка назад! Сталинска заповед. Заградителни отряди*. То е ясно… Това вече е история… Но ти стреляш, оцеляваш, получаваш си стоте грама, които ти се полагат, тютюн… Можеш хиляди пъти да умреш, да станеш на парчета, но ако се постараеш, ще надхитриш дявола, старшината, командира на батальона, онзи, който е с чуждата каска и с чуждия щик, ако се разговориш със самия Всевишен — можеш да оцелееш! Бях на реактора… Там е като окоп на първа линия. Страх и свобода! Живееш на пълни обороти… В обикновения живот няма как да го разбереш. Да вникнеш в него. Помните ли как през цялото време ни подготвяха за война. А съзнанието не беше готово. Аз не бях готов… В онзи ден… Вечерта мислех да отида с жена си на кино… В завода дойдоха двама военни. Извикаха ме: «Различаваш ли нафта от бензин?». Питам ги: «Къде ще ме пращате?» — Как къде? Доброволец в Чернобил. — Моята военна професия е специалист по ракетно гориво. Секретна специалност. Взеха ме направо от завода, с един потник и една блуза, не ми дадоха да прескоча до вкъщи. Молех ги: «Трябва да предупредя жена си». — Ние сами ще й кажем. — В автобуса се събрахме петнайсет души, офицери от запаса. Момчетата ми харесаха. Щом трябва — отиваме, щом трябва — ще работим… Втурнаха се към реактора и се качиха на покрива му…
	[* Заградителни отряди — отряди, разполагани зад основните войски, за да не допускат отстъпление. — Бел.прев.]
	Пред изселените села имаше вишки, на вишките стояха въоръжени войници. Автомати с патрони. Бариери. Табелки: «Банкетът е заразен. Излизането и спирането на него строго забранено». Сиво-бели дървета, облети с дезактивираща течност. Бяла като сняг. Мозъкът направо откача! В първите дни ни беше страх да седнем на земята, на тревата, не ходехме, а тичахме, щом минеше кола, слагахме респираторите. След смяната седяхме в палатките. Ха-ха! След няколко месеца… Това беше вече нещо нормално — това вече си е твоят живот. Беряхме сливи, ловяхме такива риби, ей такива щуки, охо-хо! И платики. Платиката я сушахме за бирата. Сигурно вече сте чували за това? Играехме на футбол. Къпехме се! Ха-ха. (_Пак се смее._) Вярвахме в съдбата, в дълбините на душата всички сме фаталисти, а не аптекари. Не рационалисти. Славянски манталитет… Вярвах в своята звезда! Ха-ха! Инвалид втора група… Веднага се разболях. От проклетата лъчева болест… То е ясно… А допреди това даже нямах медицински картон в поликлиниката. Дявол да го вземе! Не съм само аз… Манталитет…
	Аз бях войник, затварях чуждия дом, влизах в чуждото жилище. Това е такова чувство… Все едно наблюдаваш някого… Или земята, на която не можеш да сееш… Кравата се бута в портичката, а тя е затворена и на къщата има катинар. Млякото капе по земята… Това е такова чувство! В селата, които още не бяха изселени, селяните варяха самогон, така заработваха. Продаваха ни го. А ние бяхме пълни с пари — получавахме тройни надници и командировъчните ни бяха тройни. След това дойде нареждане: който пие, ще го оставят за още една смяна. Така че водката помага или не? Поне психически… Там вярваха сляпо в тази рецепта. То е ясно… Селският живот течеше просто: нещо садиш, отглеждаш, събираш, а всичко останало си върви и без теб. Не се интересуват нито от царя, нито от властта… Първия секретар на ЦК или президента… От космическите кораби и атомните централи, от митингите в столицата. И не можеха да повярват, че светът се е преобърнал за един ден и вече живеят в друг свят… В чернобилски… Никъде не отиваха. Хората се разболяваха от потрес. Не се примиряваха, искаха да живеят както досега. Вземаха си тайно дървата, беряха зелените домати, затваряха ги… Бурканите се пукаха, още веднъж ги варяха. Как да унищожим това, да го закопаем, да го превърнем в боклук? А ние точно с това се занимавахме. Убивахме труда им, извечния смисъл на живота им. За тях бяхме врагове… А аз нямах търпение да стигна до реактора. «Не бързай — предупреждаваха ме, — в последния месец преди да ги уволнят, всички ги качват на покрива.» Служихме шест месеца. И точно на петия месец бяхме на реактора. И се шегувахме, и наистина си говорехме как ще минем през покрива… Поне пет години след това да изкараме… Седем… Десет… То е ясно… Най-често се споменаваше числото пет. Защо? Без шум, без паника.
	«Доброволци, крачка напред!» Цялата рота направи крачка напред. Пред командира имаше монитор, включи го, а на екрана беше покривът на реактора: късчета графит, разтопен битум. «Ето, момчета, виждате как си стоят остатъците. Почистете ги. А тук, в този квадрат, ще пробиете дупка.» Времето е четиресет-петдесет секунди. По инструкция. Но това беше невъзможно — трябваха поне няколко минути. Напред-назад, да изтичаш и да хвърлиш. Един товари носилките, другите ги хвърляха. Там, в развалините, в дупката. Не трябваше да поглеждаш надолу, докато хвърляш. Но ние поглеждахме. Вестниците пишеха: «Въздухът над реактора е чист». Четяхме и се смеехме. Псувахме. Въздухът чист, а ние какви дози приемаме. Дадоха ни дозиметри. Единият беше за пет рентгена, на първата минута превишаваше допустимото ниво, другият беше като автоматична писалка, на някои места също излизаше от границите. Казаха, че пет години не трябва да имаме деца… Ако не умрем за пет години… Ха-ха! (_Смее се._) Шегички… Но без шум, без паника. Пет години… Аз вече десет съм жив… Ха-ха! (_Смее се._) Връчваха ни грамоти. Имам две… С всичките онези картинки — Маркс, Енгелс, Ленин… Червените знамена… Едно момче изчезна, помислихме, че е избягал. След два дни го намерихме в храстите. Беше се обесил. Чувствахме се зле, сами разбирате… Заместникът по политическата част каза, че е получил писмо от вкъщи — жена му му изневерила. Кой го знае? След седмица ще ни уволняват. А него го намериха в храстите… Имахме един готвач, толкова се страхуваше, че не живееше в палатката, а в склада, където си беше изровил дупка под щайгите с масло и варено месо. Пренесе си там матрака, възглавницата… Живееше под земята… Дадоха специално нареждане: да се сформира нова бригада и всички да се качат на покрива. А всички вече сме били там. Да се намерят хора! Зачислиха него. Само един път отиде… Втора група инвалидност… Често ми се обажда. Не губим връзка, държим се един за друг… За спомените ми, те ще живеят толкова дълго, колкото и ние. Така напишете…
	Вестниците лъжат… Непрекъснато лъжат… Никъде не съм чел за това как си шиехме ризници. Оловни ризи. Гащи. Даваха ни гумени халати, напрашени с олово. Но и оловни бански си направихме… Следяхме ги тези неща… То е ясно… В едно село ни показаха две тайни къщи за срещи… Всички ходеха там. Мъже, откъснати от дома, шест месеца без жени, ситуацията беше екстремна. И местните момичета се разпуснаха: «Така и така скоро ще умрем» — плачеха те. Оловните бански ги слагахме над гащите… Напишете го… Тешахме се с вицове. Ето например: изпращат американския робот на покрива, работи пет минути — стоп. Японският робот работи девет минути — стоп. Руският робот работи два ча`са. Дават му команда: «Редник Иванов, можете да слезете долу за по цигара». Ха-ха!
	Преди да се качим на реактора, командирът ни инструктираше… Бяха ни строили… Няколко от момчетата се разбунтуваха: «Вече бяхме там, трябва да ни изпратят у дома». Моята работа например беше свързана с горивото, с бензина, а и мен ме пращаха на покрива. Но си мълчах. Аз самият исках, беше ми интересно. А тези се бунтуваха. Командирът: «На покрива ще се качат доброволците, останалите да направят крачка назад, с вас ще си поговори прокурорът». Е, момчетата постояха, поразмислиха се и се съгласиха. Дал си клетва, значи си длъжен, знамето си целувал… Падал си на колене пред знамето… Струва ми се, че никой не се и съмняваше, че могат да те осъдят и да те вкарат в затвора. Пуснаха слух, че дават по две-три години. Ако войникът е получил повече от двайсет и пет рентгена, то можеше командирът да получи присъда, че е облъчил личния състав. Никой нямаше повече от двайсет и пет рентгена… Всички имаха по-малко… Разбирате ли? Но хората ми харесваха. Двама се разболяха, един се намери, сам каза: «Нека аз». А той вече се беше качвал същия ден. Чест и почитание! Дадоха му премия петстотин рубли. Друг пък копаеше яма на върха, става време да си ходи, той още копае. Махаме му с ръка: «Слез!». А той паднал на колене и копае. Трябваше да се пробие покривът на това място, за да се прокара улей, по който да се пускат отпадъците. Докато не го проби, не стана. Дадоха му премия хиляда рубли. С онези пари тогава можеше да се купят два мотоциклета. Сега има първа група инвалидност… То е ясно… Но заради страха плащаха веднага. И ето че умира. Сега умира… Мъчи се страшно… През почивните дни бях при него… «Питай ме за какво си мечтая?» — За какво? — «За обикновена смърт.» На четиресет години е. Обичаше жените. Жена му е красива…
	Уволнение. Качихме се в колите. Колкото пътувахме из зоната, толкова надувахме клаксоните. Търся ги онези дни… Докоснах се до нещо… Нещо фантастично. А думите «гигантски», «фантастичен» не са съвсем точни. Такова чувство беше… Какво ли? (_Замисля се._)
	Такова чувство не съм изпитвал даже в любовта…“
@	Александър Кудрягин,
@	ликвидатор


>>>	Монолог за уродчето, което така или иначе ще бъде обичано

	„Не се притеснявайте… Питайте… Толкова много писаха за нас, свикнали сме. Някой път пращат и вестници. Но не ги чета. Кой ще ни разбере? Трябва да живеем тук…
	Дъщеря ми неотдавна каза: «Мамо, ако родя уродче, пак ще го обичам». Представяте ли си? Тя е в десети клас, а какви работи вече й се въртят в главата. Нейните приятелки… Само за това мислят… На едни наши познати им се роди момченце… Чакаха го, първо дете. Красива млада двойка. А на момченцето устата му е до ушите, а едното му ухо го няма… Не ходя при тях както преди. Нямам сили… А дъщеря ми уж няма-няма и пак отиде. Тегли я натам, дали го поглежда, дали само се опитва… А аз не мога…
	Можехме да си тръгнем оттук, но с мъжа ми размислихме и се отказахме. Страх ни е от другите хора. А тук всички сме чернобилци. Не се страхуваме един от друг, ако някой ни почерпи с ябълки или краставици от своята градина, вземаме ги и ги ядем, а не ги крием срамежливо в джоба, в чантата, за да ги изхвърлим после. Ние имаме еднакви спомени. Еднаква съдба… А навсякъде, на всяко друго място сме чужди. Гледат ни със страх… Свикнали сме с думите «чернобилци», «чернобилски деца», «чернобилски изселници»… Чернобил… Това вече е придатък към целия ни живот. Но вие не знаете нищо за нас. Страхувате се от нас… Бягате… Сигурно ако не ни пускаха оттук, ако сложеха милиционерски кордони, много от вас щяха да се успокоят. (_Спира._) Не ми доказвайте нищо… Не ме убеждавайте! Разбрах го и го преживях първите дни… Взех дъщеря си и хукнахме към Минск, при сестра ми… Моята родна сестра не ни пусна у дома си, защото имаше малко бебе, кърмеше го. Даже в най-страшния си сън не бих си го представила! Не бих могла да си го измисля. И пренощувахме на гарата. Налудничави мисли ми идваха в главата… Къде да избягаме? Дали да не се самоубием, за да не се мъчим… Това беше през първите дни… Всички си представяха някакви страшни болести. Невъобразими. А аз нали съм лекар. Можете само да си представите какво е ставало с другите… Слуховете винаги са по-страшни от всяка истинска информация. От всяка! Гледам децата ни: където и да отидат, те се чувстват отхвърлени. Живи плашила… Мишени за насмешки… В пионерския лагер, където дъщеря ми почиваше една година, се страхували да я приближат: «Чернобилска лампичка. Ще светне в тъмното». Викали я вечерта навън, за да проверят свети ли, или не. Има ли ореол над главата…
	Ето, говорят за войната… За военното поколение… Сравняват… Военното поколение ли? Че то е щастливо! Имаха Победата. Победили са! Това им е дало мощна енергия за живот, ако се изразим с днешни думи, имат много силен механизъм за оцеляване. От нищо не са се страхували. Искаха да живеят, да учат, да раждат деца. А ние? Страх ни е от всичко… Страх ни е за децата… За внуците, които още ги няма… Не те, а ние се страхуваме… Хората се усмихват по-малко, не пеят, както пееха навремето на празниците. Не само ландшафтът се променя, когато вместо полята пак израстват гори, храсталаци, но и националният характер. Всички имат депресия… Чувство за обреченост… За някого Чернобил е метафора. Лозунг. А тук е нашият живот. Просто живот.
	Някой път си мисля, че щеше да е по-добре, ако не пишехте за нас. Ако не ни наблюдавахте отстрани… Ако не ни поставяхте диагнози — радиофобия или нещо такова, ако не ни отделяхте от останалите. Тогава щяха да се страхуват по-малко от нас. В дома на болния от рак не говорят за страшната му болест. А в килията на осъдения до живот, никой не споменава присъдата… (_Мълчи._) Колко неща казах, не знам вършат ли ви работа, или не… (_Пита._) Да сложа ли масата? Да хапнем или се страхувате? Отговорете честно, вече не се обиждаме. Всичко сме видели. При мен беше дошъл един кореспондент… Виждам го, че е жаден. Нося му чаша вода, а той изважда от чантата негова вода. Минерална. Срам го е… Оправдава се… Разбира се, не ни се получи разговорът, не бих могла да бъда искрена с него. Не съм робот или компютър. Не съм от желязо! Той да си пие минералната вода, да се страхува да пипне моята чаша, а аз да си излея душата… Да му дам душата си…
	(_Седим на масата. Обядваме._)
	Вчера през нощта плаках… Мъжът ми си спомни: «Беше толкова красива». Знам за какво говори… Нали се гледам в огледалото. Всяка сутрин… Тук хората остаряват бързо, аз съм на четиресет години, а ще кажеш, че съм на шейсет. Затова и момичетата бързат да се омъжат. Жалко за тяхната младост, толкова им е кратка. (_Загубва самообладание._) Е, какво знаете вие за Чернобил? Какво може да си запишете? Извинете… (_Мълчи._)
	Как ще си запишете душата ми? Ако аз самата невинаги я чета…“
@	Надежда Афанасиевна Буракова,
@	жителка на градчето Хойники


>>>	Монолог за това, че трябва да прибавим нещо към всекидневния ни живот, за да го разберем

	„Трябват ви факти и подробности от онези дни ли? Или моята история?
	Аз там станах фотограф… Дотогава никога не се бях занимавал с фотография, а там изведнъж започнах да снимам, случайно намерих фотоапарат. Така, за себе си. А сега това ми е професията. Не можех да се освободя от новите чувства, които изпитвах, това не бяха краткотрайни преживявания, а цялата история на душата ми. Аз се промених… Светът ми се видя друг… Разбирате ли?
	(_Говори и нарежда на масата, столовете, перваза снимки: гигантски слънчоглед, голям колкото колело на каруца, щъркелово гнездо в празно село, самотно селско гробище с табелка на вратата: «Висока радиация. Вход забранен», детска количка в двора на къща с разбити прозорци, на нея е кацнала врана като над гнездо, ято жерави над подивелите полета…_)
	Питат ме: «Защо не снимаш на цветна лента? Цветно?». Но нали е Чернобил… Черното било`… Други цветове не съществуват… Моята история ли? Коментарът ми към нея… (_Сочи снимките._) Добре. Ще се опитам. Разбирате ли, всичко това го има тук… (_Пак сочи снимките._) Тогава работех в завод, а задочно учех история в университета. Шлосер втори разряд. Събраха ни една група и по бързата процедура ни изпратиха. Като на фронта.
	— Къде отиваме?
	— Където кажат.
	— Какво ще правим?
	— Каквото кажат.
	— Но ние сме строители.
	— Ето, ще строите. Ще градите.
	Строяхме помощни помещения: перални, складове навеси. Мен ме сложиха при разтоварването на цимента. Какъв цимент, откъде — никой не проверяваше. Товарехме, разтоварвахме. Денем гребяхме с лопатите, вечерта зъбите ни блестяха. Човек от цимент. Сив. И аз, и спецдрехите ми. Вечер ги изтупвах, на сутринта пак ги обличах. Провеждаха с нас политбеседи. Герои, подвиг, на първа линия… Военна лексика… А какво е това бер? Кюри? Какво е милирентген? Задавахме въпроси, командирът не може да отговори, във военното училище не го бяха учили на това. Мили, микро… Все едно на китайски. «За какво ви е да знаете? Правете това, което ви наредят. Тук сте войници.» Войници, но не затворници.
	Дойде комисия. «Е — успокояват ни, — всичко е наред. Фонът е нормален. На четири километра оттук не може да се живее, хората ще ги изселват. А при вас е спокойно.» С тях имаше дозиметрист, взе и включи кутията, която му висеше на гърба, и с дългия прът мина по нашите обувки. И отскачаше настрани… принудително.
	Ето тук започва най-интересното, особено за вас като писател. Как мислите, колко дълго помнехме онзи момент? Преко сили няколко дни. Не е способен нашият човек да мисли само за себе си, за собствения си живот, докато е затворен в такава система. Нашите политици не са способни да мислят за цената на живота, но и самият човек също. Разбирате ли? Не сме устроени така. От друго тесто сме. Разбира се, всички пиехме там, и то здраво пиехме. През нощта нямаше трезви, но пиехме не за да се напием, а за да си поговорим. След първите две чашки на някого ще му домъчнее, ще си спомни за жената, децата, ще разкаже за работата си. Ще напсува началниците. Но после, след една-две бутилки… Разговорите бяха само за съдбата на страната и за устройството на вселената. Спорове за Горбачов и Лигачов. За Сталин. Велика държава ли сме, или не, ще изпреварим ли, или няма да изпреварим американците? Осемдесет и шеста година… Чии самолети са по-добри, а космическите му кораби са по-надеждни? Е, Чернобил гръмна, но наш човек първи полетя в Космоса! Разбирате ли, до прегракване, до сутринта. Говорехме защо няма дозиметри и защо не ни дават за всеки случай разни прахчета. Че нямаше перални, за да перем всеки ден специалното облекло, а не два пъти в месеца, се обсъждаше последно. Между другото. Разбирате ли, така сме устроени. Дявол да го вземе!
	Водката беше по-скъпа от златото. Беше невъзможно да си купиш. В околните села изпихме всичко: водка, самогон, лосион, намирахме лакове, аерозоли… На масата имаше трилитров буркан със самогон или мрежичка с одеколон «Шипр»… И разговори, разговори. Сред нас имаше учители, инженери… Абсолютен интернационал: руснаци, беларуси, казахи, украинци. Философски разговори… За това, че сме пленници на материализма, а материализмът ни ограничава с предметния свят. Че Чернобил е изход към безкрайността. Помня как спорехме за съдбата на руската култура, за влечението й към трагичното. Без сянката на смъртта нищо не можеш да разбереш. Само през призмата на руската култура би било възможно да се осмисли катастрофата. Само тя е готова на това. Живяла е с предчувствието… Страхувахме се от бомби, от атомната гъба, а то какво стана… Хирошима е страшна, но вече е разбираема… А тук… Знаем как гори къща, запалена с кибрит или от снаряд, а това не прилича на нищо. Носеха се слухове, че това е неземен огън, даже не огън, а светлина. Блещукане. Сияние. Не син, а гълъбов. И не дим. Преди учените ги сравняваха с боговете, а тогава бяха паднали ангели. Демони! Човешката природа както си беше, така и си остана тайна за тях. Аз съм руснак, от Брянска област. И там седи един старец на прага, къщата му наклонена, скоро ще падне, а той философства, ще преустройва света. Във всеки заводски пушком ще се намери по някой Аристотел. Във всяка пивница. А ние бяхме досами реактора…
	Налитаха ни разни вестникарски репортери. Снимаха. Измисляха си сюжети. Снимаха прозореца на изоставена къща и слагаха до него цигулка… И го наричаха «Чернобилска симфония». А нямаше какво да се измисля. Исках да оставя за спомен всичко: смачкания от трактор глобус в училищния двор, почернялото изпрано бельо, което вече няколко години висеше на балкона, остарелите от дъжда кукли… Изоставените братски могили… Тревата, висока колкото гипсовите войници, а върху гипсовите автомати — птичи гнезда. Вратата на къщата е разбита, мародерите вече са я изтарашили, а перденцата на прозорците са спуснати. Хората са си заминали, в къщите им остават да живеят техните снимки. Сякаш техните души. Нямаше нищо маловажно, дребно. Исках да запомня всичко точно и подробно: в колко часа` съм го видял, какъв цвят е било небето, какво съм усещал. Разбирате ли? Човекът си е тръгнал от онези места завинаги.
	А какво е това? Ние сме първите хора, преживели това «завинаги». Не трябва да пропуснем нито една дреболия. Лицата на старите селяни, които приличат на икони… На тях най-малко им беше ясно какво става. Те никога не бяха напускали своя двор, своята земя. Появили са се на света, обичали са се, изкарвали са си хляба насъщен с пот на челото, продължавали са рода. Дочакали са внуци. И изживели живота си, смирено напускаха тази земя, влизайки в нея, превръщайки се в част от нея. Беларуската къща! За нас, гражданите, домът е машина за живот. А за тях е целият свят. Космос. Пътуваш през празните села… И така ти се иска да срещнеш човек. Разграбена църква… Влязохме — миришеше на восък. Прииска ми се да се помоля…
	Исках да запомня всичко това. Почнах да снимам… Това е моята история…
	Неотдавна погребах мой познат, с когото бях там. Почина от рак на кръвта. Имаше помен. По славянски обичай пийнахме, хапнахме, разбирате ли? И започна разговор до полунощ. Първо за него, за покойния. А после? А после пак за съдбата на страната и за устройството на Вселената. Дали руските войски ще напуснат Чечня, или не? Дали ще започне втора кавказка война, или вече е почнала? Какви шансове има Жириновски да стане президент? Какви са шансовете на Елцин? За английската корона и принцеса Даяна. За руската монархия. За Чернобил. Сега вече има някакви предположения… Едното от тях е, че извънземните са знаели за катастрофата и са ни помогнали, другото е, че това е бил космически експеримент и след известно време ще почнат да се раждат деца с гениални способности. Необикновени. А може беларусите да изчезнат, както някога са изчезнали други народи: скифите, хазарите, сарматите, кимерийците, хуастеките? Ние сме метафизици… Живеем не на земята, а в мечтите, в разговорите. В думите… Трябва да прибавим нещо към всекидневния ни живот, за да го разберем. Даже редом със смъртта…
	Това е историята ми… Разказах я… Защо почнах да снимам ли? Защото не ми достигаха думи…“
@	Виктор Латун,
@	фотограф


>>>	Монолог за безмълвния войник

	„В самата зона вече няма да отида, а преди ме влечеше. Ако я видя, ако мисля за това, ще се разболея и ще умра… Ще умрат моите фантазии…
	Помните, имаше такъв филм за войната «Иди и виж»*. Не можах да го догледам, загубих съзнание. Там убиха една крава. Зеницата й беше на целия екран… Едната зеница… Не видях как убиват хората… Не! Изкуството е любов, абсолютно съм убедена в това! Не искам да пускам телевизора, да чета днешните вестници. Там убиват, убиват… В Чечня, в Босна… В Афганистан… Губя разсъдъка си, разваля ми се зрението. Ужасът… той стана обикновен, даже банален. И ние така се променихме, че днешният ужас на екрана трябва да бъде по-страшен от вчерашния. Иначе вече няма да е страшно. Преминахме границата…
	[* «Иди и виж» двусериен филм от 1985 г. на съветския режисьор Елем Климов по сценарий на Алес Адамович. Действието се развива през 1943 г. в Хатин, Беларус, а главен герой е момчето, което става свидетел на действията на нацистката наказателна акция. — Бел.прев.]
	Пътувам вчера в тролея. Сцена: момче не отстъпва на старец. Той го укорява:
	— Като остарееш, и на теб няма да ти отстъпват.
	— Но аз никога няма да бъда стар — отговаря момчето.
	— Защо?
	— Скоро всички ще умрем.
	Навсякъде се говори за смъртта. Децата мислят за смъртта. Но това е нещо, за което се мисли в края на живота, а не в началото.
	Виждам света в сцени… Улицата за мен е театър, домът е театър. Човекът е театър. Никога не запомням едно събитие напълно. Само детайлите, жестовете…
	Всичко в спомените ми се обърка, смеси се. Заради киното ли, заради вестниците ли… Аз ли го видях, или чух някъде… Наблюдавах ли го?
	Гледах как по изоставения селски път броди луда лисица. Тиха, добра. Като дете… Гали се о подивелите котки, кокошки…
	Тишина! Там е толкова тихо! Съвсем различно от тук…
	И изведнъж насред тази тишина се чува странна човешка реч: «Гоша е добър. Гоша е добър». На една стара ябълка се клати ръждясала клетка с отворена вратичка. Домашен папагал си говореше сам.
	Започнала евакуацията… Запечатали училището, кантората на колхоза, селсъвета. През деня войниците изнасят сейфовете и документите. А през нощта селските жители изтърбушват училището, това, което е останало в него. Мъкнели книги от библиотеката, огледала, столове, санитарен фаянс, здравия глобус… На сутринта идва един последен и вече е празно. Взел си празните епруветки от химическата лаборатория.
	Макар всички да са знаели, че след три дни тях също ще ги отведат. Всичко ще остане.
	Защо го събирам и трупам това? Никога няма да поставя спектакъл за Чернобил, както не поставих нито един спектакъл за войната. На моята сцена никога няма да има мъртъв човек. Даже мъртъв звяр или птица. В гората се приближих до един бор, там имаше нещо бяло… Помислих си, че това са гъби, а бяха мъртви врабчета с гърдичките нагоре. Там, в зоната… Не разбирам смъртта. Спирам се пред нея, за да не полудея. Да не премина… На другата страна на живота… Войната трябва да се показва така страшно, че човек да повърне. Да се разболее… Това не е зрелище…
	Първите дни… Нито една снимка още не бяха показали, а аз вече си представях спуснатите прегради, разрушените стени, дима, разбитите стъкла. Извозването на притихналите деца. Върволиците от коли. Възрастните плачат, а децата не. Нито една снимка още не е отпечатана… Ако хората бъдат разпитани, те вероятно няма да имат друг образ на ужаса освен взрив, пожар, трупове, паника. Помня го от детството… (_Замълчава._) Но за това после… Отделно… А тук… Случи се нещо непознато… Това е друг страх. Не се чува, не се вижда, няма нито мирис, нито цвят, а физически и психически ние се променяме. Променя се формулата на кръвта, променя се генетичният код, променя се пейзажът… Каквото и да си мислим, каквото и да правим… Сутрин ставам, пия чай. Отивам на репетиция със студентите… А онова виси над мен. Като знак. И като въпрос. Няма с какво да го сравня. От детството си помня нещо съвсем различно…
	Само един хубав филм за войната гледах. Забравих заглавието. Филм за безмълвния войник. Мълча през целия филм. Возеше бременна германка, бременна от руски войник. И детето се роди, роди се на път, в каруцата. Той го вдигна на ръце и го държеше, а детето пишкаше върху автомата му… Мъжът се смееше… Този смях му е като реч. Гледа детето, автомата си и се смее… Край на филма.
	Във филма няма руснаци, няма германци. Има чудовище — войната. И има чудо — животът. Но сега, след Чернобил, всичко се промени. И това също. Промени се светът, сега не ми се струва вечен. Земята сякаш се смали, стана мъничка. Лишихме се от безсмъртието — ето какво се случи с нас. Загубихме чувството за вечност. А по телевизора гледам как всеки ден убиват. Стрелят. Един човек убива друг човек. След Чернобил.
	Нещо много смътно, сякаш отдалеч… Бях на три години, когато с мама ни отведоха в Германия. В концлагера… Помня, че всичко беше красиво… Може би моето зрение е устроено така. Висока планина… Вали дъжд или сняг. В огромен черен полукръг стояха хора, всички имаха номера. Номера на обувките… С ясна, яркожълта боя на обувките. На гърбовете. Навсякъде номера, номера… Бодлива тел. На вишката стои човек с каска, тичат кучета, лаят високо. И никакъв страх. Двама германци, единият голям, дебел, в черно, а другият — малък, с кафяв костюм. Този, който е в черно, сочи нанякъде с ръка… От тъмния полукръг излиза черна сянка и става човек. Германецът започва да го бие… Вали дъжд или сняг… Вали…
	Помня един висок красив италианец… Пееше през цялото време… Мама плачеше и другите хора плачеха. А аз не можех да разбера защо всички плачат, когато той пее толкова красиво?
	Имах етюди за войната. Пробвах. Нищо не стана. Никога няма да поставя спектакъл за войната. Няма да ми се получи.
	В чернобилската зона представяхме веселия спектакъл «Дай вода, кладенче». Приказка. Пристигнахме в районния център Хотимск. Там има детски дом за сираци. Тях никъде не ги бяха отвели.
	Антракт. Не ръкопляскат. Не стават. Мълчат. Второ действие. Свърши спектакълът. Пак не ръкопляскат. Не стават. Мълчат.
	Студентите ми плачат. Бяха се събрали зад кулисите и се питаха какво им е? След това разбрахме, че са вярвали във всичко, което става на сцената. В спектакъла през цялото време чакаха чудото. Обикновените деца, децата със семейства, разбираха, че това е театър. А тези чакаха чудото…
	Ние, беларусите, никога не сме имали нещо вечно. Даже вечна земя не сме имали, през цялото време някой ни я е вземал, замитал е следите ни. И не сме могли да живеем с вечното, както е написано в Стария Завет: този роди онзи, онзи другия… Верига, брънка… Не знаем какво да правим с това вечното, не можем да живеем с него. Не сме способни да го осмислим. И най-накрая получихме този дар. Нашето вечно е Чернобил. То се появи при нас… И ние? Ние се смеем… Като в старата притча… Хората съчувстват на човека, на когото му е изгоряла къщата, плевнята… Всичко изгоряло… А той отговаря: «Е, ама пък за сметка на това колко мишки измряха!» — и си удря весело шапката в земята. Е, това е той — истинският беларусин! Смях през сълзи.
	А нашите богове не се смеят. Нашите богове са мъченици. Древните гърци са имали смеещи се богове, весели. А фантазиите, сънищата, вицовете — това също ли са текстове? За това, което сме? Но ние не умеем да ги разчитаме. Навсякъде чувам една и съща мелодия… Тя се точи ли, точи… Не е мелодия, не е песен, а оплакване. Нашият народ е програмиран за всички беди. Очакването на бедата не си отива. А щастието? Щастието е нещо временно, несигурно. Народът казва: «Една беда не е беда», «От бедата не можеш се опази с щит», «Замахни веднъж и бедата ти е по зъбите», «Каква ти Коледа, когато къщата ми е пълна с беди». Освен страданието друго си нямаме. Нямаме друга история, няма друга култура…
	А моите студенти се влюбват, раждат деца. Но те са толкова тихи, слаби. След войната се върнах от концлагера… Жива! Тогава трябваше просто да оцелееш, моето поколение и досега се чуди как сме оцелели. Можех вместо вода да ям сняг, през лятото да не излизам от рекичката, да се гмуркам по сто пъти. Децата им не могат да ядат сняг. Даже най-чистия, най-белия сняг… (_Вглъбява се в себе си._)
	Как си представям спектакъла? Нали мисля за него. През цялото време мисля.
	От зоната ми предложиха един сюжет. Съвременна приказка…
	Останали в едно село старец и старица. Зимата старецът починал. Старицата сама го погребала. Една седмица копала гроба. Увила го в топъл кожух, за да не замръзне, сложила го на детска шейна и го закарала. През целия път си спомняла живота си с него…
	Опекла последната кокошка за Бог да прости. Гладно кученце усетило миризмата и дошло при старицата. И тя имала с кого да си поговори и да поплаче…
	Веднъж даже сънувах бъдещия си спектакъл…
	Виждам: празно село, цъфтят ябълки. Цъфти песекиня. Пищно. Красиво. Дива круша цъфти на гробището…
	Из обраслите улици бягат котки с вдигнати опашки. Няма никого. Котките правят любов. Всичко цъфти. Красота и тишина. Котките притичват към пътя, чакат някого. Сигурно още помнят човека…
	Ние, беларусите, си нямаме Толстой. Нямаме си Пушкин. А имаме Янка Купала… Якуб Колас… Те пишат за земята… Ние сме хората на земята, а не на небето. Монокултура е картофът, ние го копаем, садим и през цялото време гледаме в земята. Долу! Надолу! А ако човек вдигне глава, то няма да е по-високо от щъркелово гнездо. То и това му е прекалено високо, това е за него небето. А небето, което се нарича космос, го няма у нас, липсва в съзнанието ни. Тогава го вземаме от руската литература… От полската… На норвежците е бил нужен Григ, а на евреите Шалом Алейхем като център на кристализацията, около който са могли да се обединят и да се осъзнаят. А у нас това е Чернобил… Той прави нещо от нас. Твори. Сега станахме народ. Чернобилски народ. А не път — от Русия към Европа или от Европа към Русия. Едва сега…
	Изкуството е спомен. Спомен за това, което сме били. Страх ме е… Страх ме е само, че страхът сменя в живота ни любовта…“
@	Лилия Михайловна Кузменкова,
@	преподавател в Културно-просветното училище в Могильов, режисьор


>>>	Монолог за вечното и проклетото: какво да правим и кой е виновен?

	„Аз съм човек на своето време, заклет комунист…
	Не ни дават думата… Модерно е… Сега е модерно да се ругаят комунистите… Сега сме врагове на народа, всички сме престъпници. Сега сме отговорни за всичко, даже за законите на физиката. Тогава бях първи секретар на районния комитет на партията. Във вестниците пишат… Ето, те комунистите са виновни — построиха лоши, евтини атомни централи, а за човешкия живот не мислеха. Не мислеха за човека, той за тях е като пясък, торта` на историята. Дръжте ги! Дръжте! Проклетите въпроси: какво да правим и кой е виновен? Все същите. Неизменните в нашата история. Всички са нетърпеливи, жадни за отмъщение и кръв. Дръжте ги! Дръжте! Чакат отсечени глави… Хляб и зрелища…
	Другите мълчат, а аз ще кажа… Вие пишете… Е, не точно вие, а по вестниците пишат, че комунистите са лъгали народа, криели са от него истината. Но бяхме длъжни… Телеграми от ЦК, от областния комитет на партията… Имахме задача да не допуснем паника. А паниката е наистина страшно нещо. Само по време на войната следяхме съобщенията от фронта така, както тогава съобщенията от Чернобил. Страх и слухове. Не радиацията убиваше хората, а слуховете ги убиваха. Трябваше… Нашият дълг… Не може да се каже, че сме прикривали абсолютно всичко, отначало никой не разбираше мащабите на случващото се. Ръководехме се от висши политически съображения. Но ако оставим емоциите настрани, ако оставим политиката… Трябва да призная, че никой не знаеше какво точно става. И учените не можеха да повярват! Нямаше нито един подобен пример. Не само у нас, но и в целия свят. Учените изучаваха ситуацията на място, в самата централа, и там вземаха решения. Неотдавна гледах предаването «Моментът на истината» с Александър Яковлев, член на Политбюро, главен идеолог на партията в онези времена. Заедно с Горбачов… Какво си спомня той? Там, на върха, също не са си давали сметка за ставащото… На заседанието на Политбюро някой от генералите се обяснявал: «Радиация ли, че какво толкова? На полигона… След атомен взрив… Вечерта изпием по бутилка червено вино и ни няма нищо». Говорили са за Чернобил като за авария, обикновена авария…
	Тогава казах, че не трябва да изкарваме хората на улицата. «Какво, искате да провалим Първи май ли?» Политически въпрос. Дай си партийната книжка… (_Малко се успокоява._) Не е виц, мисля, а истина. Случило се. Разказват, че председателят на Правителствената комисия Щербин пристигнал в централата първите дни след взрива и веднага поискал да го заведат на местопроизшествието. Обясняват му, че има купчини графит, огромни радиационни полета, висока температура, не може. «Каква физика? Трябва да го видя с очите си — крещял на подчинените си. — Вечерта трябва да докладвам на Политбюро.» Военен стереотип на поведение. Друго не знаехме… Не разбирахме, че наистина има физика… Верижна реакция… И никакви нареждания и правителствени постановления няма да променят физиката. Светът се гради на нея, а не на идеите на Маркс. Но я го кажи тогава… Опитай се да отмениш първомайската манифестация… (_Отново почна да се разгорещява._) Във вестниците пишат… Сякаш народът е бил на улицата, а ние сме били в подземни бункери. Стоях два часа на трибуната под това слънце… Без шапка, без шлифер. И на девети май, на Деня на победата… Вървях с ветераните… Свиреше акордеон. Танцувахме. Пихме. Всички бяхме част от тази система. Вярвахме! Вярвахме във високите идеали. В нашата победа! Ще победим Чернобил! Ще се втурнем и ще победим. Трескаво четяхме за героичната борба за укротяване на реактора, който излязъл от управлението на хората. Правехме политбеседи. Нашият човек е без идеи? Без голямата мечта? Това също е страшно… Вижте сега какво става! Разруха. Безвластие. Див капитализъм… Но… Произнесоха присъдата над миналото… Над целия наш живот… Остана само Сталин… Архипелаг ГУЛАГ… А какви филми имаше тогава! Какви щастливи песни! Кажете ми: защо? Отговорете ми… Помислете си и ми отговорете… Защо сега няма такива филми? Защо няма такива песни? Трябва човекът да го вдигнеш, да го въодушевиш. Нужни са идеали… Тогава държавата ще е силна. Саламът не може да бъде идеал, пълният хладилник не е идеал. И мерцедесът не е идеал. Нужни са сияйни идеали! И ги имахме.
	Във вестниците… По радиото и телевизията крещяха: «Истината! Истината!». По митингите искаха истината. Лошо, много лошо… Много лошо! Скоро всички ще умрем! Нацията ще изчезне! На кого му трябва такава истина? Когато тълпите нахлули в Конвента и поискали смъртта на Робеспиер, нима са били прави? Да се подчиниш на тълпата, да станеш тълпа… Бяхме длъжни да предотвратим паниката… Моята работа… Дългът ми… (_Мълчи._) Ако аз съм престъпник, защо тогава внучка ми… Детенцето ми… Тя също е болна… Дъщеря ми я роди през онази пролет, доведе я при нас в Славгород в пелени. С количката. Пристигнаха няколко седмици след взрива в централата… Летят хеликоптери, по пътищата военни машини… Жена ми ме молеше: «Нека ги изпратим при роднини. Да ги махнем оттук». Аз бях първи секретар на районния комитет на партията… Категорично забраних: «Какво ще си помислят хората, ако отведа дъщеря си с малкото й дете? Нали техните деца ще останат тук». Имаше такива, които се скатаваха, които си спасяваха кожата… Привиках ги в районния комитет, в кабинета: «Ти комунист ли си, или не си комунист?». Хората бяха подложени на проверка. Ако съм престъпник, защо щях да убивам собственото си дете? (_По-нататък говори несвързано._) Аз сам… Тя… В моя дом… (_След известно време се успокоява._)
	Първите месеци… В Украйна беше обявена тревога, а у нас в Беларус всичко беше спокойно. Сеитбата беше в разгара си. Не се криех, не си седях в кабинета, а ходех по полята, по нивите. Оряхме, сеехме. Забравихте, че до Чернобил атома го наричаха «мирния труженик», гордеехме се, че живеем в атомната ера. Не помня атомен страх… Тогава все още не ни беше страх от бъдещето… Е, що е то първи секретар на районния комитет на партията? Обикновен човек с обикновена университетска диплома, най-често инженер или агроном. Някои бяха завършили и висшата партийна школа. Знаех за радиацията онова, което бяха успели да ни прочетат на курсовете по гражданска отбрана. Там не чух нито дума за цезия в млякото, за стронция… Карахме мляко с цезий в млекозаводите. Предавахме месо. Косяхме трева с четиресет кюри. Изпълняхме плановете… С цялата отговорност… Аз ги изтръгвах… Никой не беше отменял плановете…
	Един щрих… Към портрета, така да се каже… В първите дни хората изпитваха не само страх, но и подем. Аз съм човек, който няма инстинкт за самосъхранение. Това е нормално, защото чувството ми за дълг е силно развито. Тогава имаше много такива, не бях само аз… На масата ми стояха десетки заявления с молба: «Моля да бъда изпратен в Чернобил». Зов на сърцето! Хората бяха готови да пожертват себе си, без да се замислят и да очакват нещо в замяна. Каквото и да пишете, това беше съветският характер. И това беше съветският човек. Каквото и да пишете, колкото да отричате… Ще съжалявате за този човек… Ще се сетите за него…
	При нас идваха учени, спореха с крясъци. До прегракване. Отивам при един от тях: «Децата ни в радиационен пясък ли си играят?». Той ми отговаря: «Паникьори! Дилентанти! Какво знаете за радиацията? Аз съм ядрен физик. Ето, стана ядрен взрив. След час пътувах с уазката към епицентъра. По разтопената земя. Защо всявате паника?». Вярвах им. Извиках хората при мен в кабинета: «Братя! Ако аз избягам, ако вие избягате. Какво ще си помислят за нас хората? Ще кажат, че комунистите са дезертирали». Ако не ги убеждавах с думи, с чувства, действах иначе: «Патриот ли си, или не си патриот? Ако не си, остави на масата партийната книжка. Хайде!». Някои си ги оставяха…
	Почнах да подозирам нещо… Имах съмнения… Сключихме договор с Института по ядрена физика за изследване на нашите земи. Вземат трева, вземат пластове пръст и я носят при тях, в Минск. Правят там някакви анализи. А после ми звънят: «Организирайте, ако обичате, транспорт, който да прибере обратно почвата ви». — Вие какво, шегувате ли се? До Минск са четиристотин километра… — Едва не изпуснах слушалката от ръцете си. «Да върнем почвата ли?» «Не, не се шегуваме — отговарят ми. — По инструкция тези проби подлежат на заравяне в гробница, в подземен железобетонен бункер. От цяла Беларус ни носят. За един месец вместимостта стигна до краен предел.» Чухте ли? А ние на тази земя орем, сеем. Децата ни играят на нея… Искаха да изпълняваме плановете за мляко и месо. От зърното се правеше алкохол. Ябълките, крушите, вишните отиваха за сокове…
	Евакуацията… Ако някой беше погледнал отгоре, щеше да си помисли, че е започнала третата световна война… Изселват едно село, а другото го предупреждават, че евакуацията ще е след седмица! И през цялата тази седмица там събират сено, косят тревата, копаят градините, секат дърва… Живот като живот. Хората не разбираха какво се случва. А след седмица ги извозват с военни машини… Съвещания, командировки, нареждания, безсънни нощи. Толкова много неща. Помня, че пред градския комитет на партията в Минск стоеше един човек с плакат: «Дайте на народа йод». Горещина. А той с шлифер…
	(_Връща се към началото на нашия разговор._)
	Забравихте… Тогава… Атомните централи бяха бъдещето. Не един път съм го казвал. Пропагандирах… Бях в една атомна централа, беше тихо и тържествено. Чисто. В ъгъла червени знамена и вимпели «Победителят на социалистическото състезание». Нашето бъдеще… Живеехме в щастливо общество. Казаха ни, че сме щастливи, и ние бяхме щастливи. Бях свободен, даже не мога да разбера защо някой смята моята свобода за несвобода. А сега историята ни отписа, сякаш ни няма. Сега чета Солженицин… Мисля, че… (_Мълчи._) Внучката ми е с левкемия… Платих си за всичко… Скъпо и прескъпо…
	Аз съм човек на своето време… Не съм престъпник…“
@	Владимир Матвеевич Иванов,
@	бивш първи секретар на Славгороския районен комитет на партията


>>>	Монолог на защитника на съветската власт

	„А-а-а… Ваш’та мама… А-а-а! (_Дълга псувня._) Сталин ви трябва на вас! Желязна ръка…
	Какво си записвате? Кой ви е разрешил? Снимате… Събирайте си партакешите… Разкарайте ги. Преди да съм ги потрошил. Какво сте ми се довлекли! Живеем. Страдаме, а вие ще ми пишете. Драскачи! Подлудихте народа… Разбунтувахте го. Питате не това, което трябва. Няма ред сега! Ред няма! Довлекли ми се тука… С магнетофона…
	Да, защитавам я! Защитавам съветската власт. Нашата власт. Народната! При съветската власт бяхме силни, всички се страхуваха от нас. Целият свят нас гледаше! Едни ги тресеше от страх, други ни завиждаха. Да го е…! А сега какво? Сега? При демокрацията? Вкарват «Сникерс» и залежал маргарин, лекарства с изтекъл срок, джинси втора ръка, сякаш сме туземци, наскоро слезли от дървото. От палмата. Обидно ми е за държавата! Довлекли ми се тука, видиш ли… Такава държава беше! Да го е…! Докато не налетя Горбачов… Цар да става… Дявол да го вземе! Горби… Горби действаше по техните планове, по плановете на ЦРУ… Какво ще ме убеждавате? Айде, питайте да… Те взривиха Чернобил… ЦРУ и демократите… Четох във вестниците… Ако не беше гръмнал Чернобил, държавата нямаше да рухне. Великата държава! Мама ви…! (_Пак псува._) Питайте… При комунистите хлябът беше двайсет копейки, а сега е две хиляди. За три рубли си купувах водка, и за мезе оставаше… А при демократите? Втори месец не мога да си купя един панталон. Ходя със съдрана фланелка. Разпродадоха всичко! Заложиха го! И внуците ни не могат да го изплатят…
	Не съм пиян аз, аз съм за комунистите! А те бяха за нас, за простите хора. Приказки не ми трябват на мене! Демокрация… Отмениха цензурата. Каквото искаш, това пиши. Аз съм свободен човек… Да го е…! А като умре този свободен човек, няма с какво да го погребеш. Тук една баба умря. Сама, без деца. Два дни си лежа горката у дома си… С една стара блуза… Под снимките… Ковчег не можахме да купим… Беше някога стахановка, звеноводка. Два дни не отидохме на полето. Протестирахме. Мамка му! Докато не излезе председателят на колхоза… Пред народа… И не обеща, че сега, когато някой умре, колхозът ще дава безплатен дървен ковчег, теленце или прасенце и две щайги водка за Бог да прости. При демократите… Две щайги водка… Безплатно! По бутилка на човек за пиене и по половин — за лечение. Заради радиацията…
	Защо не си записвате? Моите думи. А записвате само каквото ви изнася. Подлудихте народа… Разбунтувахте го… Политически капитал ли ви трябва? Да си напълните джобовете с долари ли? Ние тук живеем… Страдаме… А виновни няма! Кажете ми кои са виновните! Аз съм за комунистите! Те ще се върнат и веднага ще намерят виновните… Мамка му! Довлекли ми се тука… Ще записват…
	А-а-а… Ваш’та мама…“
@	(Не си каза фамилията.)


>>>	Монолог за двата ангела, които срещнали малката Оленка

	„Имам материал… Всичките полици за книги у дома са затрупани с големи папки. Толкова много знам, че вече не мога да пиша…
	Седем години ги събирах — изрезки от вестници, инструкции. Листовки… Мои бележки… Имам цифри. Всичко ще ви дам… Мога да се боря: да организирам демонстрации, стачни постове, да намирам лекарства, да посещавам болни деца, но не и да пиша. Заемете се… А в мен самата има толкова чувства, че няма да се справя с тях, те ме парализират. Пречат ми. Чернобил вече има своите сталкери… Своите писатели… Но не искам да влизам в техния кръг, на онези, които експлоатират тази тема. Трябва да се пише честно. Да се напише всичко… (_Замисля се._)
	Априлският топъл дъжд… Седем години го помня този дъжд… Капчиците се стичаха като живак. Казват, че радиацията била безцветна. Но полетата бяха зелени или яркожълти. Съседката с шепот каза, че по радио «Свобода» съобщили за авария в чернобилската атомна централа. Не му обърнах никакво внимание. Бях абсолютно убедена, че ако беше нещо сериозно, щяха да ни кажат. Има специална техника, специална сигнализация, бомбоубежища. Ще ни предупредят. Бяхме убедени в това! Всички сме минали курсове по гражданска отбрана. Самата аз съм водила занятия… Изпитвала съм… Но вечерта същата съседка донесе някакви прахчета. Дал й ги неин роднина, обяснил й как да ги взема (той работел в Института по ядрена физика), но я накарал да му обещае, че ще си мълчи. Като риба! Като камък! Особено се страхувал от разговори и въпроси по телефона…
	По това време при мен живееше малкият ми внук… А аз? Аз така и не повярвах. Мисля, че никой от нас не пи тези прахчета. Бяхме много доверчиви… Не само по-възрастното поколение, но и младите…
	Спомням си първите впечатления, първите слухове… Прескачам от едно време в друго, от едно състояние в друго… Оттук — натам… Като пишещ човек съм се замисляла над тези преходи, интересували са ме. В мен сякаш има двама души — дочернобилски и чернобилски. Но именно това «до» сега ми е трудно да възстановя достатъчно точно. Зрението ми се промени…
	Пътувах из зоната от първите дни… Помня как спряхме в едно село и това, което ме порази, беше тишината! Нито птици, нищо… Вървиш по улицата… Тишина. Добре, къщите са мъртви, няма хора, отишли са си, но всичко наоколо се бе смълчало, нямаше ни една птица. За пръв път видях земя без птици… Без комари… Нищо не летеше…
	Пристигнахме в село Чудяни — сто и петдесет кюри… В село Малиновка — петдесет и девет кюри… Населението получаваше дози, стотици пъти по-големи от тези, които получават войниците, охраняващи районите, където се правят изпитания на ядрени бомби. Ядрени полигони. Стотици пъти! Дозиметърът пищи, излиза от строя… А в канцелариите на колхоза висят съобщения, подписани от районните радиолози, че може да се яде всичко — лук, маруля, домати, краставици. Всичко расте, всичко се яде.
	Какво говорят сега тези районни радиолози? Секретарите на районните комитети на партията? Как се оправдават?
	Във всички села срещахме много пияни хора. Ходеха подпийнали даже жените, особено доячките и краварките. Пееха песничка… Една модерна по това време песничка: «А на нас ни е все едно, а на нас ни е все едно…». С една дума, безразлично ни е. От филма «Диамантената ръка».
	В същото село Малиновка (Чериковски район) влязохме в детската градина. Децата тичаха из двора… Малките пълзяха в пясъчника… Завеждащата обясни, че пясъкът се сменя всеки месец. Носят го отнякъде. Можете да си представите откъде биха могли да го донесат. Децата бяха тъжни… Ние се шегувахме, те не се усмихваха… Възпитателката се разплака: «Не се мъчете. Децата ни не се усмихват. А насън плачат». Срещнахме на улицата жена с новородено. «Кой ви е разрешил да раждате тук? Петдесет и девет кюри има…» — Дойде лекар радиолог. Посъветва ме само да не суша пеленките навън. Убеждавали хората да не заминават, да останат. Че как, това си е работна сила! Даже когато изселвали селата… Когато ги евакуирали… Напълно. Докарвали хора за селскостопанска работа. Да събират картофите…
	Какво говорят сега? Секретарите на районните и областните комитети? Как се оправдават? Кой им е виновен?
	Запазила съм много инструкции… Съвършено секретни. Ще ви ги дам всичките… Инструкция за обработка на заразени кокоши трупове… В цеха по обработването им е трябвало да се обличат като на замърсена територия при контакт с радиоактивни елементи — с гумени ръкавици и гумени халати, обувки и прочие. Ако там има еди-колко си кюри, труповете трябва да се сварят в солена вода, водата да се излее в канализацията, а месото да се добави в пастетите, колбасите. Ако има еди-колко си кюри, тогава в костното брашно за храна на добитъка… Така се изпълняваха плановете за месото. От заразените райони продаваха евтино телетата на други места. Където е чисто. Шофьорите, които караха такива телета, разказваха, че телетата били смешни — с козина до земята и толкова гладни, че ядяли всичко — и парцали, и хартия. Било лесно да ги храни човек! Продавали ги по колхозите, но който искал, можел да вземе за себе си. В личното си стопанство. Престъпни дела! Престъпни!
	По пътя срещнахме кола… Товарната кола вървеше бавно като на погребение… Спряхме я. Зад волана беше младо момче. Питам го: «Лошо ли ти е, че караш така бавно?» — Не, возя радиоактивна земя. А беше жега! Прахоляк! «Ти си полудял! Нали тепърва трябва да се жениш, да гледаш деца.» — А къде другаде ще заработя по петдесет рубли за един курс? За петдесет рубли на онези цени можеше да си купиш хубав костюм. И за извънредното заплащане говореха повече, отколкото за радиацията. За доплащането и за някакви мизерни надбавки… Мизерни от гледна точка на цената на живота…
	Трагичното и смешното вървяха ръка за ръка…
	Седят си едни баби на пейките до вкъщи. Децата тичат. Направихме замерване — имаше седемдесет кюри…
	— Откъде са децата?
	— Дойдоха от Минск за лятото.
	— Но тук има голяма радиация!
	— Какво ни говорите за тая радиация! Видяхме я.
	— Но тя е невидима!
	— Ето вижте там: къщата е недостроена, хората я напуснаха и заминаха. Уплашиха се. А вечерта отидохме и гледаме… Гледаме през прозореца… А тя стои под гредата, тая радиация. Много лоша и очите й светят… Съвсем черна…
	— Не може да бъде!
	— Честен кръст! Заклеваме се.
	Прекръстват се. Весело се кръстят. На себе си ли се смеят, или на нас?
	Събрахме се след пътуването в редакцията. «Е, как сте?» — питаме се един друг. «Всичко е наред!» — Всичко е наред ли? Я се виж в огледалото, от главата до петите си побелял от прах! Появиха се вицове. Чернобилски вицове. Най-краткият е: «Имаше един хубав народ — беларусите».
	Възложиха да напиша за евакуацията… В Полесие съществува поверие: ако искаш да се върнеш у дома, преди дълъг път посади дърво. Пристигнах… Влизам в един двор, във втори… Всички садят дървета. Влязох в третия двор, седнах и заплаках. А стопанката ми показва: «Дъщерята и зетят посадиха слива, втората дъщеря черна офика, големият син калина, а най-малкият — върба. Ние със стопанина посадихме една ябълчица». Прощаваме се, тя ме моли: «Имам толкова ягоди — цял двор. Вземи ягоди». Искаше да остане нещо, някаква следа от живота й…
	Малко неща успях да запиша. Малко… Все отлагах: ще седна някога и ще си спомня. Ще си взема отпуск…
	А ето… Дойде ми наум… Селското гробище… На вратата знак: «Висока радиация. Влизането и излизането забранено». Даже на оня свят, както се казва, няма как да отидеш. (_Неочаквано се засмя. За пръв през целия ни дълъг разговор._)
	А разказвали ли са ви, че беше строго забранено да се снима около реактора? Само със специално разрешение. Прибираха фотоапаратите. Преди да си тръгнеш, войниците те обискират като в Афганистан, не дай боже, да си направил някаква снимка. Някаква улика. На телевизионните журналисти им прибираха лентите в КГБ. Връщаха ги осветени. Колко документи унищожиха. Свидетелства. Те са загубени за науката. За историята. Да можеше да се намерят онези, които са нареждали да се прави това…
	Как ли биха се оправдали? Какво ли биха си измислили?
	Никога няма да ги оправдая… Никога! Заради едно момиченце… Тя танцуваше в болницата, танцуваше ми полка. Ставаше на девет години в същия ден. Толкова красиво танцуваше… След два месеца ми звънна майка й: «Оленка умира!». И аз нямах сили да отида в болницата този ден. А после вече беше късно. Оленка имала малка сестричка. Събудила се сутринта и казала: «Мамичко, видях насън как долетяха два ангела и взеха нашата Оленка. Казаха, че на Оленка там ще й бъде добре. Няма да е болна от нищо. Мамо, нашата Оленка я взеха два ангела…».
	Никого не мога да оправдая…“
@	Ирина Кисельова,
@	журналистка


>>>	Монолог за безпределната власт на един човек върху друг човек

	„Аз не съм хуманитарист, физик съм. Затова фактите, само фактите…
	Някога ще трябва да се отговаря за Чернобил… Ще дойде такова време, когато ще трябва да се отговаря както за трийсет и седма година. Нека да е след петдесет години! Нека старите… Нека мъртвите… Те ще отговорят, те са престъпниците! (_Замълчава._) Трябва да се запазят фактите… Фактите! Те ще са нужни…
	В този ден, двайсет и шести април… Бях в Москва. В командировка. Там разбрах за аварията.
	Звъннах в Минск на първия секретар на ЦК на Беларус Слюнков, звъня един, два, три пъти, но няма връзка. Намерих помощника му (той ме познаваше добре):
	— Звъня от Москва. Свържете ме със Слюнков, имам спешна информация. Аварийна!
	Звъннах по правителствената линия, но бяха засекретили всичко. Само като почнеш да говориш за аварията, връзката веднага се разпадаше. Следяха, естествено! Подслушваха. Съответните органи… Държава в държавата… И това, при положение че звънях на първия секретар на ЦК… А аз? Аз бях директор на Института по ядрена енергетика към Академията на науките на Беларус. Професор, член-кореспондент… Но и от мен го засекретиха…
	Трябваха ми два ча`са, докато слушалката вземе самият Слюнков. Докладвам:
	— Аварията е сериозна. По мои сметки (а аз в Москва вече бях обсъдил едно-друго с някои хора, пресметнал) радиоактивният стълб се движи към нас. Към Беларус. Трябва незабавно да се проведе йодна профилактика на населението и да се изселят всички онези, които живеят близо до централата. На сто километра да се махнат хората и животните.
	— Докладваха ми вече — казва Слюнков, — имало е пожар, но са го загасили.
	Не издържам:
	— Това е лъжа! Очевидна лъжа! Всеки физик ще ви каже, че графитът гори със скорост пет тона в час. Представяте ли си колко ще гори!
	Заминах за Минск с първия влак. Безсънна нощ. На сутринта си бях вкъщи. Измерих щитовидната жлеза на сина ми, беше сто и осемдесет микрорентгена в час! Тогава щитовидната жлеза беше идеалният дозиметър. Нужен беше калиев йодид. Това е обикновен йод. На половин чаша кисел две-три капки за деца, а за възрастни — три-четири капки. Реакторът горя десет дни, значи десет дни трябваше да се пие. Но никой не ни слушаше! Учените, медиците. Науката служеше на политиката, и медицината я повлякоха в политиката. И още как! Не трябва да се забравя на какъв социален фон работеше съзнанието ни, какви бяхме тогава, преди десет години. Работеха КГБ, тайните служби. Заглушаваха «западните гласове». Хиляди табута, партийни и военни тайни… Инструкции… Освен това всички ни бяха учили, че мирният съветски атом е съвсем безопасен, както торфът и въглищата. Такива хора бяхме, сковани от страх и предразсъдъци. От суеверието на вярата… Но фактите, само фактите…
	В онзи ден… На двайсет и седми април реших да замина за Гомелска област, която граничи с Украйна. В районните центрове Брагин, Хойники, Наровля до централата са само няколко десетки километра. Трябваше ми цялата информация. Да взема прибори, да замеря фона. А фонът беше следният: в Брагин трийсет хиляди микрорентгена в час, в Наровля — двайсет и осем хиляди… Сееха, оряха. Готвеха се за Великден… Боядисваха яйца, печаха козунаци… Каква радиация? Какво е това? Никакво нареждаше нямаше. Отгоре искат справки как тече сеитбата, с какви темпове. Гледат ме като ненормален: «Откъде сте? За какво говорите, професоре?». Рентгени, микрорентгени… Извънземен език…
	Върнахме се в Минск. На булеварда продават пирожки, сладолед, кайма, хлебчета. Под радиоактивния облак…
	Двайсет и девети април. Помня всичко точно… По дати… В осем часа` сутринта вече бях в приемната на Слюнков. Напирам, напирам. Не ме приемат. И така до пет и половина вечерта. В пет и половина от кабинета на Слюнков излезе един наш известен поет. Познаваме се с него:
	— С другаря Слюнков обсъждахме проблемите на беларуската култура.
	— Скоро няма да има кой да я развива тази култура — избухнах аз, — кой да ви чете книжките, ако сега не изселим хората около Чернобил! Ако не ги спасим!
	— Какво говорите?! Там вече всичко е изгасено.
	Все пак се добрах до Слюнков. Обрисувах му картината, която видях вчера. Трябва да се спасят хората! В Украйна (вече бях се обадил там) е започнала евакуация…
	— Какви са тези ваши дозиметристи (от моя институт), които ходят из града и всяват паника! Посъветвах се с Москва, с академик Илин. У нас всичко е наред… За пробива е хвърлена армията, военна техника. В централата работи правителствена комисия. Прокуратурата. Там са се заели… Не трябва да се забравя, че тече студената война. Заобиколени сме от врагове…
	На земята ни вече лежаха хиляди тонове цезий, йод, олово, цирконий, кадмий, берилий, бор, неизвестно количество плутоний (в ураново-графитните реактори тип РБМК в чернобилския им вариант се работеше с оръжеен плутоний, от който се правят атомните бомби) — общо четиристотин и петдесет типа радионуклиди. Количеството им е равно на триста и петдесет бомби, хвърлени над Хирошима. Трябваше да се говори за физика. За законите на физиката. А говореха за враговете. Търсеха врагове.
	Рано или късно, за това ще трябва да се отговаря. «Някой ден ще се оправдавате — казах на Слюнков, — че сте тракторостроител (бивш директор на тракторния завод) и не разбирате от радиация, но аз съм физик, имам представа за последствията.» Но как така? Някакъв си професор, някакви физици се осмеляват да поучават ЦК? Не, те не бяха шайка бандити. По-скоро заговор на невежеството и корпоративността. Принципът им на живот, апаратната школовка беше да не бият на очи. Да угодничат. По това време подготвяха прехвърлянето на Слюнков на по-висок пост в Москва. Ето! Мисля, че бяха звъннали от Кремъл… Горбачов… Казал, вие там, беларусите, не създавайте паника, че Западът така и така шуми. А правилата на играта са такива, че ако не угодиш на висшестоящото началство, няма да те повишат в длъжност, няма да те пратят в онази командировка, няма да ти дадат онази вила… Трябва да се харесаш… Ако си бяхме същата затворена система зад желязната завеса, хората и досега щяха да си живеят срещу самата централа. Щяха да го засекретят! Спомнете си за Кищим, Семипалатинск… Сталинска страна. Все още сме сталинска страна…
	В инструкциите в случай на опасност от ядрена война се препоръчва незабавно да се проведе йодна профилактика на населението. При опасност! А тук… Три хиляди микрорентгена в час… Но се страхуваха не за хората, а за властта. Страна на властта, а не страна на хората. Приоритетът на държавата е безспорен. А цената на човешкия живот е равна на нула. Имаше начини! Предлагахме… Без публично оповестяване, без паника… Просто да се вкарат йодни препарати във водоемите, от които се взема питейна вода, да се добавя в млякото. Е, щяха да почувстват друг вкус на водата… Друг вкус на млякото… В градовете държаха в наличност седемстотин килограма препарати. Така си останаха по складовете… За резерва. От гнева отгоре повече ги беше страх, отколкото от атома. Всеки чакаше обаждане, нареждане, но не предприемаше нищо сам. Страх от лична отговорност. В чантата си носех дозиметър… Защо? Не ме пускаха, дотегнах им в големите кабинети… Тогава вадех дозиметъра и го допирах до щитовидните жлези на секретарките, личните шофьори, които седяха в приемните. Плашеха се и това понякога помагаше — допускаха ме. «Е, що за истерии, професоре? Само вас ли ви е грижа за беларуския народ? Човек все от нещо умира: от пушене, в автомобилна катастрофа, самоубива се.» Смееха се на украинците. Те пълзят на колене в Кремъл, молят се за пари, лекарства, дозиметрична апаратура (тя не достигаше), а нашият (този Слюнков) за петнайсет минути докладва обстановката: «Всичко е наред. Ще се справим със собствени сили». Похвалиха го: «Браво, братя беларуси!».
	Колко живота струваше тази похвала?!
	Имам информация, че самите те, началството, са вземали йод. Когато ги обследваха сътрудниците на нашия институт, всички имаха чиста щитовидна жлеза. Без йод това е невъзможно. Децата си също тихомълком ги бяха отвели някъде надалеч. Те самите, когато ходеха в командировки, имаха респиратори, специално облекло. Всичко, което другите нямаха. И отдавна вече не е тайна, че около Минск имаше специално стадо. Всяка крава беше с номерче, прикрепено индивидуално. Персонално. Имаше специални земи, специални парници… Спецконтрол… Най-отвратителното… (_Замълчава._) Никой още не е отговарял за това…
	Престанаха да ме приемат. Да ме изслушват. Почнах да ги засипвам с писма. С докладни записки. Пращах карти, цифри. По всички инстанции. Събраха се четири папки по двеста и петдесет страници. Факти, само факти… За всеки случай копирах два екземпляра, един в моя служебен кабинет, а другия го криех у дома. Жена ми го криеше. Защо правех копия ли? Трябваше да имаме памет… В такава страна живеехме… Винаги сам си заключвах кабинета. Дойдох си от една командировка — папките бяха изчезнали… Всичките четири дебели папки… Но аз съм израснал в Украйна, дедите ми са били казаци. Имам казашки характер. Продължих да пиша. Да се изказвам. Трябва да се спасяват хората! Да се изселят спешно! Все бяхме в командировки. Нашият институт състави първата карта на «замърсените» райони. Целият юг беше в червено… Югът гореше.
	Това вече е история. История на престъплението…
	От института взеха цялата апаратура за радиационен контрол. Конфискуваха я. Без обяснения. Звъняха ми сутрин вкъщи със заплахи: «Стига, професоре, си плашил хората! Ще те изпратим там, където не си и сънувал. Сещаш ли се? Забравихте ли? Бързо забравихте!». Упражняваха натиск над сътрудниците на института. Сплашваха ги.
	Написах писмо в Москва…
	Извика ме президентът на нашата Академия Платонов:
	— Беларуският народ някога ще си спомни за теб, ти направи много за него, но това, че писа в Москва, е лошо. Много лошо! Искат да те уволня. Защо им писа? Нима не разбираш на кого си посегнал?
	Имах карти, цифри. А те? Можеха да ме вкарат в лудницата… Плашеха ме. Можеше да претърпя автомобилна катастрофа… Предупреждаваха ме. Можеха да заведат дело. За антисъветизъм. Или за щайга пирони, които не са отчетени от домакина на института…
	Заведоха наказателно дело…
	Постигнаха своето. Направих инфаркт… (_Мълчи._)
	Всичко има в папките… Факти и цифри… Престъпни цифри…
	Първата година…
	В хранителния комбинат са преработени милиони тонове «замърсено» зърно, хранели с него добитъка, а после месото е дошло на нашата маса. Птиците и свинете ги хранели с костно брашно, пълно със стронций…
	Евакуираха селата, а полетата засяваха. По данни на института ни земите на една трета от колхозите и совхозите бяха «замърсени» с цезий-137, често плътността на «замърсяването» превишаваше петнайсет кюри на квадратен километър. Не можеше и дума да става за получаване на чиста продукция, там даже не трябваше да се стои дълго време. Върху много земи се изсипа стронций-90…
	В селата хората се хранеха от градинките си и никой не ги проверяваше. Никой не ги просвещаваше, не ги учеше как трябва да се живее сега. Даже нямаше такава програма. Проверяваше се само това, което се изнасяше… Държавните доставки за Москва… За Русия…
	Избирателно прегледахме някои деца в селата… Няколко хиляди момчета и момичета. Имаха хиляда и петстотин, две хиляди, три хиляди микрорентгена. Над три хиляди. Тези момичета никога няма да могат да родят. Те са генно увредени…
	Колко години минаха… А понякога се събуждам и не мога да заспя…
	Оре трактор… Питам работника от районния комитет на партията, който ни съпровожда:
	— Трактористът защитен ли е поне с респиратор?
	— Не, те работят без респиратори.
	— Как, не ви докараха ли?
	— Какво говорите! Докараха ни толкова, че да стигнат до две хилядната година. Но не ги раздаваме. Ще настане паника. Всички ще се разбягат! Ще се заминат!
	— Какви ги вършите?
	— Лесно ви е, професоре, да разсъждавате! Като ви изгонят от работа, ще си намерите друга. А аз къде да ида?
	Каква власт! Безпределна власт на един човек над друг. Това вече не е лъжа, това е война срещу невинни…
	По течението на Припят… Опънати палатки, хората си почиваха със семействата. Къпят се, пекат се. Не знаят, че вече няколко седмици се къпят и се пекат под радиоактивен облак. Общуването с тях беше строго забранено. Но виждам децата… Приближавам се и почвам да обяснявам. Учудване… Недоумение: «А защо радиото и телевизията мълчат?». Придружаващият… С нас обикновено пътуваше някой от местната власт, от районния комитет на партията — такъв беше редът… Мълчеше… Мога да проследя по лицето му какви чувства се борят в него: да докладва или да не докладва? В същото време му е жал за хората! Нормален човек е… Но не знам кое чувство ще надделее, когато се върнем. Ще докладва или няма да докладва? Всеки правеше своя избор… (_Известно време мълчи._)
	Все още сме сталинска страна… И живее сталинският човек…
	Помня в Киев… На гарата… Композициите една след друга извозваха хиляди изплашени деца. Мъже и жени плачат. Първо си помислих: «На кого му е нужна такава физика? Такава наука? Ако цената е толкова висока…». Сега това се знае. Писаха с какви ударни темпове се е строила чернобилската атомна централа. Строиха я по съветски. Японците правят такива обекти за дванайсет години, а ние — за две-три. Качеството и надеждността на специалните обекти беше колкото на животновъден комплекс. На птицеферма! Когато нещо не достигаше, плюеха на проекта и го заменяха с такова, каквото в момента имат под ръка. Така покривът на машинната зала е бил залят с битум. Него потушаваха пожарникарите. А кой управляваше атомната централа? В ръководството нямаше нито един ядрен физик. Имаше енергетици, турбинни работници, политработници, но нито един специалист. Нито един физик…
	Човекът е измислил техника, за която още не е готов. Не й е равен. Може ли в ръцете на дете да се дава пистолет? Ние сме безумни деца. Но това са емоции, аз си забранявам емоциите…
	На земята… В земята, във водата лежат радионуклиди, десетки радионуклиди. Трябваха радиоеколози… Но в Беларус нямаше такива, викахме от Москва. Някога в нашата Академия на науките работеше професор Черкасова, тя се занимаваше с проблемите на малките дози и вътрешното облъчване. Пет години преди Чернобил закриха лабораторията й — у нас няма, не може да има никакви катастрофи. За какво говорите? Съветските атомни централи са водещите и най-добрите в света. Какви малки дози? Какво вътрешно облъчване? Какви радиоактивни хранителни продукти… Съкратиха лабораторията, пенсионираха професорката. Започна някъде като гардеробиерка, подаваше палта…
	И никой не пое отговорност за нищо…
	След пет години… Заболяемостта от рак на щитовидната жлеза при децата нарасна трийсет пъти. Беше установен ръст на вродените пороци на развитие, на бъбречните, сърдечните заболявания, на детския захарен диабет…
	След десет години… Продължителността на живота на беларусите спадна до шейсет години…
	Вярвам в историята. В съда на историята… Чернобил не е приключил, едва сега започва…“
@	Василий Борисович Нестеренко,
@	бивш директор на Института по ядрена енергетика към Академията на науките на Беларус


>>>	Монолог за жертвите и жреците

	„Човек става рано сутринта… Започва деня си…
	И не мисли за вечността, ако мислите са му за хляба насъщен. А искате да накарате хората да мислят за вечността. Грешката на всички хуманисти…
	Що е то Чернобил?
	Пристигнахме в едно село… Имаме малък германски автобус (подариха го на фонда ни), децата ни наобиколиха: «Лельо! Чичо! Ние сме чернобилци. Какво носите? Дайте ни нещо. Дайте!».
	Ето това е Чернобил…
	Напът за зоната срещаме една баба с пола, издокарана като за празник, с нова пола, с престилка, вързоп на гърба.
	— Къде така, бабо? На гости ли?
	— Отивам в Марки… В моята си къща…
	А там има сто и четиресет кюри! Трябва да върви двайсет и пет километра. Един ден ще върви дотам и един ден ще се връща. Ще донесе трилитровия буркан, който две години е висял на оградата й. Но ще е била в къщата си.
	Ето това е Чернобил…
	Какво помня от първите дни? Какво беше тогава? Все пак трябва оттам… За да разкажа живота си, трябва да почна с детството. Така и оттук… Имам своя начална точка. Спомням си друго… Спомням си четиридесетгодишнината от Победата. Тогава в нашия Могильов имаше за пръв път фойерверки. След официалното тържество хората не се разотидоха както обикновено, а почнаха да пеят песни. Съвсем неочаквано. Помня това общо чувство. След четиресет години за войната заговориха всички, започна осмислянето. А дотогава оцелявахме, възстановявахме, раждахме деца. Така е и с Чернобил… Тепърва ще се върнем към него, той ще ни се разкрие по-дълбоко. Ще стане светиня. Стена на плача. А засега няма формула. Няма формула! Няма идеи. Кюри, берове, сиверти — това не е осмисляне. Не е философия. Не е мироглед. Нашият човек е или с пушка, или с кръст. През цялата си история. А друг човек не е имало. Засега.
	Майка ми работеше в щаба на гражданската отбрана в града, тя беше една от първите, които разбраха. Включили се всички прибори. Съгласно инструкцията, която висеше във всеки техен кабинет, трябва веднага да бъде известено населението, да се раздадат респиратори, противогази и прочее. Отворили секретните си складове, запечатани с восък, но всичко там се оказало в ужасно състояние, негодно, било неизползваемо. В училищата противогазите били от довоенните, даже размерите им не ставали за деца. Приборите излизали от строя, но никой не можел да разбере нищо, такова още никога не се било случвало. Просто изключили приборите. Мама се оправдаваше: «Ако беше избухнала война, щяхме да знаем какво да правим. Имаше инструкция. А тука?». Кой беше начело на гражданската отбрана у нас? Генерали и полковници от запаса, за които войната започва по следния начин: по радиото предават правителствени изявления, има въздушна тревога, фугасни и запалителни бомби… Изобщо не са и разбрали, че векът е друг. Нужен беше психологически прелом. И той вече е факт. Сега знаем: ще седим, ще пием чай на празничната трапеза… Ще си говорим, ще се смеем, а войната вече ще е в разгара си. Даже няма да забележим как ще изчезнем.
	А гражданската отбрана е игра, на която си играеха възрастни чичковци. Те отговаряха за парадите, за ученията… Това струваше милиони… Откъсваха ни от работа за по три дни. Без никакви обяснения — на военни учения. Тази игра се наричаше «В случай на атомна война». Мъжете бяха войниците и пожарникарите, жените — санитарната дружина. Даваха ни комбинезони, обувки, аптечки, пакет бинтове, някакви лекарства. Че как! Съветският народ трябва да посрещне врага достойно. Секретните карти, плановете за евакуация — всичко това се пазеше в огнеупорни сейфове с восъчни печати. По тези планове за броени минути при тревога трябва да бъдат вдигнати хората и да бъдат изведени в гората, в безопасна зона. Вие сирена. Внимание! Война…
	Присъждаха купи, знамена. И имаше походен банкет. Мъжете пееха за нашата бъдеща победа! И разбира се, за жените!
	А неотдавна… Сега… Обявиха тревога в града. Внимание! Гражданска отбрана! Това беше преди седмица… Хората се страхуваха, но страхът беше друг. Не американците, не германците нападаха, а това там — в Чернобил? Нима пак?
	Осемдесет и шеста година… Кои сме ние? Какви ни завари технологичната версия на края на света? Мен? Нас? Ние, местната интелигенция, си имахме свой кръг. Живеехме си някакъв наш живот, настрани от всичко, което ни заобикаляше. Форма на нашия протест. Имахме си свои закони: не четяхме вестник «Правда», но списание «Огоньок» го предавахме от ръка на ръка. Тъкмо леко бяха отпуснали юздите, ние се опивахме от това. Четяхме самиздата, най-сетне той беше стигнал и до нас, в нашата провинция. Четяхме Солженицин, Шаламов… Венедикт Ерофеев… Ходехме си един друг на гости, водехме безкрайни разговори по кухните. Тъгувахме по нещо. По какво? Някъде живееха актьори, кинозвезди… Ето, аз ще бъда Катрин Деньов… Ще си облека идиотски парцал, ще си завържа косата по необикновен начин… Тъга по свободата… По онзи, непознатия свят… Чуждия свят… Като форма на свободата… Но и това също беше игра. Бягство от реалността. Някои от нашия кръжец се сриваха, пропиваха се, други влизаха в партията, издигнаха се в кариерата. Никой не вярваше, че кремълската стена може да бъде срутена. Да бъде пробита. И че ще се разпадне… Не и в нашия живот. Щом е така, все ни е едно какво става там при вас, ние ще си живеем тук. В нашия илюзорен свят…
	Чернобил… В началото — същата реакция. А на нас какво ни влиза в работата? Нека властта да си му бере грижата… Чернобил си е техен… И е далече. Даже на картата не го видяхме. Не е интересно. Истината вече не ни трябваше… Но когато на бутилките с мляко се появиха етикети «Мляко за деца» и «Мляко за възрастни»… Охо, тогава! Нещо се приближава… Да, не бях член на партията, но все пак бях съветски човек. Уплашихме се: «сякаш листенцата на репичките тази година са като на цвеклото». Но вечер като включим телевизора: «Не се поддавайте на провокациите!». И всички съмнения се разсейваха… А първомайската манифестация? Никой не ни караше да ходим на нея, например мен никой не ме е задължавал. Имахме избор. Но не го направихме. Не помня толкова многолюдна, толкова радостна първомайска манифестация като през тази година. Беше тревожно, искаше ти се, разбира се, да си в стадото… Да чувстваш лактите на другите… Да си заедно с всички. Искахме да ругаем някого. Началниците… Правителството… Комунистите… Сега си мисля… Откъде дойде този срив… Как се срина всичко? А сривът е бил още в началото… Нашата несвобода… Върхът на волнодумството беше: «Може ли да се ядат репичките, или не?». Несвободата вътре в нас…
	Бях инженер в завода «Химволокно» и там имахме група германски специалисти. Инсталираха ново оборудване. Видях как се държат другите хора, от един друг народ… От другия свят… Когато разбраха за аварията, веднага поискаха лекари, да се раздадат дозиметри, да се контролира храната. Слушаха тяхното си радио, знаеха какво трябва да се прави. Разбира се, нищо не им дадоха. Тогава си стегнаха куфарите и се приготвиха да си тръгнат. Купете ни билети! Изпратете ни у дома! Тръгваме си, защото не сте способни да осигурите нашата безопасност. Стачкуваха, изпратиха телеграма до правителството си… До президента… Караха се заради жените си, децата си — бяха дошли у нас със семействата си. Заради живота си! А ние? Ние как се държахме? Ах, тези германци какви са истерици! Страхливци! Измерват радиацията в борша, в котлетите… Не излизат без нужда на улицата… Срамота! Ето, нашите мъже са истински мъже! Руски мъже! Отчаяни! Борят се с реактора! Не треперят за кожата си! Качват се на разтопения покрив с голи ръце или с брезентови ръкавици (гледахме го по телевизията). А децата ни със знаменца отиват на манифестация! И ветераните от войната… Старата гвардия! (_Замисля се._) Но това също е вид варварство — липсата на страх за самия себе си. Винаги казваме «ние», а не «аз»: «ще демонстрираме съветския героизъм», «ще покажем съветски характер». На целия свят! Но има и «аз»! Аз не искам да умирам… Аз се страхувам…
	Днес ми е интересно да проследя себе си, чувствата си. Как са се променяли. Да ги анализирам. Отдавна се улових, че вече съм по-внимателна към света наоколо. Наоколо и в мен. След Чернобил това стана от само себе си. Започнахме да се учим да казваме «аз»… Аз не искам да умирам! Аз се страхувам… А тогава? Увеличавам телевизора и гледам как връчват червено знаме на доячките, победили в социалистическо състезание. Ама това е тук при нас? До Могильов? В селото, което се бе оказало в центъра на цезиево петно? Него ще го изселят всеки момент. Всеки момент… Гласът на диктора: «Хората самоотвержено се трудят въпреки всичко», «чудесата на мъжеството и героизма». Ако ще и потоп да стане! С революционна стъпка! Да, не бях член на партията, но все пак бях съветски човек. «Другари, не се поддавайте на провокациите!» — гърмеше ден и нощ телевизорът. Съмненията се разсейваха…
	(_Звъни телефонът. Връщаме се към разговора след половин час._)
	Интересен ми е всеки нов човек. Всеки, който мисли за това…
	На нас тепърва ни предстои да осмислим философията на Чернобил. Две държави, разделени с бодлива тел: едната е самата зона, втората е всичко останало. По изгнилите стълбове около зоната като на кръстове висят бели кърпи. По наш обичай. Хората отиват там като на гробище. Светът след технологиите… Времето се върна назад… Там е погребан не само техният дом, а цяла епоха. Епохата на вярата. В науката! В справедливата социална идея! Великата империя се пръсна по шевовете. Разпадна се. Първо Афганистан, после Чернобил. Когато империята беше разсипана, ние останахме сами. Страх ме е да го кажа, но… Ние обичаме Чернобил. Обикнахме го. Това е отново намереният смисъл на живота ни… Смисълът на страданието ни. Като войната. За нас, беларусите, светът разбра след Чернобил. Това беше прозорец към Европа. Едновременно сме и негови жертви, и негови жреци. Страшно е да се каже… Скоро го разбрах…
	В самата зона… Даже звуците там са други. Влизаш в къщата… Чувството е като в «Спящата красавица». Ако още не са разграбени снимките, съдовете, мебелите… Хората би трябвало да са някъде наоколо. Понякога ги намираме… А те не говорят за Чернобил, говорят как са ги излъгали. Вълнува ги дали ще получат всичко, което им се полага, и дали другите няма да получат повече. Народът ни винаги е имал чувството, че го мамят. На всички етапи от големия път. От едната страна е нихилизмът, отрицанието, а от другата е фатализмът. Не вярва на властта, на учените и на лекарите, но и самият той не предприема нищо. Невинен и безучастен. В самото страдание е намерен смисъл и оправдание, всичко останало няма никакво значение. По полята има табелки «Висока радиация». Полята се обработват. Трийсет кюри… Петдесет… Трактористите седят в отворените кабини, дишат радиоактивния прах… Минаха десет години, но и досега няма трактори с херметични кабини. Десет години минаха! Кои сме ние? Живеем на заразена земя, орем, сеем. Раждаме деца. Какъв тогава е смисълът на страданието ни? Защо ни е? Защо ни е чак толкова? Сега спорим много за това с приятелите ми. Често го обсъждаме. Защото зоната не са беровете и кюритата, не са микрорентгените. Това е народът. Нашият народ. Чернобил «помогна» на бързо загиващата ни система. Пак извънредни обстоятелства… Разпределение. Порцион. Както преди ни набиваха в главите «ако не беше войната», така сега се появи възможността да се припише всичко на Чернобил. «Ако не беше Чернобил.» И очите ни веднага се премрежват — скърбим! Дайте! Дайте ни! Да има какво да делим. Хранилката! Гръм да ме удари!
	Чернобил вече е история. Но е и моята работа. И бит. Пътувам… Виждам… Имаше патриархално беларуско село. Беларуска къщичка. Без тоалетна и топла вода, но с икона, дървен кладенец, бродирани кърпи, килими. С гостоприемство. Отбихме се в една такава къща да пием вода, а стопанката намира от някакъв стар куфар, стар колкото нея, една кърпа и ми я подава: «Вземи за спомен от моя дом». Имаше гора, поле. Съхраняваха се общността и остатъците от свободата: земята около къщата, градината, собствената кравичка. От Чернобил започнаха да ги изселват в «Европа» — в европейски тип селища. Къща може да се построи — по-хубава, комфортна, но няма как да се построи на ново място този завършен свят, с който те бяха свързани като с пъпна връв. Колосален удар по психиката на човека. Разрушаване на традициите, на цялата вековна култура. Когато се приближаваш към тези нови селища, та те са като миражи на хоризонта. Разкрасени. Сини, жълто-червени. И имената са им Майски, Слънчев. Европейските вили са много по-удобни от къщите. Това е готовото бъдеще. Но в бъдещето няма как да се спуснеш с парашут… Превърнаха хората в диваци… Седят на земята и чакат да дойде самолетът, да дойде автобусът и да донесе хуманитарна помощ. Не се радват на шанса, че са се измъкнали от ада, че имат дом, чиста земя и трябва да спасят децата си, на които Чернобил е вече в кръвта, в гените. Чакат чудото… Ходят на църква… Знаете ли за какво молят Бога? За същото — за чудо. Не да им даде здраве и сили, за да постигнат нещо сами. Свикнаха да се молят… Дали на чужбината, дали на небето…
	Живеят в тези вили като в кафези. Те се рушат, развалят се. Там живее несвободен човек. Обречен. Живее с обида и страх, един гвоздей няма да забие сам. Иска си комунизма. Чака. На зоната й е нужен комунизъм… На всички избори там гласуват за твърда ръка, тъгуват по сталинския ред, по военния. За тях това е синонимът на справедливост. Там и живеят по военному: с милиционерски постове, хора с военни дрехи, пропускателна система, порциони. Чиновници, които разпределят хуманитарната помощ. На кутиите пише на немски, на руски: «Не се заменя. Не се продава». Навсякъде се продава. Във всяка лавка…
	И пак като игра… Като рекламно шоу… Водя конвой с хуманитарна помощ. Чужди хора… Чужденци… В името на Христа, в името на нещо си идват при нас. А в локвите, в мръсотията, с фланели и ватенки стои племето ми… С платнени ботуши… «Не ни трябва нищо! Така или иначе ще го откраднат!» — чета в очите им. Но в същото време… Желание да хванат пакета, кутията с нещо чуждестранно. Вече знаем коя баба къде живее. Като в резерват… И противно, безумно желание… Обида! Изведнъж казвам: «Сега ще ви покажем! Ще ви покажем нещо! Което и в Африка не може да видите. Никъде в света няма такова нещо! Двеста кюри — триста кюри…». Забелязвам как и самите баби се променят, някои направо са станали «кинозвезди». Имат си заучени монолози, и сълза се стича там, където трябва. Когато идваха първите чужденци, те мълчаха, само плачеха. Сега вече се научиха да говорят. Може да падне някоя дъвка за децата, някоя кутия дрехи в повече… Може… И това е заедно с дълбоката философия, че тук те имат собствени отношения със смъртта, с времето. И не напускат къщите си, родните си селски гробища не заради германския шоколад… Или дъвките…
	Връщаме се… Показвам им: «Каква красива земя!». Слънцето се е спуснало ниско-ниско. Осветило е гората, полето. Тръгваме си. «Да — отговаря един от германската трупа, който говори руски, — красива, но отровена.» В ръцете си държи дозиметър.
	И аз разбирам, че този залез ми е скъп само на мен. Това е моята земя.“
@	Наталия Арсеневна Рослова,
@	председател на Могильовския женски комитет „Децата на Чернобил“


>>	Детски хор

	_Альоша Белски — 9 години, Аня Богуш — 10 години, Наташа Дворецкая — 16 години, Лена Жудро — 15 години, Юра Жук — 15 години, Оля Звонак — 10 години, Снежана Зиневич — 16 години, Ира Кудрячева — 14 години, Юля Каско — 11 години, Ваня Коваров — 12 години, Вадим Красносолнишко — 9 години, Вася Микулич — 15 години, Антон Нашиванкин — 14 години, Марат Татарцев — 16 години, Юля Тараскина — 15 години, Катя Шевчук — 14 години, Борис Шкирманков — 16 години_

	„Лежах в болницата…
	Толкова ме болеше… Молех мама: «Мамичко, не мога да издържа. По-добре ме убий!».“


	„Толкова черни облаци… Такъв порой…
	Полетата станаха жълти… Зелени… Сякаш им бяха излели бои… Казваха, че това е прах от цветчетата… Не бягахме по полетата, само ги гледахме. Баба ни затваряше в мазето. А тя самата заставаше на колене и се молеше. И нас ни учеше: «Молете се! Това е краят на света. Божието наказание за греховете ни». Брат ми беше на осем години, а аз на шест. Почнахме да си спомняме греховете си: той счупи буркан с малиново сладко… А аз не си признах на мама, че се бях закачила на оградата и си бях скъсала новата рокля… Скрих я в шкафа…
	Мама често си облича черно. Черна кърпа. На нашата улица постоянно погребват някого… Плачат. Като чуя музиката, и бягам вкъщи да се моля, чета «Отче наш».
	Моля се за мама и татко…“


	„Дойдоха да ни вземат войници с коли. Помислих си, че започва война…
	На раменете на войниците висяха истински автомати. Говореха неразбираеми думи: «дезактивация», «изотопи»… По пътя ми се присъни, че е станал взрив! А аз съм жив! Няма го домът, няма ги родителите ми, няма даже врабчета и врани. В ужаса си се събуждах, скачах… Повдигах щорите… Гледах през прозореца: дали не се е появила в небето онази ужасна гъба?
	Помня как един войник гонеше котка… В режим «котка» дозиметърът работеше като автомат: щрак, щрак. След нея — момче и момиче… Това беше тяхната котка… Момчето не говореше нищо, а момичето викаше: «Няма да я дам!!!». Бягаше и викаше: «Миличка, бягай! Бягай, миличка!».
	А войникът беше с голям найлонов чувал…“


	„Оставихме и заключихме вкъщи моето хамстерче. Беличкото. Оставихме му храна за два дни. А заминахме завинаги…“


	„За пръв път се качих на влак…
	Влакът беше препълнен с деца. Малките реват, изцапали се бяха. Имаше една възпитателка на двайсет души, а всички плачеха: «Мамо! Къде е мама? Искам у дома!». Бях на десет години, момичетата като мен помагаха да успокояват малките. По пероните жените ни посрещаха и кръстеха влака. Носеха домашни сладкиши, мляко, топли картофи…
	Водеха ни в Ленинградска област. Там вече, когато наближавахме гарата, хората се кръстеха и гледаха отдалеч. Страхуваха се от нашия влак, на всяка гара дълго го миеха. На една от спирките изскочихме от вагона и се втурнахме към бюфета, после там не пуснаха никого другиго: «Тук едни чернобилски деца ядат сладолед». Бюфетчийката говореше с някого по телефона: «Като си тръгнат, ще измием пода с хлор и ще изварим чашите». Ние слушахме…
	Посрещнаха ни лекари. Бяха с противогази и гумени ръкавици… Взеха ни дрехите, всички вещи, даже несесерите, моливите и химикалите, сложиха ги в найлонови пликове и ги заровиха в гората.
	Толкова се изплашихме… После дълго чакахме да почнем да измираме…“


	„Мама и татко се целунали, и съм се родила аз.
	Преди си мислех, че никога няма да умра. А сега знам, че ще умра. Едно момченце лежа заедно с мен в болницата… Вадик Коринков… Рисуваше ми птички. Къщички. Почина. Не е страшно да умреш… Ще спиш много, много дълго и никога няма да се събудиш. Вадик ми каза, че когато умре, ще живее дълго на друго място. Казало му го някое от по-големите момченца. Не го беше страх.
	Сънувах, че съм умряла. Насън чувах майка ми — плачеше. И се събудих…“


	„Заминахме…
	Искам да разкажа как се сбогуваше с нашата къща баба ми. Помоли баща ми да изнесе от зимника чувал пшеница и го разпръсна из градината: «На божиите птички». Събра в решетото яйца и ги изсипа на двора: «На котарака и кучето». Наряза им сланина. Изтръска от всичките си чувалчета семената: моркови, тикви, краставици, червен лук… Различни цветя… Разпръсна ги из градината: «Нека живеят в земята». А после се поклони на къщата… Поклони се на плевнята… Обходи всяка ябълка и й се поклони…
	А дядо ми, когато си отивахме, си свали шапката…“


	„Бях малък…
	На шест, не, май на осем години. Точно така, на осем. Сега сметнах. Помня много страхове. Страх ме беше да бягам босичък по тревата. Мама ме наплаши, че ще умра. Да се къпя, да се гмуркам — от всичко ме беше страх. Да късам орехи в гората. Да хвана бръмбар с ръце… Той пълзи по земята, а тя е заразена. Мравките, пеперудите, земните пчели — всички бяха заразени. Мама си спомня, че в аптеката й били препоръчали да ми дава йод с чаена лъжичка! Три пъти на ден. Но тя се изплашила…
	Чакахме пролетта: дали пак ще порасне лайката? Както преди? Всички у нас казваха, че светът ще се промени… По радиото и по телевизията… Че лайката ще се превърне в… В какво ще се превърне? В нещо друго… А на лисицата ще й порасне втора опашка, таралежите ще се раждат без бодли, розите без венчелистчета. Ще се появят хора, които приличат на хуманоиди, ще бъдат жълти. Без коси, без мигли. Само с очи. А залезите няма да са червени, а зелени.
	Бях малък… На осем години…
	Беше пролет… Както винаги през пролетта, от пъпките бяха покарали листа. Зелени. Разцъфнаха ябълките. Бели. Замириса песекинята. Разпъпи се лайката. Бяха си същите. Тогава изтичахме до рибарите на реката: платиката има ли си като преди глава и опашка? А щуката? Проверявахме къщичките за скворци: дали са долетели? А дали ще имат деца?
	Отвори ни се много работа… Проверявахме всичко…“


	„Възрастните шептяха… Слушах…
	От годината, в която съм се родил, от осемдесет и шеста, в нашето село няма нито момчета, нито момичета. Само аз съм. Докторите не разрешавали… Плашели мама… Нещо такова… А моята майка избягала от болницата и се скрила при баба. И ето ме… Появил съм се… Родил съм се, значи. Всичко това го подслушах…
	Нямам си братче и сестриче. А много искам. А откъде се вземат децата? Бих отишъл да си намеря братче.
	Баба всеки път ми отговаря различно:
	— Щъркелът ги носи в човката си. А понякога момиченцата растат на полето. Ако птицата се вгледа, понякога намира момченца при ягодите.
	Мама казва друго:
	— Ти падна от небето.
	— Как?
	— Заваля дъжд и ти падна точно в ръцете ми.
	Лельо, ти писателка ли си? Как така е можело да ме няма? А къде съм бил? Някъде нависоко, на небето ли? А може и на друга планета…“


	„Преди обичах да ходя на изложби… Да гледам картините…
	В нашия град направиха изложба за Чернобил… Бяга из гората конче, цялото е от крака, има осем-десет, теленце с три глави, в клетка стоят плешиви зайци, като пластмасови… Хората ходят из полето със скафандри… Дърветата са по-високи от църквите, а цветята са като дървета… Не я догледах до края. Натъкнах се на една картина: момче протяга ръцете си — към глухарче ли, към слънцето ли, а това момченце има вместо нос… хобот. Прииска ми се да се разплача, да се развикам: «Не ни трябват такива изложби! Не ги правете! Така и така наоколо всички говорят за смъртта. За мутанти. Не искам!!!». Първия ден на изложбата имаше хора, дойдоха, а после нито един човек. Писаха по вестниците, че в Москва, в Санкт Петербург цели тълпи ходели. А у нас залата беше празна.
	Бях на лечение в Австрия, там има хора, които биха си окачили такава снимка у дома. Момче с хобот… Или перки вместо ръце… И всеки ден да я гледат, за да не забравят за онези, на които им е зле. Но когато живееш тук, тогава това не е фантастика и изкуство, а живот. Моят живот… Ако трябва да избирам, по-добре да си окача в стаята красив пейзаж, на който всичко да е нормално: и дърветата, и птиците. Обикновено. Радостно…
	Искам да мисля за красивото…“


	„Първите дни след аварията…
	В нашето градче изчезнаха врабчетата… Търкаляха се навсякъде: в градините, по асфалта. Събираха ги и ги извозваха с контейнерите с листата. През онази година не разрешаваха да се палят листата, бяха радиоактивни. Листата ги погребваха.
	След две години врабчетата се появиха. Радвахме се, викахме си един на друг: «Вчера видях врабче. Върнали са се».
	Изчезнаха майските бръмбари. И досега ги няма. Може да се върнат след сто или хиляда години, както казва нашият учител. Даже аз няма да ги видя… А съм на девет години…
	Какво пък остава за баба ми! Тя е стара…“


	„Първи септември… Строени сме в редици…
	И нито един букет. Знаехме вече, че в цветята има много радиация. Преди началото на учебната година в училището работеха не дърводелци и бояджии, както преди, а войници. Косяха цветята, махаха и извозваха някъде пръстта с коли с ремаркета. Изкорениха големия стар парк. Старите липи. Баба Надя… Винаги я викаха у дома, когато някой умреше. Да оплаче. Да прочете молитви. «Не е ударила мълния… Не ни е нападнала суша… Не ни е заляло морето… Лежат като черни гробове… — плачеше тя над дърветата като над хора. — Ах, мое дъбче… Моя ябълко…»
	А след година всички ни евакуираха, селото го заровиха. Баща ми е шофьор, той пътуваше дотам и разказваше. Първо изкопават голяма яма… Пет метра… Идват пожарникари. Измиват къщата с маркучите от покрива до основата, за да не вдигат радиоактивния прах. Прозорците, покрива, прага — всичко мият. А после кранът вдига къщата от мястото й и я спуска в ямата… Търкалят се кукли, книги, буркани… Багерът загребва… Засипват всичко с пясък, глина, трамбоват го. Вместо село става равно поле. Там лежи нашият дом. И училището, и селсъвета… Там са моите хербарии и двата албума с марките, мечтаех да ги взема.
	Имах велосипед… Току-що ми го бяха купили…“


	„На дванайсет години съм…
	През цялото време съм си вкъщи. Инвалид съм. Пощальонът носи у дома пенсиите ни — моята и на дядо. След като узнаха, че имам рак на кръвта, момичетата в класа се страхуваха да седят с мен. Да ме пипнат. А аз гледах ръцете си… Чантата и тетрадките си… Нищо не се бе променило. Защо да се страхуват от мен?
	Лекарите казаха, че съм се разболяла, защото татко е работил в Чернобил. А аз съм се родила след това.
	А аз обичам татко…“


	„Никога не съм виждала толкова войници…
	Войниците миеха дърветата, къщите, покривите… Миеха кравите в колхоза… Мислех си: «Горките животни в гората! Тях никой не ги мие. Ще умрат всички. И гората никой не я мие. Тя също ще умре».
	Учителката каза: «Нарисувайте радиацията». Нарисувах как вали жълт дъжд… И как тече червена река…“


	„От дете обичах техниката… Мечтаех си… Да порасна и да стана техник като татко, той обожаваше техниката. Заедно с него все нещо конструирахме. Правехме.
	Татко замина… Не съм чул, когато се е приготвял. Спях. Сутринта видях мама разплакана: «Нашият татко е в Чернобил».
	Чакахме татко като от война…
	Върна се и пак тръгна на работа в завода. Не разказа нищо. А в училище се хвалех на всички, че моят татко се е върнал от Чернобил, че е ликвидатор, а ликвидаторите са онези, които са помогнали да се ликвидира аварията. Герои! Момчетата ми завиждаха.
	След година татко се разболя…
	Ходехме из болничната градинка… Беше след втората операция… И за пръв път заговори с мен за Чернобил…
	Работели близо до реактора. Спомняше си, че било тихо, мирно, красиво… А в същото време нещо става. Градините цъфтели. А за кого? Хората си били отишли. Минали през град Припят: на балконите висяло бельо, саксии с цветя. Под храста стоял велосипед с брезентовата чанта на пощальона, наблъскана с вестници и писма. И върху нея птиче гнездо. Виждах го като на кино…
	Те «чистели» онова, което трябвало да се хвърли. Махали пръстта, замърсена с цезий и стронций. На сутринта всичко пак било заразено.
	«На тръгване ни стиснаха ръцете и ни дадоха справки с благодарност за самоотвержеността…» Баща ми си спомняше ли, спомняше. Последния път се върна от болницата и ни рече: «Ако остана жив, никаква химия, никаква физика. Ще се махна от завода… Ще стана овчар и нито друго…».
	С мама останахме двамата. Няма да се запиша в техническия университет, както си мечтае мама. Там, където татко е учил…“


	„Имам малък брат…
	Обича да си играе на Чернобил. Прави бомбоубежище, засипва с пясък реактора… Или се маскира като плашило, бяга след всички и ги плаши: «О-о-о! Аз съм радиацията! О-о… Аз съм радиацията!».
	Още го нямаше, когато стана това.“


	„Нощем летя…
	Летя сред ярка светлина… Не е реалност и не е нещо неземно. То е и едно, и друго, и нещо трето. Насън знам, че мога да вляза вътре в този свят, да бъда в него… Или да остана? Не мога да си обърна езика, дишането ми е неправилно, но там не ми трябва да говоря с никого. Нещо подобно вече ми се е случвало някога. Но кога? Не помня… Разкъсва ме желанието да се слея, но не виждам никого… Само светлина… Имам чувството, че мога да я пипна… Какъв съм огромен! С другите съм, но настрани, отделно. Сам. В най-ранното си детство виждах някои цветни изображения така, както ги виждам сега. В този сън… Настъпва момент, когато не мога да мисля за нищо друго. Само… Изведнъж се отваря прозорец… Неочакван порив на вятъра. Какво е това? Откъде е? Между мен и още някого се установява връзка… Общуване… Но колко ми пречат тези сиви болнични стени. Колко слаб съм още… Закривам светлината с глава, защото ми пречи да виждам… Протягах се, протягах се… Започнах да виждам по-нависоко…
	И дойде мама. Вчера ми окачи икона в болничната стая. Шепне нещо в ъгъла, застава на колене. Всички мълчат: професора, лекарите, медицинските сестри. Мислят, че не подозирам, че не знам, че скоро ще умра. А нощем се уча да летя…
	Кой казва, че е лесно да летиш?
	Някога пишех стихове… В пети клас се влюбих в едно момиче. В седми открих, че има смърт… Моят любим поет е Гарсия Лорка. У него прочетох: «тъмният корен на вика». Нощем стихотворенията звучат по друг начин. Различно… Започнах да се уча да летя… Не ми харесва тази игра, но какво да правя?
	Моят най-добър приятел се казваше Андрей… Направиха му две операции и го изпратиха вкъщи. След половин година го чакаше трета операция… Обеси се на колана си… В празната класна стая, когато всички отишли на час по физическо. Лекарите му бяха забранили да скача, да тича, а го смятаха за най-добрия футболист в училището. Преди… Преди операцията…
	Тук имах много приятели… Юля, Катя, Вадим, Оксана, Олег… После Андрей… «Ще умрем и ще станем наука» — казваше Андрей. «Ще умрем и ще ни забравят» — така мислеше Катя. «Когато умра, не ме погребвайте на гробището, страхувам се от гробището, там има само мъртви и врани. Погребете ме в полето…» — молеше Оксана. «Ще умрем» — плачеше Юля.
	За мен сега небето е живо, когато го гледам… Те са там…“


>>	Самотен човешки глас

	„Доскоро бях толкова щастлива. Защо? Забравих…
	Всичко остана някъде в друг живот. Не разбирам… Не знам как отново успях да заживея. Поисках да живея. Ето — смея се, разговарям. Толкова страдах… Бях като парализирана… Искаше ми се да си поговоря с някого, но не с някого измежду хората. Влизах в църквата, там беше съвсем тихо, като в планината. Тихо. Там можеш да забравиш живота си. А на сутринта се будех… Търся с ръка… Къде е той? Възглавницата му, ароматът му… Малка непозната птичка бяга по перваза с малко звънче и ме буди, никога преди това не бях чувала такъв звук, такъв глас. Къде е той? Не мога да пресъздам всичко, не всичко може да се каже. Не разбирам как останах жива. Вечер идваше дъщеря ми: «Мамо, вече си научих уроците». Тогава си спомнях, че имам деца. А къде е той? «Мамо, скъса ми се копченцето. Заший ми го.» Как да ида при него? Да се срещнем. Затварям си очите и си мисля за него, докато не заспя. Насън идва, но само за малко, бързо. Веднага изчезва. Даже чувам стъпките му… Къде изчезва? А толкова не му се искаше да умира. Гледаше през прозореца, гледаше. Към небето… Подлагах му една възглавница, втора, трета… За да му е високо. Умираше дълго… Цяла година… Не можахме да се разделим… (_Дълго мълчи._)
	Не, не, не се притеснявайте, няма да плача… Отучих се да плача. Искам да говоря… Друг път ми е толкова тежко, толкова непоносимо, искам да го кажа на себе си, да се убедя, че не помня нищо. Като моята приятелка. За да не полудея… Тя… Мъжете ни починаха в една и съща година, бяха заедно в Чернобил. Тя ще се омъжва, иска да забрави, да затвори онази врата. Вратата за там. Към него… Не, не, разбирам я. Знам… Трябва да оцелее… Има деца… Били сме там, където никой друг още не е бил, видяхме това, което никой не е виждал. Мълча, мълча, а веднъж във влака почнах да разказвам на непознатите хора. Защо? Самотата е страшна…
	Замина за Чернобил на моя рожден ден… Гостите още бяха на масата, извини им се. Целуна ме. А колата вече го чакаше долу. Деветнайсети октомври хиляда деветстотин осемдесет и шеста година. Моят рожден ден… Той беше монтьор, пътуваше из целия Съветски съюз, а аз го чаках. Така беше години наред. Живяхме както живеят влюбените — сбогувахме се и се срещахме. А тогава… Страхът обхвана само майките ни, неговата майка и моята, а нас не ни беше страх. Сега си мисля защо? Знаехме къде отива. Да беше взел от съседското момче учебника по физика и да го беше прелистил поне. А то ходел там без шапка. На другите момчета след година им окапа косата, а при него обратното — четината му стана по-гъста. Никой от тях вече не остана. Бригадата му, седем души, всички починаха. Млади… Един след друг… Първият почина след три години… Мислехме си, че е случайно. Съдба. След него втори, трети, четвърти… Всеки почна да чака кога и той… Ето как живееха! Мъжът ми почина последен… Монтьори-алпинисти… Изключвали осветлението в изселените села, качвали се по стълбовете. Из мъртвите къщи, улици. През цялото време на високото, на върха. На ръст беше около два метра, тежеше деветдесет килограма, кой можеше да го убие? Дълго не се страхувахме… (_Неочаквано се усмихва._)
	Ах, колко бях щастлива! Върна се… Видях го… Вкъщи беше празник винаги когато се връщаше, беше празник. Имах една много дълга нощница, много красива, слагах си я. Обичах скъпото бельо, всичкото ми беше хубаво, но тази нощница беше особена. Празнична. За първия наш ден… Нощем… Знаех цялото му тяло, наизуст, навсякъде го целувах. Даже ми се е случвало да сънувам, че съм някаква част от тялото му — така се бяхме слели. Без него ми беше мъчно, изпитвах физическа болка без него. Когато се разделяхме, за известно време губех ориентация — коя съм, на коя улица съм, колко е часът… Излизах от времето… Той дойде с вече подути лимфни възли на шията, докоснах ги с устни, не бяха големи, но попитах: «Ще отидеш ли на лекар?». Успокои ме: «Ще мине». — Как е там, в Чернобил? — «Работа като работа». Нито храброст, нито паника. Само едно ми каза: «Каквото е тук, такова е и там». В столовата, където ги хранели, на първия етаж обслужвали редниците — фиде, консерви, а на втория — началниците, военните генерали ги хранели с плодове, червено вино, минерална вода. Чисти покривки. Всеки имал дозиметър. А на тях не им дали нито един за цялата бригада.
	Помня морето… Бяхме ходили на море с него, помня, че морето беше огромно, като небето. Моята приятелка с мъжа си… Те също дойдоха с нас… Та тя си спомня: «Морето беше мръсно. Страхувахме се да не се заразим с холера». Нещо такова пишеха вестниците… А аз помня друго… Яркия цвят… Помня, че морето беше навсякъде, като небето. Много синьо. И той беше до мен. Родена съм за любов… За щастлива любов… В училище момичетата си мечтаеха да влязат в университета, да заминат на комсомолски строеж, а аз исках да се омъжа. Да обичам много силно, като Наташа Ростова. Просто да обичам! Но не можех да си го призная, защото тогава, сигурно помните, беше разрешено да се мечтае само за комсомолски строеж. Внушаваха ни го. Втурваха се към Сибир, към непроходимата тайга, спомняте си как пееха: «отвъд мъглата и мириса на тайгата». Първата година не ме приеха в университета, не ми стигна балът, отидох да работя в телефонната централа. Там се запознахме. Бях дежурна… И сама го ожених за себе си, помолих го: «Ожени се за мен. Толкова те обичам!». Влюбих се до ушите. Толкова красиво момче… Аз… Аз летях в небето. Сама го помолих: «Ожени се за мен!». (_Усмихва се._)
	Друг път се замислям и си търся разни утехи: а може смъртта да не е краят, може просто да се е променил и да живее някъде в друг свят. Някъде до мен? Работя в библиотека, чета много книги, срещам се с различни хора. Иска ми се да говоря за смъртта. Да разбера. Търся утеха. Във вестниците, в книгите чета… Ходя на театър, ако има нещо такова, за смъртта… Изпитвам физическа болка без него, не мога сама…
	Не искаше да ходи на лекар: «Нищо не усещам. Не ме боли». А лимфните му възли вече бяха станали колкото кокоше яйце. Насила го набутах в колата и го закарах в поликлиниката. Изпратиха ни при онколог. Един лекар го прегледа, повика втори: «Тук има още един чернобилец». И повече не го пуснаха. След седмица направиха операцията: махнаха му напълно щитовидната жлеза, гръкляна и ги замениха с някакви тръбички. Да… (_Замълчава._) Да… Сега знам, че това все още е било щастливото време. Господи! С какви глупости се занимавах: тичах по магазините, купувах подаръци на лекарите — кутии бонбони, вносни ликьори. На санитарките — шоколади. И те ги вземаха. А той ми се присмиваше: «Разбери, че те не са богове. А химия и облъчване има за всички. Дават и без бонбони». Но аз летях до края на града за торта «Птиче мляко» или за френски парфюми — всичко това навремето се купуваше с връзки, изпод щанда. Преди да го заведа у дома… Ние… Ние отиваме у дома! Дадоха ми специална спринцовка, показаха ми как да я ползвам. Трябваше да го храня с тази спринцовка. Научих се на всичко. Четири пъти на ден варях нещо прясно, задължително прясно, прекарвах го през месомелачката, търках го на ситото и после го натъпквах в шприца. Промушвах я в една от тръбичките, най-голямата, а тя отиваше в стомаха… Но той спря да усеща миризмите, да ги различава. Питам го: «Вкусно ли е?». Не знае.
	Но въпреки това няколко пъти ходихме на кино. И там се целувахме. Бяхме увиснали на толкова т-ъ-ъ-ъ-ничко конче`, а си мислехме, че пак сме се хванали за живота. Стараехме се да не говорим за Чернобил. Да не си го спомняме. Забранена тема… До телефона не го допускам. Пресрещам го. Момчетата му умират едно след друго. Забранена тема… Някак си сутрин го будя, подавам му халата, а той не може да стане. И не може да каже нищо… Спря да говори… Очите му станаха много големи… Когато се уплаши… Да… (_Отново замълчава._) Оставаше ни още една година… През цялата тази година умираше… Всеки ден ставаше по-зле и по-зле и знаеше, че неговите момчета умират… Нали живеехме с това… С това очакване… Говорят за Чернобил, пишат за Чернобил. Но никой не знае какво е това… Всичко у нас вече е различно: раждаме се различни, умираме различно. Не така, както другите. Попитайте ме как се умира след Чернобил? Човекът, когото обичах толкова, че повече не мога да обичам, даже и да го бях родила сама, се превръщаше пред очите ми… В чудовище… Махнаха му лимфните възли, нямаше ги и се нарушаваше кръвообращението, и носът му някак се промени, стана три пъти по-голям, и очите му бяха някак други — обърнаха се на различни страни, в тях се появи непозната светлина и изражение, сякаш не беше той, а някой друг гледаше през тях. След това едното око съвсем се затвори… А аз от какво се страхувах? Само да не се види… Да не се запомни такъв. Но почна да ме моли, да показва с ръце, да му донеса огледало. Ту се крия в кухнята, все едно съм забравила, не съм чула, ту нещо друго ще измисля. Два дни го лъгах така, на третия ден ми пише в тетрадката с големи букви и с три удивителни: «Дай огледало!!!». Имахме си вече тетрадка, химикал, молив, така си общувахме, защото той вече и шепнешком не можеше да говори, даже и шепот не издаваше. Абсолютно ням. Тичах към кухнята, тропах с тенджерите. Не четях, не слушах. Пак ми пише: «Дай огледало!!!» — и с тези знаци… Донесох му огледало, най-малкото. Погледна, хваща се за главата и се друса, друса се в леглото… Отивам при него, почвам да го успокоявам… «Ето, ще се пооправиш малко и ще отидем в някое изоставено село. Ще си купим къща и ще живеем там, ако не искаш в града, където има много хора. Ще си живеем сами». Не го лъжех, бих заминала с него където и да е, без значение какъв е. Само и само да е той. Не го лъжех…
	Не си спомням нищо, което бих искала да премълча. А всичко беше… Толкова надалеч прогледнах, може би отвъд смъртта… (_Спира._)
	Бях на шестнайсет години, когато се запознахме, беше седем години по-голям от мен. Срещахме се две години. Много обичам при нас в Минск района около централна поща, улица «Володарски», там под часовника си правехме срещи. А аз живеех срещу комбината за камгарна прежда и пътувах с тролей №5, който не спираше пред централната поща, а малко по-нататък, до магазин «Детско облекло». До завоя пътуваше по-бавно, точно каквото исках. Винаги мъничко закъснявах, за да погледна през прозореца и да ахна: какво красиво момче ме чака! Две години нищо не забелязвах — нито зимата, нито лятото. Водеше ме на концерти… На моята любима Едита Пиеха… Не ходехме на танци, по дансинги, той не можеше да танцува. Целувахме се, само се целувахме… Казваше ми: «Мъничката ми тя». На рождения ми ден, пак на рождения ми ден… Странно, но най-важните неща се случваха все на този ден, как после да не вярвам в съдбата. Стоях под часовника: срещата беше в пет, а него го нямаше. В шест, разстроена, бродех към спирката си, обляна в сълзи, пресичам улицата, оглеждам се, сякаш го почувствах — той тича след мен на червено, с работни дрехи, обувки… Не го пуснали по-рано от работа… Така го харесвах най-много; и с ловджийските дрехи, и с ватенката — всичко му отиваше. Отидохме до тях, преоблече се, решихме да отпразнуваме рождения ми ден в ресторант. Но не успяхме да седнем в ресторант, по вечерно време нямаше свободни места, а да бутнем пет или десет рубли (още бяха старите пари) на портиера, както правеха другите, не умеехме нито той, нито аз. «Хайде — изведнъж целият засия, — да купим от магазина шампанско, различни тортички и да отидем в парка, там ще празнуваме.» Под звездите, под небето! Ето какъв беше той… Стояхме до сутринта на пейката в парка «Горки». Друг такъв рожден ден не съм имала през живота си, точно тогава му казах: «Ожени се за мен. Толкова те обичам!!!». Засмя се: «Още си малка». А на другия ден подадохме заявлението в гражданското…
	Ах, колко бях щастлива! Нищо не бих променила в живота си, даже някой да ме беше предупредил отгоре, от звездите… Да ми беше дал сигнал… В деня на сватбата не си намери паспорта, обърнахме цялата къща, търсехме го. В гражданското ни записаха на някакво листче. «Дъще, това е лош знак» — плачеше майка ми. После паспортът се намери в старите му панталони на тавана. Любов! Даже не е любов, а дълго влюбване. Как танцувах сутрин пред огледалото: красива съм, млада съм, той ме обича! Сега забравям лицето си, онова лице, което имах, когато бях с него. Не виждам това лице в огледалото…
	Може ли да се говори за това? Да се изрече с думи… Има си някои тайни… Досега не разбирам какво беше това. До последния ни месец… Искаше ме нощем… Имаше желание. Обичаше ме по-силно отпреди… През деня, когато го гледах, не вярвах в това, което се случваше нощем…
	Не искахме да се разделяме. Милвах го, галех го. В онези минути си спомнях най-радостното. Най-щастливото. Как си дойде от Камчатка с брада, беше си пуснал брада там. Моя рожден ден на пейката в парка… «Ожени се за мен…» Трябва ли да говоря? Мога ли? Сама го пожелавах, както мъж пожелава жена… Какво можех да му дам освен лекарства? Каква надежда? Толкова не искаше да умира. Вярваше, че моята любов ще ни спаси. Такава любов! Само на мама не бих могла да разкажа нищо, тя нямаше да ме разбере. Би ме осъдила. Би ме проклела. Това не е обикновеният рак, от който всички се страхуват, а Чернобилски, той е още по-страшен. Лекарите ми обясняваха, че ако метастазите бяха поразили организма отвътре, щеше да умре бързо, а те пълзяха отгоре… По тялото… По лицето… Нещо черно плъзна отгоре му. Някъде отиде брадичката, изчезна вратът, езикът излезе навън. Пукаха се кръвоносните съдове, почваше кръвоизлив. «Ох — виках, — пак кръв». От шията, от бузите, от ушите… От всички страни… Нося студена вода, слагам му компрес, не помага. Жестоко нещо. Цялата възглавница подгизваше… Нося леген от банята… Струите се стичат… Като в съд за доене… Този звук… Такъв мирен и селски… И сега го чувам нощем… Докато беше в съзнание, пляскаше с ръце — това ни беше условният знак да се обадя. Да извикам «Бърза помощ». Не искаше да умира… Беше на четиресет и пет години… Звънях на «Бърза помощ», а те вече ни знаеха, не искаха да идват: «Не можем да помогнем с нищо на вашия мъж». Поне да му сложат инжекция. Морфин. Сама ще му я сложа, научих се, а от инжекцията му оставаше синьо на кожата, не минаваше. Един път успях, дойде линейката… Лекарят беше млад… Приближи се до него и веднага взе да отстъпва: «Кажете ми, той да не би да е чернобилец? Да не е от онези, които са били там?». Отговарям: «Да». И той, не преувеличавам, извика: «Миличката ми, дано да свърши по-бързо! По-бързо! Виждал съм как умират чернобилците». А моят беше в съзнание, чуваше… Добре че не знаеше, че не се досещаше, че от неговата бригада само той е останал. Последен. Друг път изпратиха медицинска сестра от поликлиниката, тя постоя в коридора, даже не влезе в апартамента: «Ох, не мога!». А аз мога ли? Мога всичко! Какво да измисля? Къде е спасението? Той вика… Боли го… По цял ден вика… Тогава намерих изход: вливах му бутилка водка със спринцовка. Да се изключи. Да забрави. Не се бях сетила сама, другите жени ми казаха… Изстрадали същото… Дойде майка му: «Защо го пусна в Чернобил? Как можа?». А тогава и през ум не ми е минавало, че не трябва да го пускам, а и на него сигурно, че е можел да не замине. Беше друго време, като военно. И ние бяхме други. Веднъж го попитах: «А сега не съжаляваш ли, че отиде там?». Клати глава — не. В тетрадката написа: «Като умра, продай колата, резервните гуми, а за Толик (това е брат му) не се омъжвай». Толик ме харесваше…
	Знам тайни… Седя до него… Той спи… Още косата му беше красива. Тихо отрязах един кичур… Отвори си очите, видя какво държа в ръката си, усмихна се. Останаха ми часовникът му, военната книжка и чернобилският му медал… (_Дълго мълчи._)Ах, колко бях щастлива! Помня в родилния дом по цели дни седях до прозореца, чаках го, гледах. Нищо не разбирах: какво става с мен, къде съм? Искам да го видя… Не можех да му се нагледам, сякаш чувствах, че скоро това ще свърши. Сутрин му давам да яде и му се любувам как яде. Как се бръсне. Как върви по улицата. Добра библиотекарка съм, но не разбирам как може страстно да си обичаш работата. Обичах само него. Единствено. И не мога без него. Нощем викам… Викам във възглавницата, за да не ме чуят децата…
	Нито за минута не съм си мислела, че ще се разделим… Че… Знаех го вече, но не си го представях. Майка ми… Брат му… Подготвят ме, намекват ми, че лекарите съветват да го изпратим край Минск, където има специализирана болница, там умирали такива обречени… Афганци… Без ръце, без крака… А сега водеха там чернобилците. Уговарят ме, че там ще му бъде по-добре, лекарите ще бъдат край него. Аз дори и не исках даже да чувам за това, не исках. Тогава убедиха него и той почна да ми се моли: «Закарай ме там. Не се мъчи». А аз или болничен си вземам, или се моля за неплатен отпуск. По закон болничен се дава само за гледане на болно дете, а неплатеният отпуск е не повече от месец. Но той изписа цялата ни тетрадка. Накара ме да дам дума, че ще го закарам там. Отидох с колата с брат му. На края на едно село, казваше се Гребенка, имаше голяма дървена къща с разрушен кладенец. Тоалетната беше на улицата. Някакви старици в черно… Набожни… Даже не помръднах от колата. Не слязох. През нощта го целувах: «Как посмя да ме молиш за това? Никога няма да стане! Никога няма да стане! Никога!!!». Целия го нацелувах…
	Най-страшни бяха последните седмици… Половин час пикаеше в половинлитров буркан. Гледаше надолу. Срам го беше. «Е, как може да мислиш така?!» — целувах го. В последния ден имаше един такъв момент: отвори си очите, седна, усмихна се и каза: «Валюшка!». Онемях от щастие… От гласа му…
	Звъннаха ми от службата му: «Ще му донесем червена грамота». Питам го: «Твоите момчета искат да дойдат. Да ти връчат грамота». Клати глава: не, не! Но те дойдоха… Донесоха някакви пари, грамота в червена папка със снимката на Ленин. Взех я и си мислех: «За какво умира? По вестниците пишат, че не просто Чернобил, а комунизмът е гръмнал. Че съветският живот е свършил. А профилът на червената папка е същият…». Момчетата искаха да му кажат някакви добри думи, но той се зави с одеялото, само косата му стърчеше. Постояха до него и си тръгнаха. Вече се страхуваше от хората… Само от мен не се страхуваше. Но човек умира сам. Виках го, а той вече и очите не си отваряше. Само дишаше… Когато го погребвахме, покрих лицето му с две носни кърпички. Ако някой молеше да му го покажа, ги махах… Една жена припадна… А тя някога го беше обичала, ревнувах го от нея. «Дай ми да го видя за последно. — Гледай.» Не разказах, че когато почина, никой не посмя да го приближи, всички се страхуваха. А роднините нямат право сами да го измият, да го облекат, както си е по нашите славянски обичаи. Доведоха от моргата двама санитари, поискаха водка: «Виждали сме — признаха си — всичко: смазани, заклани, детски трупове след пожар… Но такова нещо за пръв път…». (_Замълчава._) Почина и лежеше един такъв горещ-горещ. Не може да го пипнеш… Спрях часовниците у дома… Седем сутринта… И до ден-днешен часовниците ни са спрели, не работят… Извиках майстор, махна с ръка: «Това не е механика и физика, а метафизика».
	Първите дни… Без него… Спах два дни, не можеха да ме събудят, стана, пия вода, даже не ядях, и пак се свличах на възглавницата. Сега ми е странно: как съм могла да спя? Мъжът на моята приятелка, като умирал, я замервал с посудата. Плачел. Защо е толкова млада, красива? А моят само ме гледаше ли, гледаше… В тетрадката ни написа: «Като умра, изгори праха ми. Не искам да се страхуваш». Защо ли беше решил така? Е, имаше разни слухове, че чернобилците «светят» и след смъртта… Че нощем над гробовете им се надига светлина… Аз самата съм чела, че хората заобикалят гробовете на пожарникарите, починали в московските болници и погребани край Москва в Митино и не погребват покойниците си около тях. Мъртвите се страхуват от мъртвите, какво остава за живите. Защото никой не знае какво е това Чернобил. Само предположения. Предчувствия. Донесе от Чернобил белия костюм, с който е работил. Панталоните, работните дрехи… Та този костюм стоя при нас на полуетажа до смъртта му. След това мама каза: «Трябва да изхвърлим всичките му вещи». Беше я страх… А аз даже този костюм пазех. Престъпничка! Имам деца вкъщи. Дъщеря и син… Закарахме ги извън града и ги заровихме… Много книги съм прочела, живея сред книги, но не мога да си обясня нищо. Донесоха една урничка… Не е страшно… Докоснах я с ръка, а там има нещо дребно, като раковинките на брега на морето, в пясъка, това са тазобедрените кости. Дотогава докосвах вещите му, но не чувам, не усещам, а сега все едно го прегърнах. През нощта, помня, той вече беше мъртъв, а аз стоях до него. И изведнъж някакъв дим… Втория път видях този дим над него в крематориума… Душата му… Никой не я видя, а аз я видях… Имам чувството, че още веднъж се срещнахме…
	Ах, колко бях щастлива! Колко щастлива… Като заминаваше в командировка… Броях дните, часовете до срещата ни. Секундичките! Чисто физически не мога без него…
	Не мога! (_Закрива си лицето с ръце._) Спомням си… Когато ходехме с него на село при сестра му, вечерно време тя казва: «На теб съм ти постелила в тази стая, а на него в онази». Споглеждаме се и се смеем. Не си представяхме, че можем да спим отделно, в различни стаи. Само заедно. Не мога без него… Не мога! Много ме искаха… Брат му ме искаше… Толкова си приличат… Ръстът. Даже походката. Но ми се струва, че ако някой друг се докосне до мен, ще плача много. Никога няма да спра…
	Кой ми го взе? С какво право? Връчиха му повиквателна с червена ивица на деветнайсети октомври хиляда деветстотин осемдесет и шеста година…
	(_Носи албум. Показва сватбени снимки. И когато искам да се сбогувам, ме спира._)
	Как да живея занапред? Не ви казах всичко… Не до края… Бях щастлива… До безумие… Има тайни… Може би не трябва да пишете името ми… Молитвите се четат тайно. За себе си… (_Замлъква._) Не, кажете името ми! Напомнете на Бог… Искам да знам… Да разбера защо ни изпращат такива страдания? За какво? Първоначално ми се струваше, че след всичко това в погледа ми ще се появи нещо тъмно. Чуждо. Че няма да издържа… Кое ме спаси? Кое ме върна към живота? Върна ме… Моят син. Имам още един син… Първото ни дете… Отдавна е болно… Порасна, но вижда света с детски очи, с очите на петгодишно момче. Искам да бъда с него сега… Мечтая да си сменя апартамента с по-близък до Новинки, там е нашата психиатрична болница. Цял живот живее там. Това е решението на лекарите: за да оживее, трябва да е там. Всеки ден ходя там. Посреща ме: «А къде е татко Миша? Кога ще дойде?». Кой друг ще ме пита за това? Той го чака.
	Ще чакаме заедно. Ще чета своята чернобилска молитва… Той ще гледа света с детски очи…“
@	Валентина Тимофеевна Апанасевич,
@	жена на ликвидатор


>	Вместо епилог

	… Киевското бюро за пътешествия предлага туристически пътувания до Чернобил…
	Разработен е маршрут, който започва с мъртвия град Припят: туристите посещават многоетажните изоставени блокове с почернялото бельо на балконите и детските колички. Бившата милиция, болницата и градския комитет на партията. Тук още са запазени лозунги от комунистическите времена — тях и радиацията не ги стига.
	От град Припят маршрутът продължава из мъртвите села, където в къщите посред бял ден се шляят вълци и глигани. Наплодили са се — няма край!
	А за кулминационно пътуване, или както пишат в рекламата, за „черешката“ се смята посещението на обекта „Укритие“ или просто казано — саркофага. Построен над взривения четвърти енергоблок на бърза ръка, той отдавна е покрит с пукнатини, през които „фонообразува“ смъртоносният пълнеж — остатъците от ядрено гориво. Ще има за какво да разказвате на приятелите си, когато се върнете вкъщи. Това не е като да отидеш на Канарските острови или в Маями… Екскурзията завършва със снимка за спомен пред монументалния стълб в памет на загиналите герои от Чернобил, за да се почувствате част от историята.
	А в края на пътешествието на любителите на екстремния туризъм се предлага пикник с обяд от екологично чисти продукти с червено вино. И руска водка. Обещават, че за деня, прекаран в зоната, ще получите по-малка доза, отколкото при рентгеново изследване. Но не ви съветват да се къпете, да ядете прясно уловена риба или дивеч. Да събирате горски плодове и гъби и да ги печете на огъня. Да подарявате на жените полски цветя.
	Мислите, че това са глупости ли? Грешите, ядреният туризъм е много търсен, особено от западните туристи. Хората идват за нови и силни впечатления, каквито вече можеш да получиш на много малко места по света, който е твърде обживян и достъпен. Да се живее става скучно. А на хората им се иска нещо вечно…
	Посетете ядрената Мека… На умерени цени…
@	По материали от беларуските вестници. 2005 г.
@	1986–2005 г.
