>	Първа част
>	Оранжевият самолет

>>	1

	Оркестърът засвири за поздрав, участниците в музикалния кръжок издуваха весело розови бузи. Някой побутна Серьожка в хълбока, друг го перна по рамото, а той, потънал в пот, кой знае защо, само върхът на носа му беше замръзнал, скочи, отметна от челото светлия си перчем и се завтече към сцената.
	Серьожа тичаше покрай редовете и всички го гледаха. И от музиката, която свиреше в негова чест, и от аплодисментите, и от ярката светлина на огромния полилей той просто не беше на себе си, не чувстваше нито ръцете, нито краката, нито тялото си. Като че летеше нататък, към сцената, и този полет му се стори безкраен, бавен, тягостен…
	После той се намери под ослепителната светлина на рампата и, смутен, тъпчеше на едно място пред погледите на всички. Със страх, като в пропаст, гледаше към залата, разтреперан и възбуден. Поглеждаше и към президиума, където нещо си шепнеха.
	— Главната награда — каза най-после луничавият съдия — се връчва на Сергей Воробьов, постигнал абсолютен рекорд. Неговият модел самолет с бензиново моторче, подхванат от въздушните потоци, прелетя сто и деветнадесет километра! Наградата и ценен подарък — часовник, ще му връчи героят на Съветския съюз, пилот първи клас, Юрий Петрович Доронин.
	Загърмяха аплодисментите като канонада, високият, с дебел нос, Доронин протегна широката си груба ръка към Серьожа, каза сред шума: „Поздравявам те“ — и започна да му връчва една след друга цял куп грамоти: за първото място сред юношите, сред възрастните от името на Комсомола за абсолютен рекорд и още какви ли не. След всяка грамота в залата се чуваха весели шеги и смях, а когато героят сложи кутийката с часовника направо в искрящата купа, защото ръцете на Серьожа бяха заети от много награди, цялата зала прихна да се смее.
	Доронин вдигна ръка и стана тихо.
	Толкова тихо, че Серьожа чуваше слабия звук от висулките на многоламповия полилей, който приличаше на торта.
	— Деца! Това е знаменит самолет! — каза летецът, като издигна нагоре оранжевия модел с пречупено крило, с който Серьожа спечели победата и постави абсолютен рекорд. — Намерили са го колхозници на много километри от старта, в гората. — Той се обърна към Серьожа. — Казаха ми, че Сергей Воробьов мечтае да стане летец. Аз съм уверен, че той непременно ще стане такъв, защото всеки стремеж трябва да е подкрепен от вяра и воля. Днес ние празнуваме първата Серьожина победа. Ще дойде време, когато и той, и вие ще завоювате още по-големи победи. Дерзайте!
	Серьожа се затича обратно към мястото си. Отново гръмнаха аплодисменти, отбелязвайки най-радостния ден в живота му.


>>	2

	Главата му малко се въртеше.
	Слава! Виж ти, той дори не я очакваше. Затова и не беше готов да я посрещне. Тя връхлетя като силен вятър, като ураган, като порой.
	Впрочем каква ли пък слава е това? Случайност! Печалба от лотария. Тези невидими бързи потоци можеха да подхванат по същия начин който и да било модел, да го лепнат като марка на писмо към някой гъст къдрав облак със златисти краища! И готово! Даже и да се свърши горивото, и да спре моторът, страшно няма… Изобщо това си е чист късмет, а славата е нещо друго, славата идва, когато ти сам, със свои сили и умение, направиш нещо… Например ако се намираш там, вътре, в самолета, или поне ако можеш да го управляваш от земята по радиото, това е вече друго нещо. А то какво излезе. Завъртяха лотарийното колело, разгънаха билетчето — и ето, вие, гражданино, печелите часовник, купа и сума грамоти.
	— Според мен, ти вече си вирна носа и започна да се превземаш — каза Галка Васина или, както я наричат обикновено — Васка.
	Тя върви почти на метър от Серьожа, така че той може да я вижда цялата — черната й плитка е върху рамото й, а когато се обръща, очите й стават като два черни въглена.
	— Мъжка дума! — смее се Серьожа. — Знаеш ли, на всеки модел ние залепваме етикет: „Молим, който го намери, да го върне еди-къде си“, но никой от нас не вярва, че етикетът може да потрябва.
	— И пак ли залепвате? — не вярва тя.
	— Така е по правилник! — каза Серьожа.
	Той учудено разглежда оранжевия си самолет и все още не може да повярва на случилото се.
	… Когато моделът се скрил в облак, както е винаги при такива случаи, стартирал спортен самолет. Той трябвало да го преследва и го преследвал, но при една маневра го изгубил от погледа си. Тогава Серьожа много се разстроил — та нали щял да отпадне от състезанието. Но след седмица един шофьор на камион му донесъл оранжевия самолет. Казал, че му го дали от съвета на едно село, и назовал името на това село. Двеста и деветнадесет километра!
	А сега Серьожа носеше птицата си с пречупено крило и учудено я разглеждаше.
	— Доронин! Това се казва човек! Вражески самолет е пикирал — казва с възхищение Серьожа.
	— Но въпреки това — заяжда се Васка, — славата на твоя Доронин е много по-малка, отколкото на Доронина — артистката. — Тя се усмихва. — Ти си просто смешен! Сега времената са други!
	Да, други са, вътрешно се съгласява Серьожа. Сега героят Доронин лети на кукурузник, на четирикрила етажерка. А някога е пробивал немски самолети! Но с Васка той спори:
	— Да допуснем! Да допуснем, че всичко е относително! Но тогава не може така да се спори! Аз например пък ще ти кажа, че твоята Доронина не бива да се сравнява с Гагарин.
	— Като остарееш — Галя измерва с поглед Серьожа, — ти сигурно ще станеш страшен сухар — и махва с ръка — и, разбира се, ще бъдеш техник!
	— Ще бъда — смее се Серьожа, — за авиацията едно хуманитарно образование не стига.
	Той кима на Васка и припва към къщи.


>>	3

	Серьожа влиза в стаята и веднага гръмва необикновена музика.
	— Труу-ру-ру-ру-ру-ру! Ру-ру-ру-ру-ру: Труу-руу-у-у-у!
	Майка му тръби със сгънато на руло списание, Олег Андреевич свири на гребен, леля Нина чука по чиния с лъжици.
	Колосаната покривка и златистата тапа на дебелата бутилка заслепяват Серьожа.
	— И така — казва Олег Андреевич, — обявявам тържествения банкет за открит!
	Той е с милиционерска униформа, на пагоните му блестят майорски звезди.
	Серьожа поставя на пода забележителния самолет, а гостите разглеждат грамотите, часовника, купата.
	— За победата! — казва Олег Андреевич. — За шампиона!
	Тапата удря тавана, шампанското се излива на лъкатушна струя от гърлото на бутилката.
	Наливат и на Серьожа, съвсем малко, само на дъното. Серьожа с велико удоволствие отпива от сладката пенлива водичка, която прилича на компот, навива първия си в живота часовник, слага го на ръката си, сверява го с часовника на Олег Андреевич и пуска радиото — време е.
	Серьожа все още не може да проумее тези чудеса.
	Майка му седи до него, приказва с леля Нина, усмихва се, мачка цигара, върти я между пръстите си и в същото време говори по радиото. Разказва за колхози, как сеят там пшеница и кой е първенец; за заводи, за техните работи; или пък чете някакъв разказ с музикален съпровод.
	Серьожа най-много обича да слуша разкази и стихове. Майка му ги чете някак особено. Без да бърза, плавно. Също като артистка.
	Лично той, Серьожа, не прави никаква разлика между майка си и артистките. Разликата е само в това, че артистката е на сцената, а майка му чете по радиото. Но с какво говорителката е по-лоша от артистката? С нищо. През лятото например, когато майка му отива в отпуска, заместват я разни артистки. „Припечелват“, казва майка му. А четат сто пъти по-лошо. Говорят например за картофите, а така декламират, като че са дошли от самодейността. Пък и гласовете им са някакви скърцащи, груби, неприятни.
	Същото нещо е и с майка му. Сега, вкъщи, когато тя разговаря с леля Нина, гласът й е хриплив, дори груб. А по радиото звучи съвсем иначе. Красиво, силно. Леля Нина казва — контрастно.
	Леля Нина винаги говори хубави неща за майка му. Казва, че тя е истински талант. Че с нищо не е по-лоша от московските говорители. Че ако майка му живееше в Москва, отдавна да е станала заслужила артистка. На говорителите също дават такива звания.
	А майка му маха с ръка.
	— С тази муцуна! — казва тя.
	Майка му изобщо говори грубо. Кой знае защо, по тя все грубички думи избира. Това не й отива, тя е съвсем друга. Когато е сама със Серьожа, съвсем други думи подбира. Добри и ласкави.
	— Какво значение има лицето ти? — възмущава се леля Нина. — Нали знаеш поговорката: „По дрехата посрещат, по ума изпращат!“.
	— Та какъв ум имам аз! — не се съгласява майка му.
	— Ти имаш нещо по-важно от красотата и ума. Ти имаш глас и талант. А талантът не се среща под път и над път.
	Серьожа скача, протяга се към радиото и го пуска на най-силно. Мярва се в огледалото и вижда как блестят и светят от радост очите му: той иска да покаже, че поддържа леля Нина, иска му се всички да разберат колко е талантлива майка му.
	Усмихва се на гостите и казва:
	— Хайде да послушаме, мама чете.
	Серьожа очаква, че тя ще каже нещо грубо, ще се пошегува лошо със себе си, но тя мълчи и само неловко се усмихва. По радиото тя говори за колхозниците, за това, как те прибират картофите. Гласът й се съпровожда от музика. Отначало хармониката свири тихо, после по-силно, а след това отново затихва. В радиото нещо щраква. Усмихвайки се, Серьожа гледа Олег Андреевич и леля Нина. Ей сега ще започнат да хвалят майка му. Но те мълчат.
	— А ти казваш — талант! — смее се майка му. — Всички сме таланти. — Изведнъж тя избухва, даже скача от стола. — Нима може тази гадост да се прочете талантливо? Какво можеш да направиш! Отговори ми де, ти нали разбираш!
	Майка му крещи на леля Нина, като че нея обвинява за нещо, а Серьожа мига объркан — та той мислеше, че така ще бъде по-добре.
	— Но, Аня — разсъждаваше леля Нина, — ти знаеш по-добре от мен, че талантливият говорител лесно може да прочете талантливо произведение, така ли е? По-сложно е талантливо да прочетеш бездарни драсканици! Глупости някакви! Щампа!


>>	4

	Майка му пуши, съсредоточено мисли за нещо и казва:
	— Е, хайде да пием!
	Тя налива вино в чашите, вдига своята и се обръща към Олег Андреевич:
	— Може ли да вдигна тост?
	— Може! — смее се Олег Андреевич.
	— Само че тостът ми ще бъде чисто женски, не се обиждай — казва тя, — но и за вас, мъжете, се отнася, защото закъде сме ние без вас…
	За минута тя замълчава. Серьожа гледа майка си учудено, с усмивка: интересно, какво ли ще каже? Нещо за себе си? Или пък за таланта? А може би за леля Нина?
	— И така — казва майка му, като гледа леля Нина — ние с теб трябва да пием не за таланта, не за красотата, не за ума. А за нашето женско щастие. Разбираш ли? За тебе, Нинка, защото имаш това щастие. И за мен, защото го нямам… Но ще го имам!
	Серьожа разбира, че майка му е леко пияна, и затова той се втренчва в нея, за да може да забележи погледа му и да разбере, че трябва да се сдържа… Майка му винаги го разбира без думи. Но сега тя не забелязва Серьожа.
	— Нищо друго не ни трябва на нас, Нина, освен дом, мъж и деца.
	В очите на майка му блестят сълзи. Серьожа не издържа, приближава се до нея и я прегръща.
	Тя трепва, избърсва сълзите, хваща ръката на Серьожа и като го придръпва към себе си, поглежда го право в очите.
	— Ще ти открия една тайна, Сергунка — казва тя и неочаквано моли: — Разбери ме, ако можеш.
	— Нищо, мамо, нищо — успокоява я Серьожа, мислейки, че тя не може да дойде на себе си от виното.
	— Дълго мълчах, страхувах се да кажа и може би още нямаше да открия тайната си, но сега и Нина, и Олег Андреевич са тук, затова не е толкова страшно… — Изведнъж тя каза и сякаш удари плесница на Серьожа: — Скоро ще се омъжа, Сергунка.
	— За кого? — пита машинално той.
	— За Никодим — казва майка му и се поправя. — За Никодим Михайлович. Той скоро ще пристигне.
	— Завърши ли вече курсовете? — пита леля Нина.
	— Завърши ги — казва майка му. — Тези дни се прибира.
	Някак прибързано Олег Андреевич налива в чашите и вдига своята.
	— Тогава да пием за вас, Ана Петровна — казва той.
	— За теб, Анушка. — Леля Нина скача от стола, отива до майка му, прегръща я и двете започват да плачат.
	Вратата скръцва, в стаята се търкулва отначало синьо камионче, след това се показва червено сандалче и най-после се появява самият Котка — синът на леля Нина.
	— Татко — обръща се той към Олег Андреевич без всякакви предисловия. — Северното море е много опасно за корабите, там има снайпери.
	— Какво, какво? — смее се Олег Андреевич.
	— Такива едни ледени планини.
	— Айсберги?
	— Да, снайберги.
	Всички се смеят.
	Серьожа също се усмихва.
	После взема чайника и отива в кухнята.
	От кухнята има врата към улицата.
	На вратата, която е със стегната пружина, съседката е залепила обява. Серьожа знае наизуст съдържанието й:
C>
	Молим всички граждани, когато ходите, задържайте вратата, не я хлопайте, иначе главата ми се пръска и мозъкът ми ще изхвърчи.
C$
	Той крачи по двора, без да забелязва нещо около себе си, и в такт си повтаря наум обявата с всичките й грешки: „Мо-лим всич-ки граж-да-ни… и-на-че гла-ва-та ми се пръска… мозъ-кът ми ще из-хвър-чи“.
	Думите като тъпи удари чукат в слепоочията му…


>>	5

	Когато не знаеш накъде да тръгнеш, краката сами ще те заведат някъде.
	Близо до къщата им има гастроном, в двора на който са струпани купища шперплатови сандъци. Серьожа беше идвал веднъж тук да търси материал за моделите си — летвите от сандъците се оказаха много подходящи.
	Сандъците са наредени един върху друг и образуват високи стени, между които има тесни коридорчета. Голям човек не би могъл да мине, но момченце — като нищо.
	Серьожа се провира по един от коридорите, намира малко по-широко място и неудобно сяда на тесния край на сандъка.
	Вдига глава и гледа нагоре.
	Между сандъците прозира небето. Синьо-синьо. По него бягат леки като дим облаци. Перести. Изучавали са ги по география.
	Серьожа гледа небето и мисли за облаците. Но като че ли някой друг мисли, а не той самият. Също Серьожа, но друг Серьожа. А истинският Серьожа мълчи. Истинският Серьожа е притихнал и за нищо не иска да мисли, а трябва, трябва да мисли.
	{img:sanduk.png}
	Единият Серьожа гледа небето между сандъците. Другият Серьожа е забил поглед в земята и всичко го боли, всяка частичка от тялото го боли.
	Никодим! Напразно майка му се поправи, никакъв Никодим Михайлович не е той, а е просто Никодим. Когато се обръщаш към някого по име — собствено и бащино — това значи, че уважаваш този човек. А Серьожа го нарича само по име, просто Никодим. Само наум, разбира се. Но нали главното е как наричаш човека, когато си насаме със себе си.
	А може би напразно Серьожа се отнася така към него. Може пък съвсем да не е лош човек. Серьожа го беше виждал само един път, но нима може да се каже нещо сериозно за човек само от едно виждане, а още повече за възрастен. Може би Серьожа нямаше така лошо да мисли за него, ако не беше майка му.
	Веднъж, когато той дойде у тях на госта и се запозна със Серьожа, майка му постави снимката му в ъгъла на огледалото.
	Още тогава Серьожа разбра всичко и попита:
	— Защо ни е този Никодим?
	Майката погледна виновно Серьожа, доближи се до него, прегърна го през раменете, погледна го право в очите и му отговори така, като че говореше на голям човек:
	— Нали трябва да имаш баща?
	— Какво правиш — извика тогава смаян Серьожа. — Да не си полудяла! Аз си имам баща!
	Баща! Ех, ако беше жив!
	Серьожа често сънува баща си. Ту с херметичен шлем на главата и авиаторски летателен гащеризон с гофрирани ръкави, също като космонавт. Серьожа изряза от „Огоньок“ картинка, на която бяха нарисувани такива летци, и я закачи над походното си легло. Ту как баща му седи до масата, облечен в бяла риза, усмихнат до уши като Чкалов. Такъв портрет е закачен над кревата на Серьожа. Или пък уж е Юрий Гагарин — хората го подхвърлят на ръце, а баща му, облечен в кител на летец с майорски пагони, придържа с едната си ръка фуражката, за да не падне.
	Баща му се усмихва, говори нещо беззвучно или просто мълчи. Серьожа е забелязал, че когато сънува баща си, на другия ден винаги му върви — в училище или в кръжока, или просто има хубаво настроение.
	Само едно не разбира — сънува баща си винаги различен. С различни лица. Но и с това Серьожа свикна. Той просто знае, че щом му се присъни летец, това е баща му. Не е важно какво е лицето му. Та нали Серьожа никога не беше виждал баща си. Баща му беше загинал, преди той да се роди.
	Той е бил летец изпитател. Тогава живеели в малко градче. Даже не градче, а селище. Селището било на авиозавода. Баща му изпробвал военни изтребители.
	Веднъж тръгнал за работа, целунал майка му, махнал й с ръка, както това правел винаги. А тя седнала до прозореца да гледа излитащите самолети. Струвало й се, че във всеки самолет е баща му. Този ден летели три самолета. Те приличали на триъгълници с малки опашчици. Летяща геометрия. Или нещо подобно на морски скат. Майка му гледала как триъгълниците измерват небето. След това един от тях започнал да се снижава. Но някак си много рязко се снижавал. Паднал на земята. Майка му казваше, че небето изведнъж станало червено. Кърваво.
	Тя заминала така, както си била, даже куфар не взела. Качила се в някакъв влак. След това пътувала на кон до селото на баба му, едва стигнала до къщи и се родил той, Серьожа.
	Серьожа се родил цели два месеца преди срока, щял да умре и той като баща си. Но майка му и баба му го спасили.
	Серьожа винаги се смее, когато майка му разказва как са го спасили. Много интересно. В руска печка. Загрявали я леко и слагали в нея Серьожа. Така той живял в печката два месеца.
	А баща си не е виждал. И баща му не го е виждал. Животът на Серьожа започнал, след като свършил животът на баща му.
	Ето защо той сънува баща си с различни лица…
	Серьожа гледа нагоре. Неведнъж е забелязвал, че когато слънцето вече се скрие зад хоризонта, улиците потъват в здрач, а небето е още съвсем като през деня и облаците сияят като през деня. Небето и облаците потъмняват по-късно от земята.
	Земята се бе изпречила на пътя на слънцето, но не завинаги.
	Утре отново ще стане светло.
	Серьожа вдишва прохладния въздух. Обидата гасне като вечерта.
	Той взема чайника и става.
	Трябва да върви вкъщи, при майка си. Той си представи как тя тича по улицата и пита познатите й момчета не са ли виждали Серьожа, и го побиха студени тръпки. Представи си чипоносото й, почти без вежди лице, като че избеляло от слънцето, представи си как са се опулили от страх очите й. Само да знаеше някой как го обича майка му. И как той обича нея. Без баща си той живее, това е възможно, въпреки че му е мъчно, но не можеше да си представи да живее без майка си. Не, без нея той не би могъл да живее.
	Серьожа се втурва назад по тясното коридорче между купищата шперплатови сандъци и изведнъж го жегва болка. Остър гвоздей, стърчащ от един сандък, е разкъсал кожата на китката му и болката го връща в действителността.
	Никодим!
	Като че с този гвоздей Никодим напомни за себе си.


>>	6

	Майка му е вкъщи, мие чиниите в легенчето, леко наклонила главата си и е примижала с едното око, за да не я дразни димът от цигарата.
	Когато Серьожа влиза, тя го поглежда мълчаливо, с широко отворени очи и бавно казва:
	— Аз мислех, че ти ще ме разбереш…
	Серьожа не отговаря.
	Той се съблича, ляга на походното си легло до стената, лиже раната си и гледа снимката на Никодим.
	Има хора с такива лица, че не знаеш какво да кажеш за тях. Малки сиви очички, някаква белезникава рядка коса, сресана назад. Ушите му стърчат като на магаре. Какво пък толкова е харесала у него майка му?
	Серьожа се отвръща от огледалото и разглежда изрезките на стената.
	Летци в авиаторски гащеризони — Гагарин, Чкалов. За Серьожа всички те, взети заедно, са баща му.
	Души го обидата. „Как така?“ — мисли той. Цял живот майка му говори за баща му, цял живот повтаря как е загинал той. Серьожа вече си представя тази картина така, сякаш той сам е бил там. И изведнъж — Никодим! Ех, мамо!
	Серьожа гледа картинките. Майката му беше повлияла! Заради нея той беше налепил тези картинки по стената и твърдо беше решил да стане летец. Като баща си. И в кръжока по авиомоделизъм също се беше записал заради майка си. Там най-напред ще научи всички премъдрости, след това ще отиде в школата за планеристи, разбира се, без откъсване от учението, а после и летец ще стане. Ще постъпи в Авиационното училище. Или в Авиационния институт. Но все пак трябва още да помисли, защото може да се научи да лети и без да постъпва в училището, в школата на ДОСААФ, въпреки че и конструирането много го блазни.
	Седиш си на занятия в кръжока. Тишина. Огъваш бамбуковата основа над спиртната лампа или пък облепваш крилата с много тънка хартия. Казеиновото лепило мирише по-особено, не прилича на другите: това лепило мирише на авиация.
	Серьожа поглежда към оранжевия самолет на пода — обезобразен, но герой, усмихва му се и му говори наум: „Е, братле, не очаквах такова нещо от теб, не очаквах!“. И в същото време си мисли за новия модел, също с бензиново моторче, но с малко по-друга конструкция, по-сложна. Беше решил да го направи заедно с Роберт, отговорника на кръжока — сам щеше да му е трудно.
	Вратата се хлопва.
	— Не спиш ли? — пита майка му и сяда на леглото до него.
	Той се отмества, без да отговори. Тя също мълчи. Гледа Серьожа съсредоточено, мисли за нещо, след това става, откача китарата от гвоздея и отново сяда.
	Серьожа внимателно разглежда кревата на майка си с лъскави топки на таблата, олющения гардероб, който скърца, когато го отварят, масата до стената, единият крак на която накуцва, затова слагат под него сгъната хартия, когато понякога идват гости. А ако няма гости, и така си е добре.
	Когато пристигаше неговата баба, тя все се караше на майка му:
	— Всичкото ти е не като у хората!
	— А как е у хората? — дразнеше я майка му.
	— Чистота, ред, уют! — викаше баба му. — Получават квартири, обзавеждат се. Е, хайде, квартира нямаш, но поне тази стаичка да беше постегнала, поизмазала. Живееш хей така, като че ден да мине, друг да дойде — махваше с ръка баба му и отиваше в кухнята.
	— Да — кимаше мама, — ден да мине, друг да дойде…
	След заминаването на бабата майка му хващаше парцала, метлата — чистеше, стържеше, разтребваше, даже донасяше вар, за да вароса тавана, четка с дълга дръжка, но изведнъж сядаше на кревата, запалваше цигара, гледаше мълчаливо пред себе си, след това събираше всичко, приготвено за ремонта, и го връщаше на съседите.
	— Защо бе, мамо!? — чудеше се Серьожа. — Отказваш ли се?
	— Нищо не ме интересува — казваше тя, усмихвайки се. — Страхувам се, че няма да достигна тавана.
	— Хайде да извикаме бояджии! — учудваше се Серьожа. — Намерила причина.
	— Ще извикаме, ще извикаме — казваше майка му, но после никого не викаше.
	Таванът на стаята беше станал сив от цигарения дим и всичко у тях си оставаше, както си беше — не толкова уютно, но постарому.
	Майка му лекичко докосва струните и пее тихо:
P>
	Гори, гори, над мен, звезда…
P$
	Гласът й е възглух, но мощен. „Професионален“ — казва леля му Нина.
	От всичко най-много Серьожа обича, когато майка му пее. Но не в компания — шумно и весело, а ето така, тихо, като за себе си. Ще рече, за него, за Серьожа.
P>
	Една си ти за мен заветна,
	навеки моя на света.
P$
	Майка му отпуска ръка на струните и пита, усмихвайки се:
	— А ти знаеш ли коя е тази „звезда заветна“?
	Серьожа клати глава.
	— Ти. — Той се смее. — Ти, ти, не се смей. Всеки, който пее, мисли за своята звезда, разбира се. Всеки има своя звезда. Аз мисля за теб.
	— А защо не за татко?
	Мама учудено го гледа, нещо я смущава, а после твърдо повтаря:
	— Не, за теб.
	— Е, тогава пък аз за теб — казва Серьожа. — Ти също си моя „звезда заветна“.
	Той сяда на леглото.
	— Добре, добре — тъжно казва тя, — докато съм „заветна“, ще бъде добре. Когато пораснеш, ще си имаш друга звезда. За мен дори няма да се сетиш.
	— Ех, ти! — възмущава се Серьожа и се отдръпва. — Може ли да мислиш така за мен? Та нали съм твой син, как ще те забравя? — Но като си спомня за Никодим, той млъква, после добавя обидено: — Не съм като тебе!
	Майка му рязко става и окачва китарата на гвоздея. Без да се обръща към Серьожа, тя драсва клечка кибрит, всмуква силно и казва:
	— Не се безпокой, аз вече реших. Всичко ще си остане така, както е било. Никодим няма да се намесва.
	Серьожа се приповдига от леглото, мълчи смутен, после жално пита, обнадежден, но невярващ:
	— Наистина ли, мамо?
	Тя се обръща към Серьожа, мачка с пръсти цигарата и се приближава до огледалото.
	Серьожа притихва. Майка му гледа не в огледалото, а снимката на Никодим.
	После я взема, плъзва ръка по нея, сякаш гали Никодим, и изведнъж я накъсва на малки парченца.
	Дъхът на Серьожа замира.
	— Защо? — учудва се той, като се изправя и сяда на леглото. Сега вече за него Никодим не е страшен. Ни най-малко. И може още сто години да си седи там, в ъгъла на огледалото.
	— А защо не — отговаря майка му и щраква ключа.
	Серьожа се взира в тъмнината, като се мъчи да разгледа майка си. В смътната лятна нощ вижда лицето й и му се струва, че тя лежи с отворени очи. Той я вика шепнешком, но тя не отговаря. И тогава решава, че сигурно от умората и от виното се е отпуснала така.


>>	7

	_Та-та-та-та…_
	_Та-та-та-та…_
	Серьожа сънува война. Той като че лети на оранжевия си самолет и стреля по невидимия враг. Трасиращите куршуми летят пред самолета като широко бяло ветрило и порят земята, Серьожа кара с бръснещ полет, едното крило е леко наклонено, след това дърпа щурвала към себе си и оранжевият самолет рязко излита нагоре. Серьожа забелязва как от златистия облак изскача и се стрелва към него черен кръст — вражески самолет.
	Той натиска спусъка.
	— Та-та-та-та…
	Но бялото ветрило пред него не се разперва.
	Та-та-та-та…
	Значи патроните са свършили. Кой стреля тогава? Черният кръст? Черният кръст…
	Серьожа вижда как смъртоносното ветрило се протяга към него, също като бели дълги пръсти. Те приближават към неговия оранжев самолет.
	Серьожа скача. Чувства как по челото му пълзят капки пот. Ех, че е задушно в стаята.
	Той трепва.
	_Та-та-та-та…_
	Черният кръст пак стреля. А, не, това е почукване. Някой чука на вратата. Навън вече се разсъмва.
	— Мамо — шепне Серьожа, — мамо!
	Тя повдига глава и пита изплашено:
	— Какво има?
	— Някой чука.
	— А-а — казва майка му, прозявайки се, и веднага се успокоява. — Иди отвори.
	След кошмарния сън Серьожа идва на себе си. Няма никакъв кръст, слава богу. Всичко е наред. Домът, майка му. Той въздиша и тръгва към вратата…
	_Та-та-та-та…_
	— Сега, сега — мърмори той, вече съвсем спокоен, дръпва синджирчето, завъртва топката на секретната брава, отваря вратата и отстъпва назад.
	Дъхът му спира. Като че отново е заспал. Като че страшното видение продължава, само че този път то е друго. Втора серия.
	На вратата стои Никодим.
	Той се усмихва, гледа приветливо Серьожа, после приближава, мълчаливо му подава ръка и Серьожа като хипнотизиран му протяга своята.
	Отначало, докато още не се вижда никой на вратата, майка му учудено мига, но когато в стаята влиза Никодим, тя скача и като се прикрива с одеялото, облича халата си. После се обръща и гледа Никодим — объркана и разчорлена.
	Без да забелязва нищо, Никодим отива до масата, тропва на нея тежката си мрежа, а куфара си оставя на земята.
	— Не ме очаквахте! — каза той, като се усмихва. — Помните ли, има такава картина. Струва ми се, че беше на някого от художниците передвижници. Точно така се нарича: „Не го очаквали“.
	Серьожа помни. Беше я виждал в някаква книга. Стаята голяма, не такава като тяхната, всички са притихнали, защото на прага стои човек — високо подстриган, уморен. Навярно се връща от затвора. Или от каторгата. Революционер.
	Там е ясно. Там става дума за революционер. А Никодим? Е, да, не го очакваха… Въобще не го очакваха, правилно. Не, защо? Чакаха го. Даже се бяха приготвили.
	Серьожа вижда колко е загрижена майка му. Той се взира в лицето й и тя чувства погледа му. Но не може да се реши. Не може да се обърне към Никодим и веднага да му каже всичко. Тя отива до огледалото и бързо се реши, а Серьожа остава насаме с Никодим.
	Гостът развързва мрежата. Развързва я старателно.
	— Аня — казва той, без да се откъсва от мрежата, — извинете ме, че толкова рано… Мислех да тръгна с друг влак, но нямах вече търпение, взех си билет за най-ранния, пристигнах нощес, едва дочаках утрото и право у вас… И все пак ви разбудих, извинете ме…
	— Нищо — глухо казва майка му, без да се обръща.
	— Исках да дойда по-късно, но помислих, че Серьожа ще отиде на училище, няма да го заваря и няма да мога да го зарадвам… — Той развързва със зъби проклетия възел, но не престава да говори. — Аня — мучи той, — а ти на Серьожа, м-м, дявол да го вземе, как се е завързало… Ти всичко ли каза на Серьожа?… Нищо… Ама че работа… Нищо ли не си скрила?
	Майка му мълчи.
	— Е — мърмори Никодим, — най-после го развързах. — Той шуми с хартията, разтваря пакета, обръща се към Серьожа, подава му най-напред плавници, след това шнорхел и маска.
	Объркан. Серьожа тъпче на едно място с купчината подаръци в ръка и се чувства измамен. Не знае какво да направи. От Никодим той се отърва още вчера. Вечерта, когато майка му накъса снимката. Но ето че той дойде. И подаръци му носи. Отвлича му вниманието. А майка му се реши пред огледалото и мълчи. Сякаш нищо не забелязва. Ами, не забелязва! Всичко вижда тя! Само че се страхува.
	Тогава Серьожа се решава. Той няма да позволи повече да го мамят. Жалко, разбира се, че трябва да върне всички подаръци. Плавниците са толкова хубави, зелени, жабешки! И шнорхелът! И маската! Но нима ще го подкупят с това? Той не е някаква глупава риба! Красива стръв не кълве.
	Серьожа слага подаръците на масата и глухо казва:
	— Благодаря, не ми трябват. — И ни в клин, ни в ръкав добавя: — Време е да тръгвам за училище.
	Никодим се спира, гледа внимателно Серьожа, но Серьожа бързо се облича, без да поглежда встрани. Само чувства върху себе си този тежък поглед.
	Никодим пристъпва от крак на крак и пита майка му:
	— Какво става, Аня, а?… Или ти размисли?
	— Размислих — отговаря тя, като продължава да се реши.
	— Обърни се най-после! — изведнъж изкомандва Никодим.
	Серьожа, възмутен, вдига глава, иска да му каже да не вика тук, да не командва, но вижда как майка му се обръща, как гледа Никодим с уплашени, широко отворени очи, в които трепкат сълзи, и изведнъж разбира: майка му слуша Никодим. Значи!…
	— Извини ме, Никодим! — казва майка му, като върти нещо из ръцете си. Серьожа вижда, че тя прехвърля късчетата от онази, вчерашната снимка. — Извини ме! — повтаря тя. — Не бях предвидила всичко… И затова размислих.
	— Но как така? — разперва ръце Никодим. — Цели две години си писахме! Две години!… Разбрахме се!… Аз идвах!…
	Той възкликва, лицето му е почервеняло от напрежение, стърчащите му уши също са порозовели. На Серьожа му дожалява.
	Но жалостта веднага изчезва.
	Никодим казва на майка му:
	— Да, Аня! Ти толкова настояваше, толкова искаше да живеем заедно. В края на краищата ти знаеш, че постъпвам против волята на майка ми!
	Серьожа учудено мига. Той мисли, че майка му ей сега ще избухне и ще изгони Никодим. Но тя се усмихва жално и казва, без ни най-малко да се обижда:
	— Да, да, Никодим, ти си прав, всичко е така, както казваш, но аз не мога… Вече съм решила.
	Никодим се обръща към Серьожа, грабва куфара си и тръгва към вратата.
	Той повече не поглежда майка му. Той разглежда Серьожа. Разглежда го с интерес и Серьожа забелязва, че устните на Никодим потрепват като от силна обида.
	— А това? — казва Серьожа, като сочи подаръците, но Никодим не го чува. Той спира до отворената врата, изглежда Серьожа от глава до пети и с пресипнал глас казва:
	— Защо ме ненавиждаш?
	Серьожа чувства, че сърцето му ще изхвръкне. Защо каза така? Нима Серьожа го ненавижда? Съвсем не… Съвсем не… Не, той не го ненавижда…
	Серьожа скача. Отваря уста, за да обясни, за да отговори нещо на този чужд човек, но вместо думи от устата му излиза някакво странно хриптене.
	Вратата се затваря.
	Стъпките на Никодим отекват в кухнята. Вратата със стегнатата пружина се трясва и мозъкът на съседката сигурно ще се разхвърчи.
	Всичко утихва.
	Серьожа стои с отворена уста и надигащата се обида го задавя.


>>	8

	Май е, а навън вали дъжд, монотонен, като че е есен. Над покривите се носят дрипави, разпокъсани, зли облаци. Тежко му е на душата. И от времето, и от сутрешния разговор.
	Серьожа гледа навън през плътната завеса на дъжда, която замъглява силуетите на къщите, и сякаш се оправдава пред Никодим.
	Нима той ненавижда Никодим?
	Да допуснем, че го ненавижда. Да тръгнем по обратния път. Като при доказателството на теорема. А за какво трябва да го обича? За това ли, че иска да живее с тях?
	Серьожа мисли. Спомня си за своята майка.
	Тогава той изскочи веднага след Никодим. Грабна чантата и избяга. Майка му остана да стои до скрина. Очите й бяха широко отворени. Гледаха някъде в пространството. Очите й големи, а лицето й за един миг се бе състарило…
	Като се опомни, Серьожа трескаво се огледа, сякаш се върна в действителността. Класна стая. Зелени стени. Учителката се разхожда край дъската. Вероника Макаровна, по прякор Литературата.
	Вероника Макаровна не е млада, но тя винаги ходи с високи токове. А краката й са тънки, сигурно са и слаби, защото на токовете си тя се полюлява. Също като на кънки, когато не знаеш хубаво да караш. Литературата ходи с високи токове, а носи обикновени ученически рипсени чорапи, които винаги са усукани.
	— Е, кой ще отговори? — пита Вероника Макаровна и присвива очи: тя е късогледа, така че тези, които седят на задните чинове, са късметлии — отдалеч тя не може да различава лицата им, нито веднага ще си спомни имената на тия, които седят там. Въобще тя е странна. И сега е застанала до прозореца и някъде блуждае. Забравила е, че се намира в клас, че трябва да изпитва. Гледа на улицата как дъждът чорли локвите. Класът е притихнал. Ако седят така тихо, Вероника Макаровна може дълго да гледа през прозореца. Около пет минути. А може и повече. Най-после тя се обръща.
	— Е, хайде, кой ще отговори? — повтаря Вероника Макаровна.
	Серьожа вижда как Понтя, съседът му, протяга ръка.
	Вероника Макаровна поглежда Понтя, слага точка в дневника срещу името му и тържествено обявява:
	— Пантелеймон Карпов.
	Понтя — интересно име. Пантелеймон! Сега никого не наричат с такива имена. Но Понтя именно с него се гордее. Нарекли са го така в чест на дядо му. А дядото на Понтя е герой на Съветския съюз. Генерал от запаса. Никой не беше виждал дядото на Понтя, той живее в Москва, но Карп донесе веднъж снимка. Той много прилича на своя дядо генерал.
	— Отговаряй! — казва Вероника Макаровна на Понтя.
	— В повестта на Пушкин „Капитанската дъщеря“ — започва съседът на Серьожа — има двама типични представители на тяхното общество.
	— Гриньов — от „Динамо“, Пугачов — от ЦСКА — шепне някой в класа и по чиновете се разнася тих смях.
	Вероника Макаровна чука с писалката по масата.
	— Гриньов е представител на дворянското общество — декламира Пантелеймон, — но въпреки че е враг на селяните, той е принуден да се обърне за помощ към Пугачов по лични въпроси.
	— Подбирай изразите си — казва Литературата, — мисли какво говориш.
	— Но аз в този смисъл — разгорещено обяснява Понтя, — че никой освен Пугачов не му е помогнал. Пугачов е бил добър човек. Пугачов е застанал начело на въстанието на селяните против царизма. Само че не трябвало да се представя за цар. Пушкин подчертава, че той е обречен, защото по това време още не е била назряла революционната ситуация.
	— А кога е назряла революционната ситуация? — пита Вероника Макаровна.
	— На седми ноември седемнадесета година — отговаря някой от мястото си.
	— В началото на седемнадесета година — поправя го тя. — А кога са станали събитията, описани в „Капитанската дъщеря“?
	— През осемнадесетия век — отговаря Понтя.
	— Точно така! — потвърждава Литературата, като става от стола и дава знак на Понтя да седне. — Събитията, описани в „Капитанската дъщеря“ — казва тя, — са станали през 1774 година и отразяват въстанието на селяните под предводителството на Емелян Пугачов.
	Вероника Макаровна говори нещо за Пугачов и Гриньов, а Серьожа си мисли за Мария Ивановна, заради която на Гриньов са се случили всичките произшествия с Пугачов, припомня си сцената преди сражението: как Гриньов стиска дръжката на сабята, как тупти сърцето му, как той си въобразява, че е рицар на Мария Ивановна и иска да я защити от врага.
	Объркан. Серьожа оглежда класа и вижда плитката на Галя. „Ето с кого трябва да поговоря“ — мисли той и започва внимателно да гледа Галя. Тя неспокойно се размърдва, обръща се и въпросително го поглежда.
	— Воробьов! — чува той гласа на Литературата и става, като се мъчи да се сети какво бе попитала Вероника Макаровна. Но тя казва: — Ти защо си толкова разсеян?
	Серьожа повдига рамене и внимателно гледа учителката.
	— Случва се — казва виновно той.
	И неочаквано Вероника Макаровна кима:
	— Случва се.
	В очите й Серьожа забелязва някаква обърканост.


>>	9

	Дъждът заприлича на плътна бяла завеса — не можеш на две крачки да видиш нищо. Момичетата и момчетата се хвърлят от входа като в бездна и веднага изчезват. С крайчеца на окото Серьожа следи Васка и се понася след нея, страхувайки се да не изостане, да не я изгуби от погледа си. Не е лесно да се настигне дългокракото момиче. Серьожа тъкмо се кани да й извика да го почака, когато неочаквано Галя се шмугва в чужд вход. Серьожа се втурва след нея.
	— Какво искаш? — пита запъхтяна Галя.
	Той пристъпва от крак на крак, бави се, не знае как да започне, как изобщо да попита за това, което иска.
	— Галя! — заеквайки, казва Серьожа и повтаря: — Галя! — Най-после изтърсва: — Моята майка иска да се ожени!
	— Да се омъжи, а не да се ожени — поправя го Васка. И пак пита: — Иска ли?
	Тя приближава лицето си към неговото и внимателно го гледа.
	— Не зная какво ще правя — въздиша Серьожа.
	— Той лош ли е? — пита Галя. — Пияница ли е?
	— Не — объркано отговаря Серьожа. — Не е пияница. — И изведнъж озлобено добавя: — Много ми е притрябвал, аз си имам баща.
	Васка се замисля, заглеждайки се в дъжда. После казва неуверено:
	— Но нали не се жениш ти… А майка ти…
	— Но защо й е да се омъжва? — учудва се Серьожа. Действително, той никак не може да проумее това? Нима досега лошо са живели? Нима им е било скучно заедно? Какво по-ясно от това — ще дойде трети, излишен, и никога вече на Серьожа няма да му е така добре с майка му и на нея с него, защото Никодим ще им пречи. Да не би на него да разказва за бележките си? Или за кръжока по авиомоделизъм? Или пък за това, че Серьожа иска да прилича на баща си и да стане като него летец?
	— Ти си странен човек — казва Галя и строго гледа Серьожа. — Защо майка ти трябва да се омъжва? За да бъде щастлива. Нима не разбираш? Нали човек е роден за щастие, както птицата — да лети, разбра ли? Тя още не е стара. На нея още й е нужен мъж. Защита и опора.
	— Разсъждаваш като бабичка — недоволно мърмори Серьожа, но сякаш нещо го успокоява. — Защита и опора — сумти той. — Ами аз?
	Галя се усмихва.
	— Ти, разбира се, си защита — казва тя, — но не и опора. Засега, разбира се. Като пораснеш, ще станеш и опора.
	— Високоволтна? — смее се Серьожа.
	Стана му някак по-леко на душата, като че наистина Галя беше някаква стара бабичка, която всичко можеше да обясни и някак да успокои. Входът, в който влязоха, е близо до дома на Серьожа. И още по-близо до дома на Васка. Но той изведнъж предлага:
	— Хайде да отидем на кино!
	На края на улицата е „Колизей“. През дъждовната завеса блестят светлинните на рекламата.
	Васка кима и те се втурват нататък. Приятно е да тичаш с Васка, Серьожа се сдържа, за да не я изпревари, оставя я да тича малко по-напред от него, съвсем малко. Обувките им шляпат по локвите, хвърчат пръски на всички страни. Серьожа има една рубла, стига им за билети и за кафе. Дори и за две курабийки има. Той отпива от лошото, но горещо кафе и си припомня последните думи на Васка. И колкото повече мисли над смисъла им, толкова по-зле му става. Наистина майка му иска да се омъжи, а той решава вместо нея. Колко глупаво.
	— Освен това — изтърсва Васка — не можеш да върнеш баща си, нали? Какво тогава?
	Светлината угасва, на екрана се появяват първите кадри.
	Серьожа гледа, но мисли за друго.
	Наистина колко объркано е всичко… Колко тежко е всичко.
	Майка му често повтаря: „В живота не е като на филм. Сама съм се убедила в това“. Когато някой друг ти казва това, като че ли не чуваш тези думи, не обръщаш внимание. Но когато засяга самия тебе.
	Серьожа гледа Васка, гледа тъжната й плитчица, а тя, без да се обръща, го тупа по ръката:
	— Гледай в екрана.
	— Гледам — покорно отговаря Серьожа.


>>	10

	Дъждът е спрял.
	Серьожа стои пред висока сива сграда. Горе, под покрива, светят въртящи се сребърни букви: „Поща-телеграф“. Грамаден часовник заема половината стена.
	Всеки жител на града знае къде е пощата, но само на някои е известно, че тук без всякакви фирми и с вход откъм двора се намира и радиостудиото — важен обект. Държавен. Затова го охраняват.
	Серьожа се гордее: майка му работи сякаш в някакъв важен завод. Там се влиза само с пропуски. Затова Серьожа отива при портиера и го моли:
	— Повикайте, ако обичате, Воробьова.
	— Ана Петровна? — пита жената с пистолета.
	Серьожа й се усмихва. Това е леля Дуся. Когато е дежурна, за да не скучае, тя обича да плете.
	Серьожа чака майка си, разхожда се около сградата и изведнъж забелязва, че до локвата е клекнал синът на леля Нина — Котка.
	Серьожа приближава до него и му казва:
	— Здравей, Котка.
	— Привет на Сергуня — важно отговаря Котка. Той никак не е учуден от появяването му. — Сергуня — без предисловия пита той, като мръщи малкото си като копче носле, като че само това е чакал, кога ще дойде Серьожа, — ти страхуваш ли се?
	— От какво? — не разбира Серьожа.
	— Погледни в локвата — казва Котка. — Виждаш ли колко е дълбоко. Виждаш ли, дори ей онова голямо дърво ще се побере в локвата.
	Серьожа гледа локвата. Ех, какъв е наблюдателен малкият Котка. Наистина, ако се вгледаш в локвата, вижда ти се, че е страшно дълбока. Там са се побрали и дървото, и част от пощата, и дори облаците. Серьожа затваря очи и отново ги отваря.
	— Не, не ме е страх! — отговаря той на Котка.
	— Сега не те е страх — казва Котка, — защото си голям. А когато си бил малък, и тебе те е било страх.
	Серьожа хваща Котка за презрамката на късите му панталонки и го обръща към себе си. Котка доверчиво прегръща Серьожа, гъделичка го зад ухото. Серьожа не иска да го огорчава.
	— Страх ме е било! — казва той. — И още как! Дори и сега понякога ме е страх.
	— А от какво се страхуваш? — пита Котка, но не чака отговор. Челцето му е намръщено. Той все нещо мисли. — Аз например се страхувам от тигри, леопарди и от змии. Змиите съскат. Но аз не съм ги виждал. Само на кино.
	— А тигри и леопарди? — смее се Серьожа.
	— Също на кино — ни най-малко не се смущава Котка.
	У Котка са се породили много мисли, които той непременно трябва да изкаже, и затова, без да престава, говори на Серьожа:
	— Искаш ли да те науча как се ловят свраки? Вземаш хартийката от шоколадов медал, завързваш я на дълъг конец, хвърляш медалчето под някое дърво, на което е кацнала сврака, и започваш да теглиш към себе си. Свраката ще види хартийката, ще долети, а ти само придръпваш конеца към себе си. Тя се приближава, а ти отново дръпваш. И когато свраката дойде съвсем близко, хващаш я.
	Котка облекчено въздъхва. Сигурно се страхуваше, че няма да успее да разкаже всички подробности, че Серьожа ще си отиде. Но Серьожа не си отиде и сега вече можеше да си поеме дъх. И дори да изтрие носа си.
	— Котка — пита Серьожа, — ти с кого си тук?
	Но Котка не успява да отговори.
	— Серьожа — вика от входа леля Нина. — Ела тук? Аз ще те заведа!
	Горе, където се намира радиостудиото, всички ходят тихо. Говорят почти шепнешком. На специално табло, също като пред входа на рентгенов кабинет, светят строги червени букви: „Тишина! Предаване!“.
	Леля Нина завежда Серьожа в апаратната. Тук има огромни, колкото половин човешки ръст, магнетофони. А пък на Серьожа дори и до средата на гърдите му ще стигнат. Бавно се въртят огромните бобини с лентата.
	Ех, че е интересно? Когато се снимаш, всичко ти е ясно. Фотолента, светлочувствителен слой, проявител, фотографска хартия… Във фотографията с помощта на светлината записват лицето ти, това е ясно. Стават химически изменения. А тук? Лентата се навива от едната бобина на другата. И съвсем не се променя. А пък записва много по-сложни изображения! Записва звук!
	Леля Нина държи Серьожа за рамото, за да не тръгне нататък, и му сочи към големия прозорец на стената.
	Зад стъклото, като в аквариум, седи майка му. Тя мърда устни, нещо говори, но какво — не се чува. Ама че забавно!
	Серьожа разглежда маминия аквариум. В стаята, където седи тя, всички стени са тапицирани, за да няма резонанс. Пред майка му, като букет цветя, са наклонени цели пет микрофона.
	Майка му чете старателно, рядко откъсва поглед от страниците, но не поглежда към прозореца — гледа към тавана или някъде встрани. От време на време жестикулира. Мръщи чело. Притваря очи. Размахва ръка в такт с думите. Може би чете стихове.
	Майка му се държи така, сякаш е съвсем сама. А всъщност я гледат около десетина души. Гледат я внимателно. Друг на нейно място не би издържал, би се смутил, но нея не я интересуват хората зад стъклото. Тя е заета със своята работа.
	Майка му свърши да чете, облегна се на стола, отпусна уморено ръце.
	При главния магнетофон стои някакъв побелял и рошав чичко. Косите му стърчат, приличат на дим, излизащ от комин. Брадата му е обрасла с четина. Но веселите му очи святкат насам-натам.
	— Браво, Анка! — вика той и щраква нещо.
	Изведнъж майчиният му глас, променен от микрофона, оглушава Серьожа.
	— Да имаш да вземаш! — казва грубо тя. — Ще презаписваме!
	— Последен път — вика уплашено рошавият чичко. — На теб човек не може да ти угоди! До среднощ можеш да стоиш тук! Предаването започва скоро!
	— Не крещи! — спокойно го съветва по микрофона майка му.
	Серьожа мисли, че чичкото ще се разсърди, но той се смее и натиска някакво копче на магнетофона. Лентата с майчиния му глас се понася обратно, бързо като куриерски влак.


>>	11

	Локвите приличат на тъмни стъклени късчета. Светлините от прозорците се отразяват във водата като кехлибар. След дъжда стана по-топло. Небето се изчисти от облаците. Над покривите се показа светлото око на луната.
	Те вървят бавно, майка му вдишва въздуха, напоен с дъх на тополи, и тихо повтаря:
	— Колко е хубаво!… Хубаво…
	Леля Нина така и не дочака майка му. Стисна Серьожа за рамото, каза му, че е време да храни Котка, и си тръгна. Серьожа стоя в апаратната до края. Седя в коридора, докато не свърши предаването. Майка му пушеше цигари, изтръскваше пепелта по пода, въздишаше от принудителното безделие, след това предаването свърши и ето ги вече към къщи, а Серьожа все още не знае как да започне. Как да каже на майка си за Никодим.
	Да каже просто. „Аз съм съгласен“, е глупаво. Не е хубаво. Трябва да каже така, че майка му да разбере. Да не я обиди.
	През цялата вечер Серьожа мисли за хората. За това, от какво зависи щастието.
	Струва му се, че от всичките му възрастни познати леля Нина е най-щастлива. Защо? Първо, тя е красива. Серьожа дори е влюбен малко в нея. Затова се и стеснява да говори дълго с леля Нина. Когато са сами. А когато има някой друг, тогава леля Нина не говори с него. Непременно ще я отвлекат. Всички искат с нея да поприказват. Ниночка, та Ниночка, всеки познат, който я срещне, непременно ще се спре. Ще й каже нещо или пък ще я попита. Леля Нина не е само красива. Тя е обаятелна. Така казва майка му. И това е истина. Щом всички я обичат, значи е обаятелна.
	Очите на леля Нина винаги светят. А гласът й прилича на майчиния му. Гръден.
	А тя като майка му обича много стиховете. Майка му я хвали, а леля Нина пък хвали нея.
	Майка му понякога я прекъсва и казва:
	— Кукувицата хвали петела за това, че той хвали кукувицата!
	Двете се смеят. Наистина, какво да се прави? Те са приятелки, а не просто приятелки, а и колежки. И двете имат една професия — говорителки. Само че едната е радиоговорителка, а другата е телевизионна говорителка.
	Все пак има разлика между тях.
	Майка му обича да говори на леля Нина за тази разлика:
	— Първо, възрастта. И второ, фасадата. — Фасада майка му нарича лицето. — Характерът — три. А както е известно, на три кита светът се държи.
	Характерите им са наистина различни. Майка му много пуши и това не е просто навик. Понякога тя така пуши, че ако я пипнеш, ще се опариш като от нажежен камък. Ако му плиснеш вода, ще се пръсне.
	Какво повече да се каже… Щастлива-нещастна. Това не зависи само от късмета, от някаква печалба. Това не е лотария.
	Щастливият човек е щастлив за това, че той си е именно такъв, а не друг. Ако беше друг, щеше да бъде нещастен. Ако леля Нина беше като майка му, сигурно и тя щеше да бъде нещастна.
	Но леля Нина е красива, весела, енергична, добра.
	Серьожа се замисля. А майка му, нима тя не е добра? Добра е и още как!
	Серьожа си спомня сутрешния разговор. Появяването на Никодим. И вчерашния.
	Ето колко е добра майка му. Реши, че на Серьожа няма да му е добре с Никодим, и се отказа от решението си. Заради Серьожка.
	Излиза, че човек може да стане нещастен и от добрина.
	На Серьожа му дожалява. Той я хваща подръка, гледа я право в очите.
	— Какво, Сергуня — казва майка му, — ето че се домъкнахме и до вкъщи.
	— Домъкнахме се, мамо — отговаря Серьожа. Сърцето му се е свило от жалост. Иска му се да каже нещо хубаво, да подбере някаква необикновена дума — светла и чиста, за да стане хубаво на душата на майка му, за да може тя не някога, а ето сега, веднага, да се почувства щастлива, но не може нищо да измисли.
	— Мамо — казва той грубо като нея и иска да се поправи, да каже по-ласкаво. Но нищо не излиза. — Мамо — повтаря Серьожа и гласът му трепва. — Разбираш ли, само, моля ти се, не се обиждай, искам да ти кажа нещо за Никодим — той млъква, после се поправя, — за Никодим Михайлович. — И отново млъква. — Аз не съм против — казва най-после той, — нека се ожени за теб.
	Майка му се спира и гледа Серьожа с изпитателни очи.
	— Нека той се ожени за теб — започва бързо-бързо да говори Серьожа. — Нека. Нищо че е тясно, ти не се безпокой, моят креват може да се премести към гардероба и тогава ще се освободи място за още един. — И неочаквано завършва: — Нали татко го няма…
	Той говори задъхано, а майка му го гледа по-спокойно, без страх в очите. След това обгръща главата на Серьожа и го притегля към себе си. Лицето му се докосва до студения влажен шлифер.
	— Не мисли за това, Сергунка — казва майка му. — Аз вече реших.
	Той отстъпва от нея.
	— Заради мен, нали? — казва той високо.
	Майка му мълчи и клати глава.
	— Пък и той вече няма да дойде — казва тя.
	— Ще дойде! — уверено се смее Серьожа. — И още как ще дойде! Бегом ще дойде! Та нали при теб ще дойде, при теб!
	— Глупавичкият ми — усмихва се майка му, — всичко не е толкова лесно. Той няма да дойде. Пък и аз няма да отида при него.
	— Тогава аз ще отида! — без да се замисля, отговаря Серьожа, а майка му свива рамене. Той мълчи и също свива рамене. Ама че го изтърси! Той? Да отиде при Никодим? И какво ще му каже?


>>	12

	Сутринта на път за училище Серьожа вижда Вероника Макаровна. Нея човек може да я познае от сто километра.
	Тя не е сама. А с някакъв мъж. Литературата нещо спори с него, а той не се съгласява. Те размахват ръце и като че ли се карат, защото до училището се разделят, без да се сбогуват.
	Серьожа гледа как върви Литературата, полюшвайки се на токовете си като на кънки, после се обръща да види мъжа и замира.
	Оглеждайки се, през улицата преминава Никодим.
	Само за миг Серьожа застава нерешителен. След това хуква след него.
	Лесно е да го догони. Десет секунди бързо бягане.
	Серьожа изпреварва Никодим и се спира пред него.
	— Добър ден, Никодим Михайлович — казва той, като си поема дъх.
	Никодим се спира. Учуден го разглежда.
	— Здравей! — отговаря недоверчиво той.
	— Аз съм виновен, Никодим Михайлович — казва Серьожа. Неочакваната среща му помага да говори решително, без да подбира думи. — Аз не ви ненавиждам. Вие грешите. — Атаката на Серьожа обезкуражава Никодим. — Извинете ме, ако съм ви обидил — продължава Серьожа. — Вие трябва да дойдете у нас.
	— На никого нищо не съм длъжен — мрачно казва Никодим и веднага пита: — Ти сам ли дойде, или майка ти те изпрати?
	— Ех, че сте и вие! — не може да си поеме дъх от възмущение Серьожа. — Струва ми се, че и сам можете да се досетите! Ако мама ме беше изпратила, щях да ви потърся вкъщи. А пък аз случайно ви видях. С нашата даскалица. С Литературата.
	Никодим смутено кимва, отминава Серьожа, но после се обръща.
	— Как каза, с Литературата?
	И изведнъж прихва да се смее.
	Серьожа не разбира какво му стана. Но после се сеща, че му е станало смешно, дето наричат така учителката си. Не, излиза, че не е чак толкова противен този Никодим. Съвсем дори не е противен.
	— С Литературата — кима Серьожа и също се смее. — А вие познавате ли се с нея?
	— Познаваме се! — казва Никодим.
	Те стоят един срещу друг и се усмихват тревожно, недоверчиво, без да знаят какво ще стане по-нататък.


>	Втора част
>	Сватбено пътешествие

>>	1

	Сватбено пътешествие…
	Никодим каза:
	— Отиваме на сватбено пътешествие.
	— На добър път — като трепна, отговори Серьожа.
	— И ти ще дойдеш с нас — каза Никодим.
	Серьожа го изгледа подозрително.
	— Къде? — попита той.
	— Тайна — засмя се Никодим.
	— А кога?
	— Когато ти свърши срокът.
	Серьожа бе чел някъде, че по-рано хората са правели сватбените си пътешествия в чужбина. На някакъв кораб с платна. На някакви си Азорски острови. Ама че живот е било! Полюшвай се на вълните, разхождай се с бели панталони, пуши` си пурата. Любувай се на морето и палмите.
	Разбира се, те няма да отидат на Азорските острови. Но къде тогава? В Москва? Би било чудесно! В Ленинград? Серьожа никога не беше ходил в Ленинград. И въобще никъде не беше ходил, с изключение на пионерския лагер, който се намираше на тридесет километра от града.
	Но и Москва, и Ленинград, и дори Азорските острови избледняха, когато Никодим откри тайната.
	Сутринта Серьожа се събужда и гледа — на масата три раници: голяма, средна и малка. До вратата, представяте ли си — три велосипеда. Отначало дори не можа да повярва. Попримига, поразтърка очи, но чудото не изчезна. Блестят никелираните части на велосипедите.
	Серьожа отдавна се моли на майка си за колело. Но тя не му купува. Не че й е жал за парите, а защото се страхува да не попадне Серьожа под някоя кола. И изведнъж — цели три! Откъде ли?
	Вратата се отваря и влиза Никодим с мрежа в ръка. Купил е хляб, захар, чай.
	— Последни подробности — казва той. И заповядва: — Хайде, ставай!
	Закусват бързо, изкарват „конете“ си на двора, а Никодим разказва как снощи чистил в бараката купения вчера велосипед за Серьожа, как взел под наем другите два.
	Те тръгват и на Серьожа му се струва, че всичко това е някакво вълшебство. Раз — и ето те са на сватбено пътешествие. Пътуват тримата не в задушния вагон към някой непознат град, а по пътя, през полето, сред зелените класове и синчеца, към селото на баба му.
	Колелото на Серьожа е зил, той дори не успя да го поразгледа както трябва. Върви меко, безшумно. На неравно място седалката пружинира, но не скърца. По гладкия път колелата съскат като на нова кола: „Ш-ш-ш!“. Спирачката работи без засечки. Щом натиснеш педала, и колелото се заковава на място.
	Серьожа лети по пътя, спира, обръща се и като се надига от седалката, силно натиска педалите. Велосипедът фучи, носи се срещу майка му и Никодим. Серьожа натиска отново спирачката, вдига прах, заобикаля ги и слуша какво си говорят.
	— Ако се кара бързо — казва Никодим, — може и за едно денонощие да се стигне. Осемдесет километра не са чак толкова много. Но защо? Без да бързаме, за три дни ще стигнем. Ще се поизкъпем някъде. Ще се попечем. Цветя ще си наберем! Ще пренощуваме край огъня.
	Майка му одобрително кима на Никодим. Серьожа го гледа с интерес.
	„Колко не съм бил прав — мисли той. — Гледах като звяр Никодим. Снимката му ненавиждах.“
	Внимателно, без да го забележи, Серьожа разглежда Никодим, взира се в него.
	Не, на снимката, разбира се, си прилича. Косата му е сива, гладко вчесана назад. Въобще може да се каже, че косата му е светла. Руса. Но не чисто. С някакъв сив оттенък. И ушите му стърчат като на снимката. Но ако помислиш трезво, това не е чак такъв грях. На някого стърчат, на друг, обратно — са прилепнали. Също не е хубаво. А въобще за мъж тези недостатъци нямат значение. За момиче, за жена — да. Щръкнали уши не е красиво. Но могат пък да се притиснат с косата. Пуска се дълга коса, връзва се отзад и ето ти — ушите са притиснати.
	От Никодим, неизвестно защо, Серьожа започва да мисли за Васка. Добре че на Васка ушите не са щръкнали. Въобще всичко й е на място. Плитката й е дебела. Очите… Той си спомня очите на Васка. Като два черни въглена…
	Серьожа чувства някакво смущение. Какво толкова се е замислил за Васка? Да не би… Да се е влюбил?
	По-рано за такова нещо Серьожа би се ядосал на себе си. Каква ти любов! Само дето мисли за нея, но някак си като че отстрани. Например през зимата се беше влюбил, и нищо не чуваше от урока. Цялата си попивателна беше изрисувал с прободени от стрела сърца. А на Серьожа нищо подобно не му се рисува. Но той се оглежда в огледалото на велосипеда. Разглежда профила си. Не е античен, разбира се, но нищо. Носът му е широковат. По-рано майка му казваше, че носът е на баща му. Тя въобще го делеше на две части. „Носът — казваше — е като на баща ти, а очите са мои. Миглите са също мои; когато аз бях момиче, също имах такива пухкави мигли. Дори ми пречеха да гледам.“ Серьожа примижава с едното око, а с другото се гледа в огледалото. „Да, на него миглите също му пречат…“
	Тази мисъл го озарява вече на земята. Как се бе намерил там, не можеше да си спомни. Беше се загледал в огледалото. Дявол да го вземе, лакътят го боли.
	Серьожа смутено вдига зила си, оглежда го. Към него изтичва майка му, нейното колело е по средата на пътя. Никодим го оставя в канавката, до своето, и идва също при тях.
	— Как се изхитри? — смее се той.
	Серьожа вдига рамене. Няма да си признае я, че се е загледал в огледалото!
	— Шегуваш се. — Майка му недоволно дръпва Никодим. — А на него му тече кръв, виждаш ли? Ударил си е лакътя.
	— Ей сега всичко ще се нареди — казва Никодим и донася раницата си.
	С вода от манерката измива раната и я намазва с йод от аптечката. Серьожа го боли, той охка, но търпи. Ако майка му беше сама, можеше и да си поплаче. Но не бива да се излага пред Никодим.
	— Да го превържем ли? — смее се Никодим, но Серьожа клати отрицателно глава. Никодим отново му хареса. Без мамините сантименталности. Раз-два и готово. По войнишки.
	Продължават нататък. Междуселският път е свободен и те карат един до друг. Никодим и майка му. А Серьожа от края.
	— Ето какво ми се случи веднъж — казва Никодим. — Служех в армията, бях в наряд. Беше през зимата. Стоя си пред склада, на рамото ми карабината…
	— Заредена ли? — пита Серьожа.
	— Разбира се, че заредена — отговаря Никодим. — Нали съм на пост! Стоя си, значи, потропвам с валенките да не замръзна. А времето като напук: вятър, сняг бръсне лицето ти. Нощ. Само една лампичка се клатушка над входа. Разхождам се, значи, аз пред склада. При вратата малко се спирам. А тогава току-що ми бе започнала службата. Добре знаех устава. При опасност да предупредя три пъти, чак след това може вече и да се стреля. Изведнъж виждам — някой се мъчи да мине под бодливата тел, с която е обграден складът. Аз се притаих, не дишам, само се вглеждам. Някой, облечен в черно, се мъчи да премине. Вече е от тази страна. Тогава смъквам бързо карабината от рамото и викам: „Стой! Кой е?“. Не отговаря. Като че се притаи. Отново викам, гледам го — преминава. Трети път викам — мърда. Тогава като гръмнах във въздуха — бам-бам!
	— Стреля ли? — ужасява се Серьожа.
	— Стрелях. След това се целя в нарушителя. Натискам спусъка. И изведнъж — грохот. Взрив! Изглежда, мисля си, улучих не само диверсанта, а и мината му. Или това, което е носел със себе си.
	— После? — нетърпеливо пита Серьожа.
	— После дотича началството. Започнаха да си изясняват какво е станало. Оказа се, че до оградата оставили някакъв балон със сгъстен въздух. А снегът и вятърът го мърдали пред очите ми. Оптически фокус. Струвало ми се е, че мърда.
	Серьожа се смее, майка му също.
	— Не се смейте — казва Никодим, — и без това тогава целият полк ми се подиграваше. Дори ми лепнаха прякор „Бдителния“.
	Серьожа и майка му умират от смях. Развесели ги неговата несполука. И самият Никодим безгрижно се смее. Това е хубаво, мисли си Серьожа. Майка му е казвала, че ако човек може да се посмее на себе си, значи той няма да се смее на другите. На такъв човек можеш смело да се доверяваш.
	Никодим му става все по-симпатичен.
	— А на фронта били ли сте? — пита Серьожа Никодим.
	— Никодим Михайлович има име и презиме. — Ана строго поглежда Серьожа.
	— Ама че дребнавост! — обижда се Никодим. И добавя сериозно: — Не бива така, Аня! Както иска Серьожа, така да ме нарича.
	Серьожа натиска педалите и лети напред.
	Вятърът брули лицето му. Той примижава. Яд го е на майка му. Нима не може да му каже това, когато са насаме, без Никодим?
	— Серьожа — вика майка му, — почакай!
	Серьожа не спира, но и не натиска повече педалите. Колелото забавя хода си. Майка му и Никодим го настигат.
	— Не съм бил на фронта — казва Никодим, — но исках да отида. Дори направих опит. Когато започна войната, бях на десет години… Но после ще ти разкажа за това. Сега имам едно предложение. Хайде оттук до гората да се надпреварваме, да видим кой ще победи.
	Серьожа се съгласява с усмивка.
	— Но вие не сте наравно — казва майка му.
	— А ние ще направим едно препятствие за мен — казва Никодим. — Тоест ще уравновесим силите си. Серьожа, иди ей до онзи храст… Ето сега сме на равни начала.
	Майка му слиза от колелото и сваля кърпата от главата си.
	— Готови! — вика тя. — Внимание! Старт!
	Серьожа се повдига от седалката, натиска с цяло тяло педалите, така че дори веригата пращи, и лети напред към невидимия финиш.
	Той не се обръща. На състезания не бива да се оглеждаш назад.
	Серьожа лети, прегърбен над кормилото.
	Вятърът звънти в ушите му. Миризма на сладка детелина гъделичка носа.
	Серьожа лети към гората, косо осветена от залязващото слънце и чува шепота на гумите, утъпкващи праха…


>>	2

	Серьожа хвърля в огъня елови клонки, гледа как отначало димят, как от тях излита гъст сив дим — изпаряват се соковете на хвойната, после клончето пламва и игличките се извиват като алена нажежена стружка. Щом клончетата задимят, звънтящите комари и мушици изчезват. Но след това пак се появяват, заядливо кръжат зад гърба, в сянката, и Серьожа отново хвърля в огъня клонки.
	Слуша за какво си говорят майка му и Никодим и не може да се откъсне от огъня, вглежда се в трептящите езици и му се струва, че пламъкът е жив: той се изменя капризно, ту се снишава, ту се издига и показва на Серьожа странни чудеса — ту червена жилеста сгърчена ръка, ту космата озъбена физиономия, ту крила на птица. И всичко става само за миг: секунда — и крилата вече са изчезнали, а на тяхно място се появява червена брада.
	Серьожа замира, той иска да се обърне към майка си и Никодим, но очите му са като приковани, като че са потънали в огъня.
	— Когато войната започна, бях на десет години — говори тихо Никодим, — а през четиридесет и първа реших да замина за фронта. Направих си сухар, измъкнах от майка си две свещи за всеки случай, взех кибрит, чай. Напъхах всичко по джобовете, за да пътувам без торба, за конспирация, и по някакво чудо се озовах във влака за Москва. — Никодим измъква от огъня тлеещо клонче, протяга го на майка му да запали, а той самият не пуши. — Тогава не знаех правилата. Стигнах до Владимир, а там започна проверка на пропуските, оказа се, че в Москва пускат само с пропуски. Хванаха ме и хайде в изолатора. При някакви си крадци…
	— А ние през войната — прекъсва го майка ми — се преселихме от града на село. При роднини. В града тъй щяхме да си измрем от глад. Лятото, както и да е, събирахме коприва, варяхме от нея чорба, но през зимата — глад. Баща ми изчезна безследно, а майка ми — домакиня. Отиде да работи като товарачка в един завод, но там пренасяше железа и се нарани, та щяхме тъй да си умрем от глад, ако мама не се беше съгласила. И на село не беше леко, но поне храна имаше. Дори после започнахме да обменяме храна за дрехи…
	— Ами вие — пита Серьожа и се сепва. Очаква, че майка му отново ще му направи забележка. Но тя мълчи и Серьожа казва: — Какво стана после с крадците?
	— Нищо. Върнаха ме обратно — отговаря Никодим. — В затворнически вагон, с решетки. След това ме откараха в милицията. Дотича майка ми и без да разбере какво става, пляс, пляс по бузите. Помислила, че съм се свързал с крадците, че съм откраднал нещо… После разбра. И у дома ме наби здравата.
	Серьожа се смее. Без да откъсва поглед от огъня, казва на Никодим:
	— Такава ли е побойница? — и добавя: — А коя е тя?
	Серьожа попита просто така, машинално, без особен интерес, и тъй като разглеждаше като хипнотизиран огнените фигури, съвсем не обърна внимание на това, че Никодим замълча и отговори едва след минута:
	— Просто такава… Жена…
	След това пиха чай, сварен в канчето. В чая плаваха парченца от изгорели елови игли, като тънки ивички пепел, и Серьожа ги духаше към стената на чашата, гореше се от вкусната ароматна течност. Никога през живота си не беше пил такъв вкусен чай!
	Майка му полегна, сложи главата си на коленете на Никодим, а той леко гали косата й. Серьожа поглежда към тях, усмихва се. Той вече не трепва, когато Никодим се докосва до майка му. На нея й е хубаво. По лицето й играе лека усмивка. Тя мисли за нещо. Мечтае.
	Никодим гали главата на майка му и леко я гъделичка зад ухото със стръкче трева. Майка му е замислена, маха от ухото си буболечката, но тя отново я гъделичка. Никодим намига на Серьожа, той се усмихва, а майка му продължава да лови невидимата мушичка и не се сеща, че с нея си играят. Те не издържат и двамата прихват.
	Майка му се смее, а Никодим започва да пее. Той пее лошо, неумело, веднага се чувства, че няма никакъв слух, но майка му подхваща песента и веднага става съвсем друго. Никодим приглася на майка му.
P>
	Как стоиш, поглеждаш
	ти, калина тънка,
	и глава навеждаш
	до стобора вънка!

	А през пътя ширен,
	где реката плува,
	също тъй самотен
	дъб висок тъгува.*
	[* Стиховете в книгата са превод на Петър Волгин.]
P$
	Песента е тъжна, но Серьожа съвсем не е печален, напротив, иска му се да скача, да тича. Той е обхванат от весело настроение и започва да пее, или по-точно, смешно се провиква:
P>
	Ех да съм при него
	колко много искам —
	нямаше тогава
	да се свеждам ниско!
P$
	Майка му се заканва с пръст, той млъква, но веселото настроение не го напуска. Иска му се да развесели възрастните, да им каже някаква шега. Спомня си как, когато изучаваха Пушкин, Понтя разсмиваше целия клас. Майка му и Никодим престават да пеят и той им повтаря шегата:
P>
	Там броди цар Кашчей в пазара,
	развива спекулата стара,
	за документ едничък там
	по рубла смъква той без срам…
P$
	Шегата, разбира се, не е за седмокласник като него, но на Серьожа му се иска да лудува и възрастните разбират това; майка му шеговито клати глава, а Никодим се усмихва, Серьожа разбира: те са доволни и скача от земята. Крещи като дивак — сложил ръка пред устата си, и бързо, бързо я движи. Получава се пронизителен, особен звук и ехото го повтаря.
	— Охо-хо! — вика Серьожа.
	— Охо-хо! — вика майка му.
	— Охо-хо! — вика Никодим.
	Ехото обединява гласовете им и отговаря подред на всеки — на Серьожиния, майкиния и Никодимовия глас:
	— Охо-хо-хо!
	След това легнаха да спят. В една купа сено.
	Никодим разкопа подножието на купата, Ана и Серьожа легнаха и той ги покри отгоре. Комарите не можеха да ги намерят, но въпреки това Серьожа дълго не можа да заспи: сеното непрестанно шумолеше, тук цареше някакъв особен живот, може би дори без буболечки, без живи същества, но неодушевените предмети също могат да имат свой живот. Окосената трева — тези милиони и милиарди сладко ухаещи стръкчета — също живееха свой живот.
	През дупчиците в сеното Серьожа разглеждаше небето — грамадно, кадифеносиньо, обсипано със звезди. Всяко късче небе, дори и най-малкото, не беше останало без звезда и той си помисли, че в света винаги има сравними предмети. Например огромното небе можеше да се сравни с тази купа сено, която всъщност не беше толкова голяма. Но тя сигурно съдържаше толкова стръкчета трева, колкото звезди имаше по небето. Тревата беше окосена от цяла ливада, а например на мравките тази трева им се струва безкрайна, необхватна гора. Разбира се, че мравките не гледат небето. Не виждат милиардите звезди. Те са твърде дребни, за да могат да виждат високото небе. Пък и нощем те спят. Мравките виждат тревата, таралежите — може би гората, а Серьожа като всеки човек вижда небето. Всяко същество си има свои измерения, свой свят. Те не мислят за Никодим, за майка му, те дори може би не познават майките си, не са свикнали да ги познават. Но и те се радват на нещо. Могат сигурно и да се огорчават. И да се страхуват. И да страдат.
	Серьожа затваря очи. Стръкчетата трева шумолят, ухаят на нещо леко и упойващо.
	Серьожа заспива и му се струва, че веднага се е събудил.
	Колко бързо бе минала нощта! Вече е утро.
	В гората в надпревара пеят, цвърчат, захласват се неизвестни птици. Над тревата, до купата сено, като тюл е паднала мъгла.
	Майка му вече е станала и събира цветя с Никодим.
	Серьожа гледа как те се навеждат и като че потъват в топло мляко: наполовина се скриват зад белия тюл.
	Слънцето се показва зад мъглата. Като че се беше потопило в нея и измито, отива на работа.
	Тръгват отново.
	Спиците на колелата се сливат и образуват сребърни кръгове.
	Шест блестящи на слънцето кръга се търкалят по пътя, вдигат лекия прах, излизат на шосето, край тях с ръмжене минават самосвали и префучават леки коли, после се отбиват по пътеката и безшумно проблясват сред маргаритките и сините камбанки.
	„Какво е всъщност щастието? — мисли Серьожа и сам си отговаря: — Щастието ли — ето, както е сега!“


>>	3

	Баба му не ги очаква. Тя копае в градината и отдалеч дълго не може да разбере кои са тримата велосипедисти, които приближават към къщата й. Не може да повярва на очите си.
	После тя пристъпва, вглежда се, внимателно подава ръка на Никодим, на майка му, на Серьожа. И едва тогава уплашено възкликва:
	— Господи!
	Баба му бавно се отдръпва, като постепенно започва да разбира какво се е случило, и колкото повече разбира, толкова по-често повтаря:
	— Господи! Господи!
	Серьожа се смее. И на баба си. И на Котка. Веднъж той беше дошъл с майка си на гости у тях и остана на двора. Серьожа излезе да го нагледа и какво да види: Котка стои с някакви момиченца.
	Едното бърбори:
	— Господи! Господи!
	А другото пита:
	— Какво е това?
	— Това е една лелка — отговаря първото.
	— Ех, че сте и вие — важно обяснява Котка, — така се казва, когато някой не очаква гости, а пък те идват.
	Тогава Серьожа много се смя. И сега се смее. Малкият Котка беше прав.
	Баба му ги повежда към къщата, но ги връща обратно, върти ръчката на кладенеца, изважда, разплисквайки, кофа вода и им подава да се измият.
	Никодим е свалил ризата си и гол до кръста, се смее, кряка силно, както той си знае: „Хо! Хо! Хо!“. Серьожа му подражава — водата е ледена и той крещи, лудува, трие се с дългия пешкир с червени петлета по краищата.
	Наоколо е прекрасно!
	И баба му съвсем не е лоша. Усмихва се — дошла е на себе си! — разтяга пълните си устни, виждат се равните й като на момиче зъби, а бръчките й по лицето трепкат.
	Те седят на дълга дървена маса, потъмняла от времето, пият студено мляко с мед и големи като тухли парчета хляб. После си почиват.
	— Това е само така, за добре дошли — казва баба му, като се вълнува и на Серьожа му се струва, че тя съвсем за друго мисли. — Просто така — след пътя — обяснява тя. — Сега ще заколя кокошка и ще обядваме.
	Като се усмихва, майка му глади ръката й и казва:
	— Мамо, Никодим е мой мъж. Дойдохме да ти се представим.
	Баба му кима с глава, иска да се усмихне, но изведнъж започва да плаче, доближава се до Никодим, протяга ръце към него, а той се навежда към нея и я целува.
	— Здравей, зетко — казва тя, — здравей, скъпи мой!
	Майка му се обръща, подсмърча, запалва цигара и се смее.
	— Е, доволна ли си? Дочака ли го? — пита тя.
	— Дочаках! — казва баба му и разпитва майка му пред Никодим: — А какъв е? Не пие ли? Не скита ли?
	Майка му се смее, клати глава, а баба му сменя строгостта си с усмивка и отдалеч прекръства Никодим.
	На обед ядат тлъста кокоша супа, солени гъби, краставички, зеле. В голяма тенджера се задушават пресни картофи.
	След обяд майка му изглажда роклята си, панталоните на Никодим, ризата на Серьожа и четиримата заедно с баба му се разхождат из селото.
	Пред къщите, на пейки, на греди, са насядали хора. Цъкат семки, слушат транзистори. Гледат баба му и гостите й.
	Някои само кимат, други стават и идват да се здрависат. Първо подават ръка на Никодим, после на майка му и на Серьожа. С баба му не е задължително да се здрависват, тя си е своя, тукашна, а гостите са интересни на всички. Серьожа забелязва, че лицата на селяните са като бронзови. Изпечени. Само когато хората се смеят, бръчиците по челата им се опъват и се белеят.
	Серьожа се чувства много неудобно. Също като звяр в зоологическа градина. Всички го гледат. Разглеждат го. Но още по-внимателно разглеждат майка му и Никодим. Серьожа вижда, че и на тях им е неудобно, но търпят.
	— Е-е! — доближава се до тях някакъв старец с рунтави вежди. — Виж ти, Анка, босоногата, пристигнала.
	— Точно тя е — отговаря майка му, прегръща стареца и обяснява на Никодим: — Нарекоха ме босоногата, защото се случваше посред зима боса на училище да ходя. Нямаше какво да обуя.
	— Да, да — казва старецът. — Много бедни бяха. Сега, гледам, са се оправили. Виж Евгения как се е надула — кима той към дебелата му баба. — Като буре!
	Баба му на шега хлопва с юмрук стареца по голото теме, бута го, смее се.
	— Старият му таласъм, не може да ми прости, че не се омъжих за него, а си останах вдовица!
	— Аха! — кима старецът. — А сега ще се съгласиш ли?
	Всички се смеят.
	— Хайде! — шегува се баба му, хваща стареца подръка и тръгват напред. Старецът пуща шеги, взема от майка му цигара и я запалва. Опитва се да пуска кръгчета.
	— А ти каква специалност имаш? — разпитва старецът Никодим.
	— Икономист — отговаря той.
	— Икономист! Хе! Счетоводител, нали?
	— Не — смее се Никодим, — прилича, но не е същото. Как да ви обясня… Това е нещо повече…
	— А-а, повече! — разбира старецът. — Началник значи…
	— Не ме разбрахте — отново се смее Никодим, — тази работа е малко по-важна от счетоводството. По-сложна.
	— Значи икономията оправяш? — уточнява дядото.
	— Нещо такова! — кима Никодим.
	— Така, това изяснихме — вълнува се старецът. — А какво се чува за Америка? Няма ли да има война?
	Дядото се лепва за Никодим като репей и все нещо го разпитва. Изпрати го до края на селото и се върна обратно.
	На Серьожа тук му хареса. Цялото село е в тополи. По плетищата се сушат грънци. В градините слънчогледи клатят глави.
	Когато се връщаха, на пътя им се изпречи трактор. Трактористът, почернял от дима, спря до тях и свали каскета си.
	— Аня! — каза баба му. — Не го ли позна? Братовчед ти е!
	Майка му ахна, подаде ръка на тракториста и се засмя, като видя дланта си цялата черна.
	— Валя! — викна тя на тракториста. — Ела с хармониката!
	Вечерта къщата се изпълни с хора.
	Валентин донесе хармониката и засвири. Баба му играе с онзи старец така, че дъските на пода скърцат. Димът от цигарите не успява да излезе от прозореца. Майка му пее частушки:
P>
	Тъй да свържа на света
	мойта с твоята съдба,
	че да бъркаш — да не сбъркаш,
	да ги късаш — здрави пак!
P$
	Хармонистът спира само за минутка, обръща по някоя чашка, изтрива потта от челото си и отново засвирва.
	Серьожа дори и не подозираше, че има толкова много роднини. Разни лели и чичовци. Децата им значи са трети братовчеди на Серьожа.
	Серьожа си хареса един роднина. По-голямо от него момче. Остригано нула номер. Седи си скромно на пейката, гони из чинията една хлъзгава краставичка и се мъчи да я хване.
	Омръзна му на роднината да се бори с краставичката, стана и незабелязано излезе на двора. От приличие Серьожа почака малко, а после и той се измъкна.
	Остриганото момче стоеше на входа и подпираше стълбата. Видя Серьожа, но не се учуди. Пъхна ръка в джоба и му подаде цигари.
	— Не, не! — изплаши се Серьожа и се заоправдава: — Майка ми страшно пуши. Затова не мога да понасям тютюна.
	Момчето кимна и се представи:
	— Казвам се Колка. — И направо, без никакво предисловие, попита: — Ваша ли е тази техника?
	Велосипедите проблясваха в дъното на двора.
	— Наша — отговори Серьожа.
	— И трите? — учуди се Колка.
	— И трите — потвърди Серьожа, без да се задълбочава в подробности. И му предложи: — Искаш ли да покараш?
	Остриганият Колка нави десния крачол на панталона си, изкара колелото на Серьожа на улицата, намести се удобно на седалката, завъртя кормилото така, че едва не падна, но въпреки това тръгна и се скри в тъмнината. Върна се след десетина минути и по това, как набързо слезе и започна да хвали велосипеда, Серьожа разбра: сигурно беше паднал.
	„Е, нищо — помисли си Серьожа, — не ми е жал, нали ми е роднина.“
	Родственикът остави колелото на място, поразтъпка се малко и изведнъж каза:
	— Искаш ли да се повозиш на трактор?
	— А ти можеш ли да караш? — усъмни се Серьожа.
	— Хайде — отвърна Колка и хукна, без да се оглежда, назад.
	Тракторът беше същият, който караше Валентин. Оказа се, че Колка е син на Валентин. Научил се да кара трактор в училище, в часовете по машинознание, пък и баща му нали е тракторист.
	Колка седна, настани до себе си Серьожа и включи фаровете. Тракторът забоботи, запращя и рязко тръпна.
	— Ами ако чуе баща ти? — извика разтревожен Серьожа.
	— Не — отвърна Колка. — С хармониката той заглушава всички шумове.
	Тракторът излезе извън селото и се понесе по прашния мек път.
	— Също като лека кола! — извика, примижавайки, Колка, И изведнъж изсвири силно, продължително.
	Серьожа се засмя, пъхна два пръста в устата си. Засвириха заедно. Звукът, смесен с шума на трактора, беше страшен. Приличаше на вой на допотопно животно.
	— Колка! — викна Серьожа на симпатичния си роднина. — Защо не дойдеш в града?
	— Бил съм — отговори Колка.
	— Не, ти ела при мен на гости. Всичко ще ти покажа. На кинце ще си походим! В зоологическата градина!
	— Дадено! — извика Колка и се обърна към Серьожа. На отразената от фаровете светлина остриганата му глава приличаше на таралеж.
	Серьожа се разсмя. Искаше му се да направи нещо хубаво за Колка. Например да му подари нещо голямо. Или пък да му подметне някаква такава думичка, че Колка да разбере неговото благоразположение, сърдечност и дружба.
	В този миг всичко му харесваше: и добрия роднина, който така лудо кара трактора, и прашния път, и отминаващите от двете страни брези.
	— Е, ще дойдеш ли? — възкликна Серьожа.
	— Разбира се! — отговори Колка.
	„Колко е приятно, помисли си Серьожа, да се запознаваш с нови хора.“ До вчера той не само че не познаваше Колка, но дори и не подозираше, че има такъв братовчед. А ето днес вече си намери още един приятел.
	— Дай си ръката! — извика развеселен Серьожа.
	— На`! — отговори Колка, обърна се и протегна ръката си към Серьожа.
	Серьожа обаче не успя да я стисне.
	Чу се трясък и той като че започна да сънува: под него нямаше земя, той летеше нанякъде.
	{img:traktor.png}


>>	4

	Сега Серьожа е „самолет“.
	Лявата му ръка е вдигната нагоре. От нея към раменете са опънати металически мачти, увити с марля. Ръката е гипсирана. Като погледнеш отстрани, наистина прилича на крило на самолет.
	В стаята, в която лежи, има два „самолета“ — той и едно младо момче, „артилерист“ — мрачен чичко с торбички под очите. Той е със счупен крак и лежи на дъска, а кракът му, като дуло на оръдие, стърчи нагоре, прикрепен с колелца към тежка гира. Има и един „рицар“. Шегаджия и веселяк — чичо Ваня. Беше станал „рицар“, защото седнал на перваза с гръб към отворения прозорец, позаклатил се и излетял от третия етаж. Добре че имал късмет. Паднал на една леха с цветя, та си чупил само врата. Сега лежи, окован в броня от шията до кръста.
	Весела компания, няма що.
	Има много време, но няма какво да се прави. Дойде сутрин докторът, почука по гипсовете, поизкашля се, отиде си, без нищо да каже, пък и какво може да каже, доста време трябва да мине, докато счупените кости зараснат спокойно под гипса.
	Серьожа чете „Граф Монте Кристо“, цяла тухла, майка му го намери. Той е гледал филма, но книгата не е чел, а се оказа, че тя е по-интересна. После преразказва на новите си другари. Те внимателно го слушат. Доволни са, че Серьожа им помага да убият времето си. Или, както казва шегаджията, „да му светят маслото“.
	Той взема думата, когато на всички всичко им омръзне и вече не знаят какво да правят. Когато дори и „Граф Моите Кристо“ не помага.
	— Кхе, кхе — започва той, — щом ме изпишат, веднага се записвам за космонавт. Защо пък не? — сам се чуди. — Там кацането е меко, а пък аз и твърдо съм опитал, ще ме вземат…
	От мъка и от скука болните се радват на всяка шега. Дори и на най-малката.
	— Не — казва чичо Ваня. — Трябва още веднъж да опитам. Да се пльосна, да кажем, от десетия етаж.
	— Ти поне успя ли да се уплашиш? — пита го „артилеристът“.
	— Защо да се плаша — отговаря „рицарят“, — може пък цял живот да съм се готвил за този скок.
	Серьожа умира от смях.
	Чичо Ваня има трима синове. Жена му е слабичка, измъчена. Те идват привечер: жената от работа минава през магазина, после взема децата и всички заедно идват при бащата. Жената дълго и подробно му дава отчет какво е купила, къде е ходила, кой от съседите какво е казал, какво правят децата — всяко поотделно. Чичо Ваня става сериозен, всичко изслушва със строг вид, след това внушително разговаря с момчетата — дава им указания кой как трябва да се държи, но накрая не се сдържа:
	— Иначе ще изхвърчите като баща си, от третия етаж. Ами ако не паднете на меко?
	Серьожа го надува смях, жената на шегаджията си отива сърдита, но на следващия ден отново всички заедно идват с дребни лакомства: ябълки или буркан с компот.
	Чичо Ваня работи на валяк за асфалтиране, прави пътища. Валякът прилича по нещо на трактор и Серьожа разказва как се е возил с далечния си роднина, остригания Колка, през нощта на трактор, как са се врязали в една бреза, как Серьожа прелетял около седем метра и се приземил в безсъзнание.
	— Значи и ти си летец — сравнява го със себе си чичо Ваня. А за съзнанието обяснява кратко: — Изключване! С мен беше същото.
	Мрачният „артилерист“, въпреки че се смее на шегите на чичо Ваня, го осъжда, когато той излезе от стаята:
	— Лаладжия!
	— Откъде знаете? — възмущава се Серьожа.
	— Хе — махва с ръка унилият „артилерист“. — По професията му личи! На такива валяци работят само жени.
	Но това не убеждава Серьожа. На него чичо Ваня му харесва. Ако не беше той, тук щяха съвсем да се оклюмат.
	Два пъти на ден — сутрин и вечер — майка му идва при него. И може би защото я вижда по-рядко, Серьожа забеляза как се е изменила тя.
	Най-голямата промяна е, че е станала по-красива. Лицето й се е загладило — леко е напълняла. Ушила си е нови рокли — шарени, ярки, които много й отиват, подмладяват я. Обувките й са с високи токове, с тях изглежда по-висока. Но най-важното е, че през цялото време се смее.
	— Ех, ти, мъко моя — говори тя на Серьожа, а се усмихва. Ясно, че не й е мъчно, въпреки че той е в болницата.
	Тогава, след катастрофата с трактора, трябвало да закарат Серьожа в районната болница. Спрели кола на шосето и се понесли. Но докато пътували до районния център, майка му разбрала от шофьора, че той отивал в града. И вместо в районния център го докарали тук.
	Така че сватбеното пътешествие завърши бързо. Велосипедите останаха при баба му. Но не това вълнува Серьожа. Интересно, какво е станало с Колка? Пита майка си, но тя отговори уклончиво: „Нищо. Тракторът не бил пострадал много, само радиаторът хлътнал навътре и фаровете станали на сол“.
	— Имал ли е неприятности? — пита Серьожа.
	Майка му вдига рамене и неопределено се усмихва:
	— Сигурно — казва, — малко…
	На Серьожа му е жал за Колка. Защото той го повози от сърце, от благодарност за велосипеда.
	Серьожа моли майка си да му донесе хартия и писалка, тя му донася и той започва да пише писмо:
C>
	Колка, не падай духом, аз ще се поправя, нищо особено няма, обикновено счупване, само дето сърби кожата под гипса, но уговорката ни остава в сила, идвай в града, нали обеща?
@	Привет!
C$
	Майка му държи листа, за да му е по-удобно да пише, след това чете посланието.
	— Да не си забравил, че утре имаш рожден ден? — пита тя.
	В средата на юли Серьожа има рожден ден. Той става на четиринадесет години. Но как не му върви. Рожден ден, а той в болница.
	— Може би ще ме пуснат? — казва Серьожа жално. Иска му се да празнува вкъщи рождения си ден, да покани Понтя, Роберт от кръжока. Може и Васка.
	— Не се отчайвай — отговаря майка му и пак се смее. — Все нещо ще измислим.
	Вечерта Серьожа не можа веднага да заспи. Дълго се въртя на дясната си страна. Така му е омръзнало да спи на дясната страна, иска му се да сложи лявата си ръка под главата, да се обърне. Но лявата му ръка стърчи нагоре.
	Серьожа мърда неспокойно, пъхти, изпомачка чаршафа. Най-после се умирява. Мисли си какво ли ще изобрети утре майка му?
	Но тя нищо не измисля. Просто не идва.
	Винаги идва два пъти на ден — сутрин и вечер, а днес, такъв ден, пък я няма.
	Серьожа яде сутрешната болнична каша, а е намръщил лице от обида. Мъчно и тежко му е, не иска никого да види, дори шегаджията чичо Ваня.
	А той като напук се е разбърборил. Меле някакви си глупости. „Артилеристът“ и „самолетът“ се превиват от смях. Чичо Ваня млъква, отива при Серьожа, сяда до него. Мълчи. Подава му ябълка.
	Серьожа гледа чичо Ваня, „рицаря“ в гипсовата броня, разглежда го внимателно, като че го вижда за първи път, и тихо казва:
	— Благодаря, чичо Ваня.
	Чичо Ваня се мръщи. Черните му вежди се сключват и над очите му се образува дълга черна черта.
	— Аз те мислех за умен — казва той. — А пък ти се разкисна. Мислиш, че майка ти те е забравила ли? Глупчо? Тя и затова не идва, защото помни. Ще видиш.
	Настроението на Серьожа се повдига. Той не откъсва поглед от вратата. Разбира се! Що за съмнения? Майка му ще дойде, и то не сама, а с Никодим, той просто е уверен в това.
	Когато вече му омръзва да чака, вратата наистина се отваря. На прага застава Понтя, облечен с голяма бяла престилка. Престилката мете пода, ръкавите като на плашило са провиснали надолу.
	Понтя прекрачва прага и зад него се появява Васка.
	Серьожа се надига, поразен и смутен.
	Чувства как бузите му започват да горят. Галя се е изменила през това време. Очите й като че са станали още по-големи и въобще… Изглежда някак по-голяма. Дори е неудобно да й викаш Васка.
	Серьожа гледа Галя, но тя също прави крачка напред и на нейно място застава Никодим. Серьожа приветливо му маха със здравата си ръка, чака кога ще се появи майка му, но вместо нея в стаята влиза Котка, а след него леля Нина и Олег Андреевич в униформа. Толкова гости изведнъж! Серьожа не знае какво да прави, нужна му е помощ и тя идва. Това е майка му. Тя застава на прага с нова прическа, ухаеща, ароматна.
	Всички поздравяват Серьожа, стискат му ръка, шегаджията и другият „самолет“ се канят да излязат, смутени от толкова много гости, но майка му не ги пуска, събират табуретките, застилат ги с вестници, а отгоре с чиста покривка — майка му я е донесла — и измъкват от мрежите яденето. Печена кокошка, домати, краставици, голяма паница с френско грозде, богата, сложно украсена торта.
	— По всички правила! — вика Понтя, намушква в тортата четиринадесет тънички свещички и ги запалва.
	За миг всички млъкват. И изведнъж Серьожа вижда, че Котка е събрал длани, затворил е очи и нещо си мърмори. Той тъкмо щеше да се засмее, но леля му Нина го изпреварва.
	— Ти какво правиш, Константине? — пита тя строго Котка.
	— Моля се, мамо — отговаря сериозно Котка.
	— Как се молиш? — учудва се Олег Николаевич.
	— Така! — казва Котка. — О, Господи, светиньо благородна, направи така, че Серьожа по-скоро да оздравее.
	Дори шегаджията чичо Ваня подскача на кревата.
	— Ох! — вика той. — Помогнете ми, ще умра от смях!
	Всички се превиват от смях, бършат сълзите си, а Понтя дори хълца.
	Вратата се отваря и надзърта болногледачката.
	Гледа, че всички се смеят, попримигва и без да знае защо, започва и тя да се смее.


>>	5

	Една седмица след рождения ден изписаха другия „самолет“, а на чичо Ваня направиха нова операция. Нещо беше зараснало накриво.
	— Ама че работа — казва той, заливайки се в лепкава пот, побледнява, но въпреки това се усмихва. — Втори път ми счупиха врата и отново го наместиха.
	От болка той пуши, пуска дима под одеялото, изкривява устни.
	Тогава, на рождения му ден, когато гостите си отидоха, чичо Ваня попита Серьожа:
	— Кой е баща ти? Милиционерът ли?
	— Не, другият — отговори той автоматически и се сепна.
	Значи той нарече Никодим баща?
	Серьожа се замисли. Значи…
	Стана му тъжно. Колко бързо се отказа от баща си… Та Никодим беше съвсем отскоро при тях. Трети месец… Преди три месеца Серьожа го ненавиждаше, а сега се отнася добре към него, свикна. Може би дори го и обича?
	Серьожа мисли за Никодим, спомня си сватбеното пътешествие, как пренощуваха в купата сено, как при изгрев-слънце майка му и Никодим беряха цветя, а преди това как край огъня Никодим я галеше и я гъделичкаше зад ухото с тревичка.
	Щом майка му обича Никодим, значи и той я обича. Така ли? И излиза, че и Серьожа трябва да го обича. Трябва да го смята за баща?
	Серьожа мисли за изневярата, за страшната изневяра, която бе извършил. Той се съгласи, че Никодим е негов баща. И с това като че беше предал истинския си баща.
	Бащата на Серьожа е летец, с това той винаги се е гордял. Искаше му се да прилича на него. Модели правеше. А сега… Сега какво излиза?
	Той притваря очи, опитва се да си представи непознатото лице на баща си, което прилича ту на Чкалов, ту е с усмивката на Гагарин, ту пък на онези с авиаторските гащеризони. От напрежение Серьожа дори стиска клепачи. Но не става. Това е ужасно — нищо не става. Той се проклина, щипе крака си, но нищо не излиза. Три месеца, само преди три месеца на него му се присънваше баща му — макар да беше с различни лица, но му се присънваше, а сега в съня си той вижда какво ли не, разни глупости, но не и баща си. Никъде го няма. Нито насън, нито в съзнанието.
	Мамините усмивки започват да го дразнят. Противни са му нейните ярки рокли, прическата, токовете. Той гледа с наведено чело, когато идва тя, и се мръщи. Майка му пита какво се е случило с него, шегува се, опитва се да го раздвижи, но това още повече дразни Серьожа. После казва тихо, за да не чуят съседите:
	— Ти всичко ли забрави?
	— Какво да съм забравила? — учудва се майка му.
	— За мене. Забрави ли?
	Майка му клати глава, нищо не разбира.
	— Какъв ще стана аз — казва той и гледа как тя се натъжава.
	— Не — отговаря тя. — Помня. Аз звъних в кръжока. Те ще имат състезание. Скоро.
	— Кога? — приповдига се Серьожа.
	— Ще разбера — обещава майка му.
	Серьожа си припомня новия самолет, управляван по радиото, който те започнаха заедно с Роберт, припомня си миризмата на казеиновото лепило и тишината, която цареше в кръжока. Какво да прави, няма го баща му, няма и негова снимка, за да види и запомни лицето му. Но съществува неговата работа. Съществува авиацията. И кръжокът по авиомоделизъм.
	Серьожа улавя втренчения майчин поглед. Тя го гледа строго, като възрастен, който е казал нещо сериозно. Очите й не се смеят — гледат широко, учудено, както тогава.
	— Аз всичко помня — казва тя ласкаво. И неочаквано добавя: — Но и ти мисли за мен.
	Серьожа не разбира тези думи. Какво иска да каже тя? Какво не помни той за нея? Помни, дори много добре помни. Нима ще забрави? Той се усмихва. Минава му. Нима ще забрави, макар да има рожден ден?
	После за него настъпва отново празник.
	След няколко дни една сутрин идват майка му и Никодим. Той изважда от мрежата пакет. Серьожа гледа с любопитство — какво ли вкусно нещо има там? Но Никодим изважда не храна, а Серьожините панталони.
	— Бързо се обличай — усмихва се той, — тръгваме!
	Серьожа знае, че не могат да го изпишат, докато не свалят гипса, развълнуван намъква панталоните и не пита нищо, изчаква, защото ако се съди по Никодим, ще узнае нещо приятно.
	И все пак не се стърпява:
	— Къде?
	— На аеродрума — отговаря Никодим.
	— Защо? — учудва се Серьожа.
	— Твоите състезания! Едва склоних лекаря — само за два часа.
	Серьожа подскача от щастие! Никодим му помогна да намъкне панталоните, намята на рамото му спортното яке. Слизат долу. Чака ги такси със запален мотор.
	— Ще се отбием ли да вземем и Котка? — смее се Никодим. — Леля Нина помоли.
	И ето, те заедно с Котка и с Никодим летят по асфалта извън града и вече се вижда аеродрумната мачта с раирания ръкав, по който се определя посоката и силата на вятъра, а след това се появяват хангарите с полукръглите покриви, вратите им са отворени и в тях тъмнеят приличащите на етажерки „АН“-ове.
	Още от колата Серьожа вижда червената маса на съдийската колегия и строените в редица момчета. Пред всеки на тревата стои модел. Моделите са разноцветни и ти се струва, че на зелената трева се преливат цветовете на дъгата.
	Серьожа се измъква от колата. Неговият гипсов „самолет“ привлича вниманието на цялата редица, момчетата го разглеждат, той вижда, че някой маха с ръка. Роберт! Това е той!
	— Привет на рекордьора! — крещи Роберт.
	Серьожа дава знак на Роберт, кима на познатите момчета. Чувства зад гърба си дишането на Никодим. И той е щастлив! Нека Никодим да види неговия самолет! Нека да разбере какъв ще стане Серьожа!
	Серьожа мисли за това без ирония, без превъзходство. Просто Никодим трябва да знае това и край.
	— Какво, ти да не ставаш летец? — пита Котка и настървено чопли носа си.
	— Може и летец да стана — отговаря Серьожа, — а може и конструктор. — И в порив на щастие предлага и на Котка: — Хайде и ти!
	— Хайде — съгласява се Котка. — Но аз още не съм решил какъв ще ставам. Може говорител, а може и детектив.
	Те отиват встрани. Сядат на тревата. Цвъркат щурци. Пляскат с крилца червени и бели пеперудки. Зеленото поле на спортния аеродрум само прилича на зелено. То е пъстроцветно. То аленее, синее, жълтее и Серьожа, след болницата, след задухата и противната миризма на лекарства, диша свободно, леко.
	Той се смее на Котка, поваля го със здравата ръка на земята, бори се с него, с благодарност гледа Никодим.
	— Никодим Михайлович — пита Серьожа, — а вие как излязохте от работа?
	— Излязох — казва Никодим, — казах, че нашата майка има спешен запис, че тя не може да отиде и че аз ще я заместя.
	Серьожа отново се вглежда в него, за кой ли път през тези няколко месеца. Да, Никодим е чуден! Той е добър човек, а добрите хора винаги са чудни. И очите им са добри, открити, и лицето е прямо, светло. У Никодим всичко е точно такова. Ех, ушите тук нямат значение. Ушите на хората могат да бъдат всякакви. Дори трябва!
	Серьожа сяда до Никодим и притиска до себе си Котка. После, като помисля, лекичко се обляга на Никодимовия гръб.
	Никодим го прегръща през рамо. Серьожа се притиска към него по-силно.
	Хубаво му е.
	Просто великолепно!
	По полето бръмчат бензиновите моторчета. Реват, форсират обороти. Един след друг моделите излитат във висината, за да кацнат след това на полето. На когото лети по-дълго, значи неговият модел е по-добър. На надеждния корпус крилата са по-леки. Той има по-вярно око и по-умно е пресметнат. Нали всеки излишен метър, който прелетяват моделите, означава цяла зима работа. Серьожа знае какво струва лошият модел. Строиш самолета дълго, а в последната минута той не литва. Отказва моторът. Или лошо е центриран корпусът. След това колко мъка, яд. Иска ти се да захвърлиш всичко, да стъпчеш направената от самия тебе птица.
	Моделите излитат и Серьожа се вълнува за всеки. Ето върви равно, набрал е височина, значи всичко е наред. Моторчето бръмчи в тишината, после замлъква. Свършил се е бензинът. Но моделът не пада. Той лети, лети с плавни виражи. Това е въздухът. Високите потоци. Невидими струи въздух не разрешават на модела да падне.
	Серьожа внимателно докосва ръката на Никодим. И изведнъж чува шепот:
	— Сергей! — шепне му Никодим, като се навежда към него. — Серьожа! Искаш ли да станеш мой син?
	Серьожа рязко се обръща към него.
	— Как така? — казва той. — Как?
	— Ще те осиновя. И ти ще станеш мой син…
	Сергей гледа Никодим с широко отворени очи.
	Мислите му се носят като ураган. В тези мисли има всичко — страх, объркване, съмнение, радост, подозрение.
	Но той е завладян от това, което става наоколо, което става сега.
	Аеродрумът, пеперудките, Никодим, моделите, летящи в синевата, слънчевата топлина, Котка.
	Той е завладян от реално щастие, необходимо като въздуха, и не може да мисли за нищо лошо в тази минута.
	— Искам! — казва той на Никодим. И повтаря разгорещено, като че се хвърля в някаква бездна: — Искам! Искам! Искам!


>>	6

	Август. Задуха. По листата на тополите и акациите се е натрупал дебел слой прах: отдавна не е валял дъжд.
	На Серьожа са свалили гипса. Ръката е зараснала чудесно. Само малко е отслабнала и трябва да я раздвижва.
	Всеки ден Серьожа ходи в кабинета по лечебна гимнастика. Размърдва пръстите, свива и разпуска ръката, върти я. Останалото време е на реката.
	Заедно с Понтя те се гмуркат с маска и шнорхел, порят водата с плавници. Изплуват над водата, плюят, засичат времето кой по-дълго ще престои под водата, кой ще изтрае повече, без да диша.
	Отвъд гората, на спортния аеродрум, скачат парашутисти. Серьожа гледа как бавно, старателно бръмчи моторът. „АН-2“ се издига над боровите върхари и от него се откъсва черна точица. Разтваря се един парашут, втори, трети, гората ги поглъща, а самолетчето отново пълзи по небето и пак хвърля парашутисти.
	Серьожа стои до пояс във водата, гледа как в прозрачната вода мърдат Понтините крака и пак мисли за това, пак, пак…
	Това се беше случило точно тогава, в онзи паметен ден по време на авиомоделните състезания. Серьожа беше щастлив, безкрайно щастлив, а освен това и Никодим беше казал своите думи… Серьожа се беше съгласил. Нямаше никакви съмнения, впрочем какво можеше да каже — той и сега е съгласен, но не в това е работата.
	Тогава, на авиомоделните състезания, се случи още едно събитие. И на Серьожа му стана срамно заради Никодим.
	Като че всичко се беше случило нарочно. Моделите излитаха един след друг, най-после настъпи заветната минута: на старт излезе Роберт с новия самолет.
	Отначало всичко вървеше нормално. Роберт завъртя перката, моторът зарева пронизително и отчаяно. Самолетът се понесе плавно във висината.
	— Виждате ли! — крещеше Серьожа на Котка и Никодим. — Виждате ли!
	Червеният самолет разцепи смело въздуха, след това неочаквано рязко се понесе нагоре, почти вертикално, изглежда, бяха заяли елероните, звукът на мотора стана страшно силен, треперещ. Самолетът се обърна на една страна и изведнъж полетя надолу. Право към тях.
	Серьожа гледаше червения самолет и блъскаше с ръка Котка, но Котка не се отместваше — нещо им крещяха, а Серьожа почувства, че губи опора. Той се строполи. До него се разнесе трясък и всичко утихна.
	Серьожа видя червения самолет, забил се в тревата, и бягащия към него Роберт.
	А после — Никодим.
	Той стоеше на около двадесетина метра зад Серьожа и Котка, изплашено се оглеждаше и ругаеше. Серьожа сякаш се опомни: Никодим е избягал! А тях е оставил! Серьожа седеше, облегнал се на Никодим, а след това загуби опора…
	Те си отидоха бързо в болницата — беше дошло време да се връщат — и колкото повече се отдалечаваха от аеродрума с една раздрънкана газка, толкова повече Серьожа се срамуваше: нима Никодим ги беше оставил от страх за себе си!
	Измина много време — цял месец. Серьожа го изписаха от болницата и сега той плува с Понтя, но щом нещо му напомни за аеродрума — модел или ето тези парашутисти — веднага си спомня за изплашеното, объркано лице на Никодим.
	Разбира се, ако се помисли, Никодим не може да се вини. Какво можеше да направи той тогава? Да ги прикрие със себе си? Как ще прикриеш? Да легнеш върху тях? Можеше да счупи и другата ръка на Серьожа. Пък можеш и психологически да си го обясниш: на тях им крещяха. Серьожа не се беше опомнил, Котка не беше съобразил, а Никодим реагирал. Скочил и избягал. „Бдителният“.
	Серьожа си спомня за смешния разказ на Никодим, за това, как е разстрелял балон. И как неговите войници му измислили прякор.
	Серьожа се старае да забрави този странен случай. Пък и Никодим му беше казал такива думи… Но не се забравя. Като трън се е забило в главата му.
	Нагмуркали се до насита, Серьожа и Понтя си отиват вкъщи и разговарят за подводното плуване.
	— Моят баща — казва Понтя — може само една минута да изтрае под вода.
	— А дядо ти навярно пет — ехидно се смее Серьожа. Ужасно му омръзна това — всяка минута Понтя да говори ту за баща си, ту за дядо си — „Моят баща!“, „Моят дядо!“.
	Понтя се сърди. Мълчи. Мълчи и Серьожа. Неловко му е. Ето, каза го, а излезе като че ли от злоба го каза. На него също му се иска да каже: „Моят баща!“. Но не може.
	За да заглади глупавото си ехидство, на Серьожа му се ще да сподели с Понтя за Никодим. За това, че той иска да го осинови. Той вече напълно решава да разкаже всичко на Понтя, но нещо го задържа в последната секунда. Някакво суеверие.
	Като ме осинови, тогава ще кажа, решава той, потупва Понтя по рамото и е радостен за това, че е премълчал, сдържал се е. Че е надвил себе си. Изобщо по-трудно е да премълчиш, отколкото да се разбъбриш.
	Серьожа се разделя с Понтя пред къщи. Подскача по скърцащите дървени стълби, внимателно придържа вратата, за да не изхвърчи мозъкът на съседката, влиза в стаята, оглежда се и не може да повярва на очите си.
	До масата седят Никодим, майка му и — господи! — Литературата.
	Серьожа замръзва на прага, не може нищо да съобрази.
	— Здравейте — първа поздравява Вероника Макаровна.
	— Запознайте се! — казва Никодим на Серьожа. — Това е моята майка.
	Майка! Серьожа неловко изпуска на пода плавниците, навежда се, за да ги вдигне, и трескаво съобразява: значи Литературата е негова майка? Той си припомня пристигането на Никодим. Само на следващия ден Никодим вървеше по улицата с Литературата. Но тогава Серьожа хич и не се замисли защо; познати са и толкова! И ето сега се разбира — Литературата е майка на Никодим и негова, на Серьожа, роднина. Той вдига плавниците, влиза в кухнята, дълго мие ръцете си и все не може да дойде на себе си.
	На масата той се чувства неловко, гледа в чашата, поти се и мисли за това, че се е върнал вкъщи рано, трябваше още да си поскита.
	На възрастните изглежда също им е неловко, те мълчат и дрънкат с лъжичките в чашите с чай.
	— Често слушам вашия глас — нарушава мълчанието Литературата. — Приятно гласче…
	— Добър е — сдържано отговаря майка му. — Специалистите ме хвалят.
	Думата „специалисти“ тя произнася с ударение. Серьожа я поглежда. Лицето на майка му е вежливо, но не е добро. Той се вглежда и забелязва, че майка му седи напрегнато, неестествено изправена. И главата си е повдигнала гордо. Серьожа прехвърля поглед към Никодим. Той объркано се взира в никелирания чайник.
	„Защо ли се държи така?“ — мисли той за майка си и размишлява за Литературата. Какво би могъл да каже за своята учителка? От деца изобщо не искат мнение за възрастни, още повече пък за учители. Но те имат мнение. Децата обичат едни учители, други — не, а Вероника Макаровна е никаква. По-точно, тя е обикновена. Само дето често се кара за това, че децата не обичат нейния предмет. Виж, руският е понятно защо, в него има много правила, но литературата — защо? Колко е интересна: Пушкин, Гогол, Лермонтов. Наистина, защо? Но не я обичат, това е вярното. И неизвестно защо. А въобще Литературата е обикновена. Само токовете и чорапите я правят чудачка. Но не е лоша, тя не е зла — напразно майка му разговаря с нея така.
	Отново се чува звънът на лъжичките в чашите, възрастните пак мълчат. Вероника Макаровна отново заговаря първа, като че с пристъп, като крепост превзема майка му.
	— Вие трябва да ме разберете — казва тя ласкаво, — нашите съдби много си приличат, аз загубих мъжа си във войната, Никодим расна тежко.
	Серьожа вижда как учителката се напряга, как се вълнува и колко непристъпна е майка му. „Не е хубаво така — мисли си той, — не е гостоприемно. — И се плаши за себе си: заради това сега Литературата ще му пише двойки!“
	— Той дълго не се женеше и аз се надявах, че ще се нареди добре, разбирате ли? Както се следва!
	— Разбирам! — казва майка му със зъл глас. — А излезе, че не е, както се следва. — Изведнъж тя се накланя към Вероника Макаровна и я пита тихо и ехидно: — А мен кой ще ме разбере?
	Вероника Макаровна се залива в червенина, Серьожа не разбира много за какво така странно говорят, но чувства, че разговорът е неприятен на всички. На него му се иска възрастните да престанат да говорят така, иска му се да ги прекъсне, да ги отвлече с нещо. Смущението му вече премина и макар че не биваше да се радва, че отгоре на всичко учителката се оказа и роднина, нищо страшно досега не се бе случило. Серьожа се върти, мисли да каже нещо подходящо за момента и изведнъж неочаквано и за себе си изтърсва ни в клин, ни в ръкав:
	— А Никодим Михайлович ни е разказвал как сте го тупали с каиша.
	Серьожа червенее, разбирайки, че не е успял да подобри нищо, напротив, само е усложнил нещата и Вероника Макаровна ей сега ще стане и ще си отиде; той иска да добави още нещо, да обясни по-подробно мисълта си, но само се измъчва и потиснато мълчи.
	Вероника Макаровна гледа изплашено Серьожа, не може да разбере в какво я обвиняват, но изведнъж се усмихва:
	— А, когато избяга, за да воюва ли? — пита тя. Никодим се оживява, престава да се взира в чайника и благодарно гледа Серьожа, а Вероника Макаровна обяснява: — В този момент нищо друго не можех да измисля. Биех го, а сама се страхувах: ами ако изведнъж отново побегне да воюва?
	Серьожа се усмихва: слава богу, че Вероника Макаровна го е разбрала и още по-добре, че майка му седи без напрежение и злото изражение от лицето й е изчезнало. Сега разговорът върви обикновено, просто. Никодим разказва, че са обещали за Октомврийската революция да дадат на Ана квартира в нов дом. Вероника Макаровна одобрително кима глава, късогледа като в клас, тя примижава, оглежда стаята и се съгласява, че наистина е необходима нова квартира. А майка му гледа в чашата си и нейното лице е измъчено, уморено, разстроено. Навярно се упреква за казаните думи. Такава е тя, майка му.


>>	7

	За Октомврийската революция квартира не дадоха.
	Но нищо. За Нова година непременно ще дадат.
	Вечер след работа Ана води Серьожа и Никодим при техния бъдещ дом. Той вече съществува. Построен е. В него даже горят светлини. Разбира се, светлините осветяват още мътни стъкла, изпоцапани с вар, боя. Работниците боядисват таваните, подовете.
	Майка му потропва с ботушките, смее се весело, събаря Никодим в пряспата.
	— Скоро — крещи тя, — скоро в домашна баня ще се мием, под душ ще се къпем! Стига сме ходили в общата баня! Омръзна ми!
	Никодим се търкаля по снега, Серьожа блъска отстрани майка си, иска също да я повали в пряспата, но Никодим вика:
	— Внимателно! Внимателно!
	Серьожа оставя майка си на спокойствие.
	Отначало не му е много ясно защо майка му все за Котка заговаря с него?
	— Как ти харесва Котка на леля Нина?
	— Световно момче — отговаряше Серьожа. — Мислител! Защо?
	— Добре, добре — съгласяваше се майка му. И се възхищаваше: — Такъв палавник! Дошли да правят у тях ремонт. Бояджиите донесли варел със златна боя — цветя да правят с нея по стените. А той се наврял във варела, идва и се хвали: — „Аз съм златен!“
	Серьожа се смееше. Такъв си е Котка. Все ще измисли нещо. А майчините думи приемаше буквално. Харесва й Котка и толкова.
	Това беше още през лятото. Но после, през есента, майка му започна нещо да пълнее. И вече открито започна да говори: Какво би искал повече Серьожа — братче или сестриче?
	Най-напред Серьожа едва не заплака от обида. Решили без него! А сега питат!
	Той се почувства самичък, бездомен, ненужен. Това майчино решение му се стори предателство, жесток егоизъм. Серьожа се сърдеше, не разговаряше. Майка му го разглеждаше с любопитство. След това започна да прави равносметка:
	— Това е, защото през целия си живот ти расна сам. — И добави: — Помисли само, ще си имаш братче. Такова забавно като Котка.
	Серьожа помисли. Но, ако е като Котка — тогава добре. А след няколко дни се смееше на себе си. Ами ако не е като Котка, а нещо по-особено? Или ако е момиченце, тогава?
	— Добре — каза той на майка си, — раждай каквото ти искаш. По твое усмотрение.
	Майка му се разсмя. После каза:
	— Момиченце искам! И момченце!
	Сега пък Серьожа се смееше:
	— Алчна си ти!
	— Алчна съм — кимна майка му, — алчна, Сергунка! Искам да имам много деца. Нали за жената децата са щастие! Това е нейното продължение, разбираш ли? Децата — това е продължението на човечеството. Ето и ти ще имаш деца, твоите деца също ще имат деца — твои внуци, техните пък деца ще бъдат твои правнуци и така ще продължава!
	Изобщо майка му много се беше променила. Не говореше вече грубо. Съвсем престана да пуши.
	— Вредно е за тях — казва майка му и клати глава. Шегува се: — А то ще се родят и вместо биберон ще поискат бонбон.
	Те се смеят весело. Рима се получава! Вместо биберон ще поискат бонбон!
	Въобще те често се смеят. Ето и сега. Ана и Серьожа измъкнаха Никодим от пряспата, тя изтри сълзите си от смях и казва:
	— Не е на добро това! След смеха — сълзи!
	— Пепел ти на езика! — казва Никодим. — Глупости говориш!
	Домът, в който ще дадат на майка му квартира, стои пред тях важно, величествено. Серьожа дори малко се смущава пред него, представя си каква квартира ще имат, какви мебели ще си купят.
	Той си спомня как баба му, като дойдеше, укоряваше неговата майка, че не живее като хората, че няма квартира, прилична обстановка и въобще… Майка му й отговаряше: „Значи не е сполучила твоята дъщеря“. А после разнасяше из стаята цигарения дим.
	„Как всичко се измени“ — си мисли Серьожа. Сега и те ще имат хубава квартира. Но и това не е главното. Майка му е щастлива — ето кое е най-важното. С нищо не можеш да я различиш сега от леля Нина.
	„Глупак — ругае се той сам. — Какъв глупак съм бил! Нали ако Никодим не беше дошъл при нас, нищо нямаше да се измени, така и щеше да си остане всичко, както си е било.“
	Той нарича себе си глупак, хвали Васка за това, че го е научила на ум и разум, мисли за новата година, какъв ще бъде.
	Още по-щастлив?
	Разбира се, по-щастлив!
	Така и става, както мисли Серьожа.
	Ключовете от квартирата ще им дадат в три часа. На тридесет и първи! А в дванадесет часа е Нова година.
	Майка му долетя вкъщи с такси, втурна се зачервена, весела. Високо в ръката си държи железен ключ. Сякаш той е вълшебен, златен. Тя се смее зад гърба на Никодим.
	— Приготвяй се! — вика тя на Серьожа. — Ще летим!
	Те летят с такси, на всяка крачка се стремят да ги спрат — всички бързат, времето е малко, но колата се носи бързо, рязко завива, ей сега ще забие нос в пряспата!
	— По-бавно! — вика и се смее майка му на шофьора. — Още не сме влезли в новата квартира! Пък и изобщо не бива да бързаме! Имаме още работа на този свят!
	Шофьорът се усмихва, разглежда майка му — тя е с пухкава зелена барета с помпонче — и казва неочаквано:
	— Извинете, вашият глас ми е много познат отнякъде.
	— Познат! Всяка сутрин слушате как обявявам какво ще бъде времето — важно отговаря майка му.
	— Наистина ли? — учудва се шофьорът. — Вие да не сте Воробьова?
	— Умерен до силен вятър — едва изменяйки гласа си, казва мама. — Температура в областта — минус петнадесет, в южните райони — минус дванадесет. В града се очаква заоблачаване. — Тя не издържа и се засмива.
	Шофьорът клати глава.
	— Как го правите? — казва той. — Учили ли сте някъде?
	— Самоук съм! — смее се майка му.
	После те тичат по стълбите до петия етаж. Домът е пететажен, без асансьор.
	— Тежко ще бъде да се ходи! — казва Никодим.
	— По дяволите! — бунтува се майка му.
	— На теб ще ти бъде тежко — провиква се след нея Никодим. Тя ги изпреварва. — По-внимателно де! — сърди се той. — Каква си луда! Къде летиш!
	— Към небето! — шегува се майка му. — Нагоре, към небето!
	С трепереща ръка тя обръща ключа на вратата, отваря я, захвърля ботушките, тича в едната стая, после в другата. Връща се и мълчешком, едва дишайки, се хвърля на шията на Никодим.
	Той я прихваща внимателно, върти я на място. И изведнъж майка му се разплаква.
	Никодим я пуска. Тя сяда на пода, сълзите като градушка се леят от очите й.
	— Боже мой! — казва майка му. — Само помисли! Всичко това е мое! — Тя сочи Серьожа. — И ти! — Гледа Никодим. — И ти! — Разперва ръце, за да обгърне квартирата. — И това!
	Тя плаче горчиво, безутешно, и веднага се смее, трие лицето си с пухкавата барета и размазва грима от клепачите си.
	Серьожа неочаквано забелязва: лицето на майка му, което току-що беше радостно, изведнъж стана уморено. Сякаш майка му дълго-дълго е вървяла по някакъв път и най-после е пристигнала, седнала е. Всичко в нея се е отпуснало. Успокоило се е.
	Тя е постигнала целта си.


>>	8

	Вечерта те седят върху дюшеците, поставени на пода, а в средата има голям лист бяла плътна хартия. Това е масата. На нея са наредени вина и разни лакомства. Освен дюшеците нищо друго не успяха да пренесат, но не е беда! Не е беда и това, че на прозорците няма пердета, че малката крушка, гола, без абажур, едва осветява стаята, главното е, че имат нов дом. И елха имат.
	Олег Андреевич я донесе.
	— Това е Коткина инициатива — каза той сериозно. — Той предложи да ви даде своята елха. И играчки домъкна.
	Серьожа има играчки, но те останаха в старата квартира, за тях забравиха в суетнята и грижите, а Котка си го бива. Пръхти, влачи голяма картонена кутия. Закачат играчките и гирляндите с пъстроцветни лампички, включват ги и веднага в дома настъпва празник.
	— Ур-ра! — крещят гостите.
	До Нова година остава още половин час и майка му изведнъж предлага:
	— Искате ли да чуете стихове?
	Всички й ръкопляскат.
	— Те са записани на лента — обяснява майка му. — Скоро ще ги предадат. Но радио няма и аз ще ви ги кажа.
	Настъпва тишина.
	Майка му стои на колене върху дюшека. Лицето й свети. Тя казва:
	— „Как да изпием слънцето“ от Владимир Солоухин…
	Замълчава малко.
P>
	— Профани,
	преди да изядат нар,
	разрязват го с нож.
	И сока от нара тече
	в чинийката — алена локвичка.
	Ние
	сока на нара скъпим.
P$
	Серьожа разглежда гостите. Леля Нина гледа майка му с широко отворени очи, като че ли я вижда за първи път. Олег Андреевич — обратно, впил е поглед в пода и тежко си мисли за нещо. Тук е още Виктор Петрович, звукооператор от работата на майка му — косата му е щръкнала, прилича на сив дим. Той е дошъл с жена си, червендалеста и дебела — бузите й са като два самуна хляб. Добре че са седнали на дюшеците, иначе на нея и два стола нямаше да й стигнат. Усмихва се и внимателно слуша майка му:
P>
	— Обвит с кората си твърда,
	огромен,
	приличен на слънце плод.
	Във дланите бавно върти се.
	Огледаш го от всички страни:
	отвред ли е с твърда кора.
	А с пръсти усещаш под кората
	зърна —
	нежни и едри,
	натиснеш леко
	(пурпурна мъгла!) —
	кръв пръснат три зърна.
	(Впрочем да пръскат е тясно —
	глухо и сочно се спукват.)*
	[* Стиховете в книгата са превод на Петър Волгин.]
P$
	На Серьожа слюнки му текат от киселия наров сок. Нар няма, а слюнките текат, майка му така сладко чете:
P>
	— Внимателно после стискаме ние
	зърната ред подир ред.
	Струите блъскат се под кората,
	движат се, преливат се там.
P$
	— Сергуня — вика го Котка и го тегли за ръкава.
	— Какво! — мърмори недоволно Серьожа.
P>
	— И става гъвкав,
	става мек твърдият нар.
	По-леко, по-нежно със дланите:
	следим да не се спука в миг —
	това със нара се случва…
P$
	— Аз искам — дърпа го Котка.
	Серьожа недоволно става и завежда Котка в клозета. Така той и не чу докрай какво трябва да се прави с нара.
	Интересно е, разсъждава Серьожа. По-рано майка му купуваше нар на пазара от грузинците, той също го режеше с нож, изсмукваше костилките, и майка му си режеше, но, изглежда, те са били профани… Впрочем нима това е най-важното?… Гостите дружно ръкопляскат. Серьожа се връща с Котка в стаята. Жалко, че не чу докрай стиховете.
	Изгърмява тапата. Удря се в тавана, рикошира в Котка.
	— Ето ти чудо — казва той замислено, — възрастните пият вино, а патя аз.
	Ех, Котка, ех, философе! Всички му се смеят, след това се чукат с шампанското.
	— Ур-р-ра! — с все сила крещи Серьожа. — Ур-р-ра!
	Той бързо запалва бенгалските огньове, раздава ги на гостите; изгасва лампата. Мъждукат на елхата разноцветните светлини, разпръскват сияещи цветове, майка му пълзи на колене към гостите и целува всички: леля Нина, Олег Андреевич, побелелия звукооператор, неговата жена. Мама изпуска чашата, смее се, пищи, а Никодим й казва:
	— Аня! Аня! Внимателно!
	— Но как! — вика майка му. — Как да не пиеш, да не се порадваш?! Такъв ден — и му се заканва с пръст: — Гледай да не забравиш. Тридесет и първи декември.
	… Тридесет и първи декември. После е първи януари. Две години се събраха в една нощ. Забавно е все пак. Само преди една минута беше старата година. А след минута — новата. Никаква пауза, никакви спирки. Една секунда от новата година, пет секунди — и пое, запътува… Цял час измина. После незабелязано и ден…
	За всеки ученик януари започва щастливо — нали е ваканция. Серьожа посещава кръжока, сега той прави свой модел. Самостоятелно. Роберт само му показва.
	След кръжока Серьожа се пързаля със ски. Пътува с тролейбуса до последната спирка. Там има баир. В събота със себе си той взема и Котка. Като се връщат от пързалката, от умора Котка заспива и се обляга на Серьожа. Серьожа го прегръща, старае се да не мърда и си представя, че пътува с брат си. Коткиният мъхнат калпак е посипан със сняг, в тролейбуса снегът се превръща в капки и отгоре Котка прилича на мокро, жалко кученце. Серьожа се разлива от нежност към него. Той чувства, че това е нежността към бъдещия брат. Или сестра…
	След Нова година майка му потъна в грижи. Тя взе назаем пари от леля Нина и Олег Андреевич и хукна по магазините.
	Серьожа се връща вкъщи и вижда нов бюфет — свети с лакираните си вратички. После се появява диван. Маса със столове. В малката стая — два дървени кревата.
	Домът се пълни с вещи и на Серьожа му е приятно всяка вечер да помага на Никодим и майка му. Майка му дава указания — тя самата сега не може да се качи на стол. За нищо на света — на стола се е качил Никодим и поставя новия полилей, съединява жиците, завинтва крушките. Майка му щраква ключа и крушките светват в матовия полилей, тихо подрънкват стъклените висулки… После те забиват гвоздеи.
	Майка му се ядосва за хладилника, обещали й да го докарат, но нищо не става, ядосва се и за някаква си покривка за легло и той се учудва каква е станала тя! Винаги е била равнодушна към вещите, а сега дори се ядосва.
	— Напразно се ядосваш — казва той на майка си. — Ти не бива да се вълнуваш.
	— Вярно — съгласява се майка му.
	Сяда уютно в ъгъла на дивана, въоръжава се с игли и започва да се занимава с бебешки ризки, пеленки, шапчици. Серьожа се учудва, че цялото това имущество е такова дребничко, пеленките например са малко по-големи от носна кърпичка.
	{img:ania.png}
	Майка му тихичко си тананика някаква песничка и усмивка сияе на лицето й. Изведнъж тя високо изохква. Серьожа изплашено пита:
	— Какво ти е?
	— Нищо — загадъчно казва майка му, гледа радостно Серьожа и го вика: — Искаш ли да чуеш бебето?
	Без да разбира нищо, Серьожа се приближава към нея и тя притиска главата му към себе си.
	Серьожа внимателно слуша. Тихо. Само звънливо, като камбана, бие майчиното сърце. И изведнъж някой се обръща там. Някой почуква.
	Майка му трепва и се смее.


>	Трета част
>	Роднински чувства

>>	1

	И ето настъпва времето.
	Никодим тича на улицата да хване такси. Серьожа подава на майка си коженото палто. В косматото старо палто майка му прилича на кръгъл хляб.
	След това се отбиват да вземат леля Нина. Олег Андреевич и Котка са също вкъщи. Колата се натъпква здравата, шофьорът мърмори, но кара всички.
	В болницата, когато те влизат в приемната, става тясно и весело. Майка му се шегува, смее се, целува всички подред.
	— На добър час, Анушка — казва й леля Нина.
	— По дяволите — смее се майка му и изчезва за малко, после се появява съвсем друга: в болничен халат с широки ръкави. Подава бохчичката с дрехите. И пак се смее: — Да ми донесете по-тясна рокля!
	Леля Нина я гледа очаровано.
	— Не се ли страхуваш? — казва тя.
	— Не! — отговаря безгрижно майка му.
	Тя мляска всички за последен път, тръгва към вратата, отваря я и маха с ръка. После повиква Серьожа. Той послушно тръгва към нея и изведнъж майка му го прегръща силно.
	— Какво правиш, мамо — дърпа се Серьожа, — какво!
	Той със сила се освобождава от нейните обятия, прави крачка назад и се усмихва.
	— Връщай се по-скоро! — казва й той приветливо. — Раждай каквото искаш и по-скоро обратно!
	Майка му кима, устните й треперят, но тя разтърсва глава и затваря вратата след себе си.
	Отваря я отново. Видът й е сериозен.
	— Никодим — казва тя, — не забравяйте да извикате майка ми! И креватче да купите!
	Компанията се изсипва на улицата, тъпче по снега. Най-после всички виждат майка му на прозореца на третия етаж. Тя показва четири пръста и мърда устни.
	Четвърта стая, ясно. Те й махат, Котка дори с двете си ръце. После бавно си тръгват и все се обръщат.
	На ъгъла всички се обръщат за последен път, дават знак на майка му, после други къщи закриват болницата.
	Серьожа въздъхва с облекчение. Какво пък, това е само за няколко дни. Скоро майка му ще се върне с братче или сестриче, трябва само да се купи креватче.
	Възрастните заедно с Котка вървят напред. Серьожа забавя крачка. У него се поражда странно желание: да изтича до ъгъла и да погледне стои ли майка му на прозореца.
	Той се обръща и лети назад. Около ъгъла, който закрива болницата, забавя крачките си и се показва внимателно. Излиза целият.
	Ана гледа към Серьожа, без да го е познала, после разбира, че това е той, и маха, маха с ръка — бързо, отчаяно, сякаш е на параход, който ще отплува.
	Серьожа прилепва длан към устните си, целува я, после обръща дланта към майка си и духа. Въздушни целувки. Така го беше учила тя, когато беше по-малък.
	Майка му отвръща. На Серьожа му става по-леко. Маха с ръка за последен път и тича обратно, за да настигне останалите.
	Възрастните говорят за креватчето, обсъждат къде да го купят. Оказва се, че не е така лесно. Леля Нина предлага да се отбият в „Детски мир“; креватчета, разбира се, там няма, но продавачът ще познае леля Нина — телевизионен говорител е все пак, ще му обясни какво-що, той ще помоли да почака минута и ще изчезне някъде.
	— Слушай — смутено говори Олег Андреевич, — ние с Котка ще се отдръпнем, не е удобно.
	Леля Нина се смее и му отговаря шеговито:
	— Ех, и ти си една милиция! Не можеш едно креватче да намериш! Това, което е неспособен да направи страхът, прави го любовта!
	Олег Андреевич маха с ръка и се отмества. Продавачът измъква дървено, завито с хартия креватче и Никодим тича да плаща на касата. Върху продавача се нахвърлят някакви хора, карат се защо за едни има, а за други не, но той отговаря:
	— Това е по поръчка, граждани, не викайте. Познавате ли говорителката Воробьова? Говори по радиото. Това е за нея. Днес е родила.
	Нищо още майка му не е родила и изобщо всичко става някак неудобно, но в дъното на душата си Серьожа е доволен. Първо, креватче вече има и, второ, никой не започна да крещи: не ни интересува никаква говорителка. Значи я познават. Веднага заразглеждаха и леля Нина. Повече никой не мърмори, значи всичко е наред…
	Леля Нина бърза за телевизията, а Серьожа и Никодим за вкъщи. Те не пускат Олег Андреевич и Котка. Ще пият чай. Ще гледат по телевизора леля Нина.
	— Колко е хубаво, че мама работи в телевизията — казва дълбокомислено Котка. — Хем е на работа, хем си е у дома.
	Всички се смеят.
	— Днес сме мъжка компания — казва Олег Андреевич. — Истински клуб на джентълмени… Интересно, ще увеличи ли нашия клуб Аня? Или ще помогне на женската фракция?
	— Какво от това? — казва Серьожа. — Няма да се сърдим. Ние и без това я колко сме! — Но изразът „Клуб на джентълмените“ му харесва. Наистина са само мъже. Обаче не всички мъже са джентълмени, това се знае. Но при тях? При тях — са всички. Ето Котка например е истински джентълмен. Честен човек, а отгоре на всичко и философ! Олег Андреевич е милиционер. Кой друг ще бъде джентълмен, ако не той? Никодим? Като помисли, Серьожа причисли и Никодим към джентълмените. Разбира се, и още как! И късно вечерта си спомня за това.
	Като изпратиха Олег Андреевич и Котка, те подадоха телеграма до баба му, върнаха се у дома и Никодим каза, смущавайки се:
	— Помниш ли, Серьожа, какво ти казах на аеродрума? — Серьожа мълчи. Що за въпрос? Разбира се, че помни. — Хайде така да се споразумеем. Когато записваме в съвета бебето, да уредим всичко и с тебе.
	Серьожа кима. Той е съгласен, защо не? Само едно му се струва странно — защо толкова време Никодим не каза нищо? На аеродрума бяха през август, а сега е март. А майка му нито веднъж не отвори дума. Поне тя беше длъжна да каже?
	„Може би Никодим не е казал на мама?“ — мисли си Серьожа. После се досеща: разбира се, че не е казал. Той й подготвя приятна изненада.
	Серьожа кима на Никодим, усмихва му се. Истински джентълмен, мисли си.
	Той разсъждава как ще нарича Никодим.
	Татко? Баща?
	На Серьожа му е трудно да си представи това, досега никого не е наричал баща. Неговият баща беше само в съзнанието, по-точно, във въображението — във въображението му всеки летец беше негов баща. Сега така трябваше да нарича Никодим.
	Като загаси светлината, Серьожа дълго не можа да заспи. Той си представи как ще се върне майка му — това ще бъде сигурно след една седмица, как ще завият бебето в топлото синьо одеяло с дантеленото чаршафче, което му беше приготвила майка му, как ще тръгнат за съвета, където записват всичко за хората, как ще се върнат оттам вече съвсем други.
	Всички ще бъдат подновени. И майка му ще има вече две деца, и Никодим ще стане баща на две деца, и Серьожа ще бъде друг, защото и той ще има баща. Разбира се, и бебето, което ще се роди — все едно дали ще бъде момче или момиче. То също ще бъде ново. Най-новото. Защото неотдавна се е появило на света.
	Сутринта Серьожа се пробужда още в тъмно. Навън свири буря.
	Той се облича. Март е. Мартенски снежни бури. Но нищо! Скоро пак ще има ваканция. Пролет!
	В училище Серьожа пристига със зачервено лице — напукано от вятъра и снега. Но настроението му е прекрасно. Чувства се бодър и му е леко. Иска му се на всички да разкаже за себе си, за своя дом, за Никодим, за майка му.
	В коридора среща Васка.
	— Галя — шепне той възторжено, — вчера закараха мама да ражда.
	— Поздравявам те! — казва Галя. — Какво очакваш?
	— Все ми е едно — отговаря, смеейки се Серьожа, — каквото и да бъде!
	Урокът започва, а Серьожа никак не може да се успокои. Шепнат си с Понтя. Съседът го блъска с лакът. Хвали го.
	— Чук си!
	Сякаш Серьожа се беше отличил, а не майка му.
	Часовете следват един след друг, времето едва се влачи. На Серьожа му се иска по-бързо да бие последният звънец. Веднага ще хукне към болницата. Може би ще узнае новината. Ще му се пръв да я узнае…
	Последният час е по литература и Серьожа поглежда Вероника Макаровна с хитра усмивка: знае ли тя, или не? Ако не знае, за нея ще бъде сюрприз. Нали Серьожиното братче ще бъде внук на Литературата.
	Той замислено гледа към улицата, по която се носи сняг, духа вятър. Чува се почукване.
	Чукат на класната стая. Класът с любопитство се надига. Някои се кикотят. Вероника Макаровна, полюшвайки се на токовете, отваря вратата.
	— Какво има? — пита тя строго и отстъпва.
	В стаята влиза леля Нина. Всички я познават и започват да шушукат.
	Леля Нина влиза, търси с очи Серьожа и казва:
	— Да вървим! По-скоро да вървим!
	Серьожа грабва чантата си и радостно си мисли: какво ли е все пак? Момченце или момиченце?
	И изведнъж забелязва, че лицето на леля Нина е бяло. И устните й са бели.
	— Серьожа! — проговаря тя и по бузите й се стичат сълзи. В класа става тихо. Всички са поразени. И как не! Влиза изведнъж известната говорителка по телевизията и плаче.
	— Серьожа! — казва леля Нина. — Майка ти е много зле.


>>	2

	Той тича по улицата.
	Тича без шапка и без палто.
	Вятърът шиба насреща му, засипва лицето му с бодлив сняг. Вятърът се мъчи да го спре, но той тича, напрягайки всички сили.
	Кръвта бучи в главата му. Той е уморен. Пред очите му се мержелеят розови кръгчета. От челото му се стича лепкава пот. Серьожа не вижда нищо пред себе си — минувачите по улицата му правят път.
	Недалеч от болницата към него се протяга нечия ръка. Някакъв мъж го вмъква в кола. Сергей не може нищо да разбере. В колата се оказва леля Нина, тя със сила му навлича палтото и шапката. Пред себе си Серьожа вижда милиционерски шинел. Човекът, който го вмъква в колата, е милиционер. Олег Андреевич.
	Серьожа едва си поема въздух. Той не мисли за нищо. Нищо не разбира. Струва му се, че колата се движи много бавно, той се опитва да отвори вратичката и да скочи в движение. Леля Нина му попречва.
	Той се предава.
	Колата спира.
	Серьожа се хвърля в снега, скача и без да разбира нищо, тича към прозореца.
	Към този, на който вчера стоеше майка му.
	С надежда гледа в прозореца. После крещи с все сила:
	— Мамо! Мамо! Мамо! Мамо!
	Крещи отчаяно, сякаш потъва, и от този вик в очите му се появяват сълзи. До този момент той не беше плакал. Викът му помогна да заплаче.
	Той плаче и вика, вика и плаче. Сълзите са нищо, главата му се върти, но главното е майка му… Да се покаже майка му.
	На прозореца, на който вчера стоеше тя, се събират жени в същите халати като нейния. Серьожа се вглежда в лицата им. Майка му я няма сред тях. После се появява някакъв човек в бяло. Мърда устни. Жените моментално изчезват.
	Серьожа го дърпат нанякъде.
	Той се обръща.
	Олег Андреевич го мъкне след себе си.
	Те заобикалят болницата, блъскат малка вратичка, която води към мазе.
	Някакви хора ги гледат.
	Те са облечени в бяло, само това разбира Серьожа.
	Олег Андреевич върви по-нататък и отваря някаква вратичка.
	Серьожа вижда Никодим и леля Нина.
	Те се отдръпват. Серьожа не разбира…
	Серьожа гледа пред себе си и не разбира. Майка му лежи, сложила ръце на гърдите си.
	Той се смее. Глупости говорят всички. Тя е заспала. Сега ще се събуди.
	— Мамо — вика той, пада на колене, хваща я за ръката, за да се опомни, и изведнъж чувства как, независимо от него, дълбоко отвътре, откъдето никога не е чувствал и не е усещал, се надига хриплив вой.
	Хващат го подръка, дават му нещо да пийне, но той не вижда нищо, освен майчиното пожълтяло лице.
	Той се дърпа към нея.
	Пускат го.
	Серьожа разглежда майка си. Тя е отслабнала, страните й са хлътнали, бръчките на челото са опънати.
	Внимателно, страхувайки се да не й причини болка, Серьожа глади майчиното лице.
	Той я гледа безкрайно дълго. В ушите му се надига тънък звън…
	Около болницата се тълпят хора.
	Дърпат го за ръцете, за раменете, нещо му говорят.
	Серьожа забелязва познати лица — Галя, Литературата, Понтя, но веднага забравя за тях.
	После вижда баба си. Тя стои сама. Ръцете й са отпуснати.
	Серьожа приближава до нея.
	Те се гледат един-друг равнодушно и празно…
	Баба му клати глава и нарежда:
	— Ето защо ме извикахте… Ето на какъв празник…
	Серьожа върви край нея. Качват го в някаква кола и го закарват вкъщи.
	Вкъщи е пълно с някакви хора. Баба му отваря гардероба, рови се из майчините му дрехи. Леля Нина мълчаливо помага. Серьожа не разбира какво търсят те, възмущава го това, че се ровят в чуждите вещи и той отдръпва леля Нина, като се опитва да затвори гардероба, но Олег Андреевич силно натиска рамото му и го отвежда встрани.
	Серьожа стои. После седи. После ходи. Отново седи. Тръгва заедно с баба си към болницата. Предава някаква бохчичка. Връща се обратно. Отново стои. Ходи. Седи.
	Пред него поставят чинийка с ядене. Той я разглежда с учудване. Разрови яденето с вилица и става.
	Постепенно в квартирата шумът утихва. Непознатите хора си отиват. Отива си и леля Нина.
	Олег Андреевич още седи. Той седи до Никодим, пред тях има празни бутилки. Баба им донася още една. Олег Андреевич става от масата. Той също трябва да си върви.
	Сега те са тримата.
	Никодим, бабата и Серьожа.
	Бабата нарежда на Серьожа да върви да спи, той клати глава, но очите се слепват и пропада в мрак.
	Той пропада с готовност, с облекчение.
	Той иска също да умре…
	Дните приличат на бързо мяркащи се вагони. Сякаш Серьожа стои на перона, а пред него лети влак. Вагоните се сливат в една непрекъсната линия. Серьожа се опитва да улови с поглед някое прозорче, вижда в него нечие лице, обръща бързо глава, за да го запомни, но вагонът прелетява и в паметта му остава само силует… А вагоните летят ли летят. Преминават нечии лица и от това мяркане, от този стремителен бяг му се завъртява главата. Серьожа чувства как слабостта му достига до коленете и краката му се подкосяват…
	Той седи… До ковчега са наредени столове. Баба му. Никодим. Леля Нина. Той.
	Край майка му минават хора. Върволица от хора. Те вървят, вървят, вървят. Понякога Серьожа ги гледа. „Колко хора са познавали майка му“ си мисли той. Хората вървят, това е траурната процесия. Сега по улиците не вървят след ковчега. Всички, които искат да я изпратят, ще седнат в автобуса и мълчаливо ще пътуват. Процесията е тук. До ковчега.
	Върволицата от хора са по прозорците на летящия влак…
	В залата влизат хора с тръби.
	Свири музика: удрят медни чинии в такт с барабана, стене тръба. Всеки удар на медните чинии действа като електрически ток: разтърсва цялото тяло.
	Майка му лежи в ковчега тържествена, пременена. Това вече не е майка му. Това е само копие на майка му. Мъртво подобие.
	Серьожиният мозък улавя силуети.
	Някаква старица, минавайки край майка му, се спира и ниско, до кръста, се кланя на ковчега…
	Една жена с треперещи устни хапе кърпата си. Това е леля Дуся. Той я позна, портиерката…
	Олег Андреевич слага при краката червени-червени, като кръв, лалета…
	Съсредоточено и изпотено е лицето на музиканта с тръбата. Страните са му издути също като топки…
	Широко отворени, неразбиращи са Коткините очи.
	Никодим…
	Никодим е с отпуснато лице. Той търси някого с поглед, очите му гледат безсмислено, неловко трие сълзите си с юмрук… Зад него стои Литературата. Тя глади Никодим по раменете…
	Улица. Разтворени широко врати. Елхови венци с черно-червени ленти. Автобус с траурна лента. Още един автобус. Коли.
	Бурята е преминала. В прозореца между облаците надзърта слънцето. Пухкавият сняг на гробищата слепва очите. Серьожа ходи по него, затъва до колене.
	Някой произнася реч. Покорно го слушат. Зад тълпата глухо разговарят гробарите, пушат и сдържано се смеят за нещо свое. Свикнали са…
	Изведнъж Серьожа вижда Никодим. Той се е скрил зад майка си, свалил е едната си обувка и подскачайки, изтърсва от нея сняг. Изтърсва сняг…
	— Тръгваме! — казва бабата на Серьожа, но той не разбира — къде ще тръгваме.
	Баба му го хваща за раменете и го води към ковчега.
	Серьожа гледа баба си с тъп поглед, съжалява я. „Защо плачеш, старо“, мисли си той. Нали това не е мама. Вдигат бабата от земята, идва ред на Серьожа.
	Той застава на колене, целува майка си по челото. Разглежда я замислено. Целува и ръцете й.
	— За последен път! За последен път! — шепне зад гърба му някой.
	Серьожа се оглежда. Това е леля Нина. И веднага разбира: за последен път! Повече той няма да види майка си! Никога!
	Серьожа гледа майка си. Иска да я запомни завинаги. Той вижда това изстрадало лице, а си представя другото — смеещото се. На главата й е зелената мъхеста барета с помпончето. Майка му е като мече в старото си кожено палто. Цялата е закръглена. И загрижено казва: „Извикайте мама! И купете креватче!“. Ето я, стои на прозореца в болничен халат и изпраща на Серьожа въздушни целувки…
	Колкото по-добре си представя Серьожа майка си като жива, толкова по-неестествена му се струва тя като мъртва! Не трябва да ги смесва! Невъзможно е!
	Не, трябва да ги смесва! Всичко го заставя да направи това.
	Серьожа потреперва.
	Не! Това не може да бъде! Не може да бъде майка му, смеещата се, и лежащата тук да са една и съща.
	Той безутешно плаче. Втриса го.
	Гърми оркестърът, зловещо удряйки с медните чинии.
	Гробищата се отдалечават, подскачат в задното стъкло на автобуса. Скриват се зад завоя.
	После някаква столова.
	Някакви хора говорят за майка му.
	После у дома.
	Лица на роднини от село, закъснели да дойдат за погребението.
	Лицето на тракториста Валентин.
	Лицето на Колка. Ето че е дошъл.
	Хората нещо говорят, някакви думи. Колка извежда Серьожа на улицата. Те разговарят. Скоро се връщат. Вкъщи — тютюнев дим, угарки. На масата има чинии, от които ти се повръща.
	Изплашените очи на Вероника Макаровна. Изплашеният Никодим.
	Никодим! Той разглежда Никодим, разглежда червените му провиснали уши, невзрачното му сиво лице и нова мисъл жегва Серьожа. Разбира се! За всичко е виновен Никодим!
	Ако не беше той, майка му нямаше да се омъжи. Нямаше да ражда. Ако не беше той, майка му щеше да живее.
	Крачка след крачка, ден след ден Серьожа си припомняше всичко, както беше.
	Пристигането на Никодим. Майчиното му решение. Разговорът с Васка. Сватбеното пътешествие. Рожденият ден. Аеродрума.
	Всичко отиде по дяволите! Изчезна вдън земята!
	По-добре щеше да бъде да си пушеше майка му цигари, да си говореше грубо! По-добре да си живееха в старата стая. Нека да бъдеше тя нещастна, само да живееше! Да живееше, да не беше умирала!
	И Серьожа с ненавист гледа към Никодим.


>>	3

	На сутринта баба му се приготвя за някъде. Вика и Серьожа.
	— Трябва да ходим при бебето — казва тя.
	Бебето? Чак сега се сеща за него. Майка му е родила момче. Тя е умряла, когато го е раждала.
	Серьожа клати глава. За какво му е това бебе? Да върви по дяволите. Заради него я няма майка му.
	Но веднага става и се облича. Върви тъжно до баба си.
	За какво им е бебето? То нищо не разбира, толкова е мъничко.
	Серьожа си спомня как мечтаеше за братче, когато се връщаше с Котка в тролейбуса. Как го увличаше майка му с разговорите за братче или сестриче. Колко много искаше тя да има още едно дете.
	В болницата баба му се обърква, мушка се в разни врати, но не и в тази, където трябва.
	— Как можем да научим за бебето? — хваща тя една санитарка.
	Санитарката се спира, разпитва подробно, после изчезва и довежда лекар. Лекарят е жена. Дебела, луничава, добра, с пълни ръце.
	— Бебенцето е живо — казва тя и разказва с подробности за теглото, за височината му.
	— А как го храните? — загрижена пита баба му. Нали е без майка.
	— Храним го — отговаря лекарката, — ние имаме възможност. Но лошото е, че я няма майката.
	— Какво да се прави? — въздъхва баба.
	Лекарката пита за Никодим, разбира, че Серьожа е по-големият син, че баба е майката и че повече близки покойницата няма.
	— Може още да преживеете — казва тя, като става, — може би бебето няма да издържи.
	— Добре ще бъде — отговаря баба му и плаче.
	— Как добре? — не разбира Серьожа, когато се връщат към къщи, и се възмущава: — Какво говориш, мислиш ли?
	— Мисля — отговаря баба му, — че ми стига един сирак. Ти си голям, съзнателен. А бебето нали трябва първо да се храни, да се възпитава. Кой ще върши всичко това? Никодим ли? Та той е млад мъж, ще може ли да се оправя с бебе? А аз с единия крак съм в гроба…
	Баба му плаче, секне се и нарежда:
	— Така ли трябва да бъде, децата да умират по-рано от родителите си?
	— Аз ще се грижа за него — казва Серьожа. — Защо да не отида в завод, ще печеля…
	— Ех, милият ми! — казва баба му и махва с ръка. — Дано имаш късмет да израснеш добре без майчица!
	Серьожа мълчи, не е съгласен.
	На другия ден той отива в болницата, повиква дебелата лекарка и се интересува за братчето.
	— Живо е — казва тя и неочаквано пита: — А къде е баща ти?
	Серьожа мълчи, не знае какво да отговори. После казва:
	— Той е болен.
	— Ясно — въздъхва лекарката и гледа обувките си. — Предай му, че още е живо.
	Вечерта разказва на Никодим за бебето.
	Той гледа Серьожа с безцветни очи и нищо не разбира. Сякаш беше се вдървил след мамината смърт. Като че се е замислил за нещо и не може да се откъсне от тази мисъл — просто го е хипнотизирала. Та той и плаче. Изведнъж по бузата му се търкулва сълза, а устните се сгърчват в некрасива гримаса. Серьожа го гледа с безразличие, разказва за малкия му син, но Никодим нищо не може да измисли.
	— Не зная — хрипливо казва той, — не зная… Трябва да се търси дойка. Или какво?
	Серьожа не знае каква дойка. Баба му се кръсти в ъгъла и мълчи. От Никодим повече нищо не можеш да измъкнеш. Той вкаменено седи в ъгъла, безсмислено забил поглед в пода. Като умрял е. Не е способен нито да работи, нито да мисли.
	А Серьожа ходи всеки ден в болницата. Всеки ден вика лекарката. Всеки път разбира, че братчето му е живо.
	Нали трябва, разсъждава Серьожа, да му се измисли име. Времето върви…
	Грижите за братчето постепенно завладяват Серьожа. Това е единственото, което горе-долу запълва безкрайната пустота.
	Докато чака в болницата луничавата лекарка, Серьожа тъпо разглежда картинките по стените. Като чува разговора на жените, които седят във вестибюла, той става да разглежда картинките. После ги прочете всичките, и то не по веднъж.
	На таблиците се даваха наставления как да се грижим за новородените — как да се къпят, с какво да се хранят, как да се закаляват. Серьожа научи едва ли не наизуст тези наставления и от женските разговори разбра, че в града има няколко детски консултации с млечни кухни, в които дават храна за новородени.
	От онзи зловещ, буреносен ден той не се беше явявал в училище. Отначало никой не го изпращаше, а после не можеше. Той излизаше от къщи с чантата си, отбиваше се в болницата, после отиваше някъде на кино, като едва разбираше какво става на екрана. След киното се скиташе из града, навъртваше не по-малко от петнадесет километра. Това го облекчаваше. Той идваше вкъщи, ядеше и както седеше, заспиваше от умора. Като разбра за консултациите и кухните, той започна да обикаля улица след улица, като четеше фирмите. Можеше просто да попита, но той, без да пита нищо, търсеше нужните му места, като се спираше на тези, които бяха по-близко до тях.
	Понякога Вероника Макаровна идва у тях. Но по-често Никодим ходи при нея. Всеки път, когато учителката вижда Серьожа, тя ласкаво му говори за училището.
	— На нещастието не можеш помогна — тихо му внушава тя. — Ти трябва да бъдеш силен. Време е да спреш самоизтезанието.
	Серьожа не й отговаря, мълчи. И какво да отговори — той не може да ходи на училище и това е, макар Вероника Макаровна да говори правилно, много правилно. Особено за малкото.
	— Аз също ходих там — разказва тя. — Но с какво мога да му помогна аз, с какво? И какво можеш ти да му помогнеш? Само неговата майка би могла да го спаси, само тя…
	„Това е вярно — мисли Серьожа, — той с нищо не може да помогне на братчето си, но все едно, все едно…“
	Става сутрин и отива направо в болницата: „Живо ли е?“ — „Живо!“. После навива километри из града, след това се връща вкъщи, за да се стовари като чувал на дивана.
	Да, цели две седмици изминаха, откак Серьожа без да ще, избяга от училище.
	Две седмици. Галя идва всяка вечер. Вероника Макаровна непрекъснато повтаря, вика го в училище. Но той не може. Не може и край.
	Серьожа откъсва лист от календара. Облича се.
	— Е? — изплашено пита баба му. — Тръгна ли? Сбогом! Ти, макар и там — къде там, и тя не знае, гласът й става тревожен, — изяж сандвича. В чантата го сложих.
	Серьожа кима с глава.
	— По-добре приготви дрехи за бебето — казва той. — Скоро ще донесем братчето. — Той тръгва към прага, после, озадачен, се връща. — Има ли ваничка? — пита той и се сепва: — Днес трябва да видя къде продават ванички.
	Той върви по утъпкания до болницата път. Мисли си, че след ваничката ще трябва да купуват количка. И дрънкалки. Той сам ще ги купи. Ще избере по-шарени. Грижите за братчето предизвикват лека усмивка. Серьожа се усмихва и сам не разбира защо за първи път от две седмици се смее…
	В болницата се налага да чака дълго. Луничавата лекарка е на визитация, преглежда навярно тези голишарчета, и той пак сяда.
	Най-после тя идва и сяда до Серьожа. Разглежда го внимателно.
	— Какъв добър човек си ти — казва тя сериозно, — как се грижиш за бебето.
	— Той е болен — отново обяснява Серьожа и обръща главата си встрани, — не може да дойде на себе си, баба е стара и на нея й е вече време, а аз, все едно, няма какво да правя.
	— Ето какво — казва лекарката, като си гледа ноктите. — Кажи все пак на баща си да дойде.
	— Не, той не може — упорства Серьожа, — съвсем се е отпуснал. Като дете е. Плаче. Страхувам се да не се случи нещо.
	— Истината ли ми казваш? — с недоверие пита лекарката. Серьожа усърдно кима. — Но ето какво… — усуква тя, — тогава сега не му казвай. На баба си кажи… Кажи, че бебето умря.
	Серьожа бавно се обръща към нея.
	— Как? — не разбира той. — Защо умря?
	— Твоята майка… С една дума, то беше слабичко. Пък отгоре на всичко остана и без нея…
	Серьожа разглежда луничавото лице на лекарката и казва ни в клин, ни в ръкав:
	— А ние купихме креватче…
	Лекарката го хваща за ръката, глади го по главата и той тръгва към изхода, като забравя да се сбогува.
	Братчето е умряло…
	И братчето умря…
	Той никога не го е виждал и затова не може да каже дали го обича, или не. Но това малко, непознато същество имаше отношение към него. Те имаха една майка. Майка им я няма, не доживя, но съществото, родено от нея, остана и беше негово братче. Беше може би последното нещо, което го свързваше с майка му.
	И ето сега и него го няма. Може да се каже, че не го е имало. Излиза така, че майка му напразно е умряла.
	Серьожа едва върви — сълзите му пречат. Влиза в някакъв вход, скрива се зад вратата, в ъгъла, и плаче, ридае.
	Отзад се чуват стъпки.
	— Ей ти! — вика старчески глас. — Какво правиш тук? Хайде махай се…
	Серьожа изскача от входа.
	Върви бързо. Тича. Там той не е ходил цяла седмица. И сега отива не за да се захване с модела.
	В кръжока го гледат въпросително. Там работи нова група и не го познават. Серьожа влиза в дърводелната. Иска материал и обяснява. Ръководителят на дърводелците — мустакат чичко, Серьожа го познава и той познава Серьожа и му дава материал.
	Пот избива по челото му. Серьожа старателно стърже дъската. Сковава сандъче. Става малко грубо, но какво да прави? След това боядисва сандъчето с калиев хиперманганат, който беше взел от фотокръжока. Носи го под мишница в болницата. Сандъчето не е голямо, но тегне на ръцете — материалът не е много сух.
	Луничавата лекарка гледа Серьожа и нищо не разбира.
	— Ето, сковах го — казва той глухо, — сам, набързо.
	— Ковчег ли? — досеща се лекарката и Серьожа кима с глава. — Момче! — казва тя. — Момче! Това е много голямо — но се сепва. — Ти напразно, напразно — казва тя, — такива мънички ние сами ги погребваме. Разбираш ли, сами. Нищо не е необходимо, нека само след това да дойде баща ти. Като се посъвземе…
	Серьожа излиза от болницата заедно със сандъчето. Отива си вкъщи.
	— Какъв е този куфар? — пита баба му.
	— Бебето е умряло — делово отговаря Серьожа и гледа баба си като възрастен.


>>	4

	Преди заминаването на бабата, Серьожа се връща в училището. Децата го гледат като новак. Ако се помисли, то си е и така. Той сега е съвсем друг в сравнение с преди.
	В клас Серьожа седи мирно, не помръдва. Но лошото е, че не слуша. Отговаря вяло, честно казано, направо лошо. Но учителите го съжаляват и му пишат тройки. Освен Литературата. Вероника Макаровна го вдига често, задава му лесни въпроси, най-лесните, не му дава да отговаря докрай, кима одобрително глава и му пише петици и четворки.
	„Иска да ме окуражи — мисли си Серьожа, — намерила начин!“ На него тези бележки са му безразлични, както му е безразлично всичко. Почти всичко.
	Той гледа Васка. Чака кога ще се обърне. Тъжно й се усмихва, без да обръща внимание на никого.
	Сега и на нея Серьожа гледа поновому. Другояче я гледа.
	Струва му се, че в целия клас децата са като всички деца, освен те с Галя. Останалите са ученици, седмокласници, дечурлига, а Галя и той са възрастни хора. Те не би трябвало да седят в училище, а да работят в завод, да бъдат между възрастните, защото с децата вече не им е интересно. Но няма какво да се прави, трябва да се учи.
	В училище Серьожа се върна заради Галя. Само заради нея. Вечерта след смъртта на братчето тя дойде у тях. И го извика на стълбата.
	Нейните зеници бяха разширени, от това очите й изглеждаха черни, хипнотизиращи, решителни. Но тя не гледаше Серьожа, а някъде встрани. И синята жилка на шията й потрепваше.
	— Серьожа — неочаквано каза тя, — целуни ме.
	— Защо? — попита слисан Серьожа.
	— Целуни ме — отново заповяда Галя.
	Сърцето на Серьожа започна силно да бие. Той се наведе към нея и докосна с пресъхналите си устни бузата й.
	— Не така! — каза Галя. — Като възрастните…
	Скръцна врата и някой тръгна по стълбите. Те се отдръпнаха един от друг и се обърнаха към перилата. Докато човекът, подсвирквайки с уста, минаваше зад тях, сърцето на Серьожа се разлюля като махало.
	— Е — обърна се Галя, когато стъпките стихнаха.
	— Какво си намислила? — попита той с треперещ глас.
	Серьожа разглеждаше Галя — нейното застинало от напрежение лице и влажното й чело.
	— Мълчи! — каза Галя, притворила от напрежение очи, и се приближи до Серьожа.
	Той докосна устните си до нейните, но излезе не както трябва, някак странно. Галя го отблъсна и побягна надолу. Серьожа се втурна вкъщи, грабна палтото си, полетя след нея и задъхвайки се, едва я настигна.
	Тръгнаха един до друг.
	— Ти какво? — попита той учуден.
	— Не мисли — каза Галя, като гледаше встрани, — аз също зная. „Не целувай, без да обичаш.“ — Тя се спря и каза разгорещено: — Ти трябва да се опомниш, разбираш ли! Трябва да се съживиш, а то и ти ще умреш…
	Той замига бързо-бързо и нищо не й каза. А на другата сутрин отиде на училище.
	— Кой те научи? — попита я после той.
	— Никой — отговори Галя. — Сама.
	Той я разглеждаше през часовете, гледаше я, когато вървяха заедно из училището, и се удивляваше: как можа тя да измисли това?
	Серьожа разглеждаше себе си някак отстрани. Животът му се видя тъжен и сив и в този живот само Галя беше изключение.
	Той действително се съживяваше… Когато небесносиня, чиста ивица разкъса мрачното, дъждовно небе, човек гледа именно в нея — нали така е устроен. И облаците се разпръсват. Така и трябва да бъде, защото това и чакаш. Няма вечно да вали дъжд.
	След майските празници, като изминаха четиридесет дни от майчината му смърт, баба му замина за село. През ваканцията Серьожа трябваше да отиде при нея, а по-нататък…
	Никой не искаше да мисли за бъдещето — какво ще стане по-нататък, те не говореха. Баба му смяташе, че не е удобно, трябва да почака малко, докато Никодим се посъвземе. Никодим мълчеше.
	Въобще Никодим се държеше странно.
	Ту притихваше цяла нощ, като седеше пред телевизора, сякаш не забелязваше Серьожа. Ту изведнъж носеше подаръци — книги, сладкиши, колекционни марки — и цяла вечер дърдореше, без да млъква, говореше какви ли не празни приказки и глупости. Ту изчезваше за два-три дни, като казваше, криейки очите си, че нощува при майка си. И Серьожа домакинстваше сам: пържеше си яйца, вареше си чай, миеше след това съдовете.
	При него често идваше леля Нина и винаги носеше нещо за ядене — ту купуваше шишчета или палачинки от кулинарния магазин или донасяше торта. Идваха и звукооператорът Виктор Петрович с дебелата си жена, идваха и какви ли не още хора, които познаваха майка му. След тях винаги имаше кесии, пакети — Серьожа не се отказваше от подаръците. Той знаеше, че могат да се обидят, те познаваха неговата майка и тези подаръци са все едно за нея.
	Една вечер, когато Никодим го нямаше, на вратата се почука. Серьожа отвори. Влязоха някакви непознати хора, той помисли, че са майчините му познати, и ги покани да влязат.
	Хората, те бяха трима — две жени и един мъж — внимателно оглеждаха квартирата: минаха по стаите и надзърнаха в кухнята. После в банята, в клозета.
	Серьожа ги разглеждаше учудено, нейните познати не се държаха така.
	— Кога ще си бъдат възрастните вкъщи? — попита мъжът.
	Серьожа повдигна рамене.
	— Ние имаме — каза една от жените — едностаен апартамент и една стая. Площта като че ли е равностойна.
	Серьожа ги гледаше, без да разбере за какво говорят.
	Мъжът забеляза това.
	— Ние сме дошли по обявлението — каза той и повтори адреса. — Това е тази квартира, нали?
	— Тази е. Но по какво обявление?
	— Обявлението стои на стълба: „Заменям двустаен апартамент за едностаен в една стая“.
	— Това е някаква грешка — разсмя се Серьожа. — Ние нищо не заменяме. Някой се е пошегувал.
	— Хубава шега! — мърмореше мъжът, затваряйки вратата след себе си.
	„Кой ли е измислил такава глупост?“ — помисли си Серьожа и като си дойде Никодим, той му разказа за странните посетители.
	— Идваха ли вече? — разсеяно попита Никодим.
	Серьожа замря. Не може да бъде! Така, значи това е направил Никодим? Никодим…
	Той не вярва това, не вярва, че Никодим е способен ето така, изведнъж.
	Струва му се, че са изминали милион години, откакто майка му скъса снимката на Никодим. Преди милион години той го ненавиждаше, не искаше, за нищо на света не искаше този чужд човек изведнъж да стане неин мъж. Но после някак всичко се измени. И това сватбено пътешествие. И целият съвместен живот. Той се отнасяше добре с Никодим, той му харесваше…
	Но какво се беше случило? Той мислеше, че така ще си остане завинаги? Дори след майчината му смърт?
	Тръпки побиват Серьожа.
	— Ще поговорим ли? — предлага Никодим и сяда на стола. Очите му святкат. От страх ли? От срам ли?
	За какво да се срамува? Какъв е сега Никодим на Серьожа? Никакъв. Майка му ги свързваше, нима не е ясно? Сега майка му я няма. И край. Всичко с много просто.
	— Да поговорим — едва отговаря Серьожа. И гледа покрай Никодим в огледалото. Сам се разглежда.
	Опъната кожа на скулите, прав и широк нос, майчините очи. И изведнъж раменете му потрепват.
	Сякаш беше застанал над пропаст, някой се беше приближил до него незабелязано и го беше бутнал. И ето той лети от височината. Лети и не може да разбере какво ще стане с него. Не знае как ще живее, какво ще прави…
	— Разбираш ли, Сергей — едва проронва Никодим, — сега вече нищо няма да се получи. — За какво говори той? — Помниш ли, аз ти бях казал за съвета? — Лицето му става на петна.
	— Помня — спокойно отговаря Серьожа. — Но вие не се изчервявайте. Аз разбирам.
	— Ти никога няма да ми простиш, зная това. — Той притихва и отпуска рамене. — На твое място и аз не бих простил. Но животът е по-силен от нас.
	Серьожа кима замислено с глава. Да, животът е по-силен от нас. И особено смъртта. Тя всичко променя. От добрите прави подлеци. Всъщност добри ли са? Може би те винаги са си били подлеци, само че когато са заедно с добрите, това не се забелязва.
	— Когато пораснеш — казва Ннкодим — и придобиеш житейска мъдрост, ще разбереш… Сега ние трябва да се разделим. Да разделим квартирата. Аз още не съм стар и искам да устроя живота си.
	— Само че следващия път — тъжно му каза Серьожа — избирайте по-млада жена. И тя да няма дете.
	Той вижда как гасне погледът на Никодим.
	— Аз ще ти помагам — казва Никодим. — Ще се срещаме често… Ще ходим на кино… В сладкарницата за сладолед.
	У Серьожа сякаш работи странен електрически ключ. Той ту вярва на станалото и мисли, че не трябва да осъжда Никодим, размишлява равнодушно като мъж, ту не вярва. Не може да повярва, че всичко това говори Никодим. Че той го е измислил. „Щрак-щрак“ — работи ключът и очите на Серьожа ту се разширяват от неразбиране и обида, ту гледат равнодушно и празно.
	Никодим става. Бързо, като се суети, навлича шлифера си и обяснява:
	— На баба ти аз вече писах, тя е съгласна и скоро ще дойде. Парите за мебелите на леля Нина ще ги дам аз, за тях не се безпокой. Но ти можеш да вземеш каквото поискаш от мебелите, даже всичките, разбираш ли ме?
	— Ех — казва бавно Серьожа, — ех, да можеше сега да ви види мама.
	Ръцете му слабо треперят.
	— И още нещо, Серьожа — казва Никодим, криейки очите си. — Ето какво… Разбираш ли… как да ти кажа… — Той мънка, тъпче на едно място, нещо иска да обясни, но какво? Какво има още да обяснява: — Ето какво, Серьожа — казва той, — моята майка, Вероника Макаровна де, тя не е виновна, тя дори ме осъжда, но аз не искам, разбираш ли, нейното име… Въобще не говори в училище, нали ние трябва да си останем приятели, нали така?
	— Разбира се, приятели — отговаря сподавено Серьожа. — А как иначе, само приятели.
	Никодим нерешително тъпче в антрето, сякаш иска да каже нещо, пристъпва към вратата, едва я открехва, раболепно се усмихва на Серьожа и се измъква. Серьожа тъпо разглежда Никодим, не е в състояние да разбере неговата постъпка и изведнъж зад раменете му, на стълбищната площадка, вижда познато лице. Вероника Макаровна! „Защо е дошла? — мисли Серьожа. — Да подкрепи синчето си?“ И неочаквано разбра, че Вероника Макаровна не е дошла сега. А стои тук отдавна. Че Никодим е дошъл при Серьожа за това обяснение, а Вероника Макаровна е стояла зад вратата и е чакала да види как ще свърши всичко.
	Очите на Вероника Макаровна непрекъснато играят, гледат виновно, тя е малко смутена от това, че Серьожа я видя. Но какво чака още. Никодим е вече на стълбата, обърнал се е, готов е да бяга, готов е да се търкулне като топка по стълбата, а Вероника Макаровна все още стои пред Серьожа, пристъпвайки от крак на крак.
	После плахо проговаря:
	— Ето там, в библиотеката, има два записа на името на майка ти. Ти ги получи. От твоя баща са.
	Като че ли само тези думи чакаше Никодим и полетя надолу по стълбата. Беше готов презглава да се спусне — бърза за някъде. Литературата слиза след него внимателно, като пристъпва от стъпало на стъпало.
	Край!
	Серьожа заключва вратата и обляга глава на студената рамка.
	Било ли е всичко това, или не е било?
	Било ли е?
	Било е!
	Серьожа си припомня аеродрума. Червения самолет, падащ над тях. И лицето на Никодим.
	Това беше отдавна, в дните на Серьожиното щастие. Сега от това време нищо не е останало. Абсолютно нищо. Само думи. За някаква си дружба. За мебели. За пари.
	В съзнанието му изплуват думите на Никодим.
	Пари от баща му. Пари. Отгоре на всичко и някакви пари.
	Той неохотно се рови в библиотеката и намира известията за паричните преводи. Две известия за по четиридесет рубли. От кого — не е ясно, просто е написан адресът и името на майка му.
	Серьожа с мъка разсъждава какво да прави. После се облича и тръгва за пощата, може би там знаят.
	Той върви бавно, заобикаля локвите. Ако беше преди, би скачал през тях, а сега това му се струва като забавление за малолетни.
	Високата сграда на пощата се вижда отдалеч — Серьожа наблюдава движещите се златисти букви и гледа към прозореца на горния етаж. Малцина знаят, че там е радиостудиото.
	Той си припомни миналата пролет и деня, когато беше ходил при майка си. Някъде там е стъкленият прозорец, който обхваща цялата стена, „аквариума“, обшит с плат отвътре, за да няма резонанс. Но пред микрофоните, наклонили се като цветя, сега седи не майка му, а някои други, навярно артистки от театъра. Впрочем може и те да не четат, може да са намерили добра замяна на майка му, все му е едно. Серьожа не слуша радио. В новата квартира има радиоапарат, но Серьожа го вдигна и го скри на тавана, в един ъгъл…
	Пощата е голяма, Серьожа не може веднага да се оправи къде изплащат записите и застава на опашка, после мушва главата си в гишето… Ето ти изненада: оттам му се усмихва дебеланата, жената на звукооператора Виктор Петрович. Тя бързо като картечница го разпитва за живота му, за здравето, за новини, мушва му бонбон, а той й отговаря с по една дума — нима можеш да разкажеш всичко! — после й подава съобщенията.
	— Това са изпратили за мама — казва той.
	— За мама? — учудва се дебеланата, като разглежда известията. — Значи някой не знае…
	Тя изчезва някъде, после се появява и казва радостно:
	— Разбрахме се! Парите ще дадем на теб! — Но на Серьожа не му трябват парите, той иска да разбере кой ги е изпратил.
	На обратната страна на квитанцията той чете написаното с кръгли, ясни букви: „Пари за април“, „Пари за май“. Накрая има нечетлива завъртулка, но обратният адрес е написан ясно: улица, дом, квартира, номер… Авдеев Семьон Протасович.
	Серьожа не разбира каква е тази работа, за какво са тези пари, защо? Но думите на Никодим го парят… Той всичко лъже, клепоухчо. Всичко е знаел от по-рано, а сега се оправдава. Сърцето му ще се пръсне… Само като допусне, само като си представи…
	Серьожа отива на адреса, посочен на квитанцията. Бързо намира улицата, сградата. Тя има много входове, ето в този живее Авдеев. Той се бави. На пейката седят хлапетии. Серьожа пита за Семьон Протасович.
	— Ей го, той идва — каза едно момченце и Серьожа вижда едър, пълен човек с очила с тънка проблясваща златна рамка. В едната си ръка държи голяма чанта, а в другата — мрежа с мляко и пакетчета топено сирене.
	— Вас търсят — казва момченцето на Авдеев.
	Той внимателно разглежда Серьожа.
	— Какво ви е нужно, младежо? — погледът му е остър, бърз.
	— Вие ли — пита Серьожа, — сте изпратили пари на Воробьова? Ана Петровна? — И му подава квитанциите.
	{img:avdeev.png}
	За миг Авдеев застава като вцепенен. Очилата му проблясват и зад тях не се вижда изражението на очите.
	— Д-да, аз ги изпратих — произнася той бавно, после бързо отива навътре в двора, по-далеч от момчетата, оглежда се и кима с глава на Серьожа: — Ела, ела, момче!
	Странното поведение на мъжа учудва Серьожа, но той тръгва след него. Човекът се спира до детските люлки и пита рязко:
	— Как се казваш?
	— Няма значение — грубо казва Серьожа, — аз само искам да зная вие ли изпратихте тези пари. И защо?
	— Да допуснем, че съм аз — отговаря мъжът, сваля очилата си и ги бърше. Без очила той изглежда безпомощен, жалък. — Да допуснем, че аз, да допуснем, че съм върнал дълг на Ана Петровна. По-нататък?
	— Тогава защо тук е написано: „Пари за април“, „Пари за май“?
	— Аз зная, ти се казваш Серьожа — казва Авдеев и слага очилата си. Лицето му става твърдо и властно. — Но защо…
	Серьожа не му дава да се доизкаже.
	— Истина ли е това, че вие сте мой баща?
	— Аз знаех как ще завърши всичко това — като че ли се оплакваше на някого Авдеев. — Аз предупреждавах!
	— Баща? — Серьожа трепери от вълнение.
	— Щом се досети…
	— Тези пари вие за мене ли сте изпращали?
	Авдеев кима с глава.
	— Отдавна ли?
	— Цял живот… — Той гледа Серьожа и едва се усмихва. — Ти беше на една година, когато те видях за последен път.
	„Какво ме интересува — мисли си Серьожа, — какво ме интересува кога сте ме видели!“
	Повдига му се, дори му се повръща. Баща… Не, тук нещо не е в ред. Нали неговия… баща е летец. Той се е разбил. Като е изпробвал нов самолет, после небето е станало червено, като кръв, после се чул взрив… А пред него стои отпуснат човек с космати ръце и месесто обло лице. Баща…
	— Впрочем — казва Авдеев — това са сантименталности. Нашите пътища с твоята майка отдавна се разминаха, ти си вече голям и можеш да разбереш. Сега това е по-лесно. Аз я видях преди половин година, отдалеч… Тя, изглежда, ще ти подари братче, така ли?
	— Така — потресен отговаря Серьожа. — А парите си вземете. — И той му подава получените в пощата десетрублеви банкноти.
	— Разбирам — казва, усмихвайки се, Авдеев, — времената се менят. Какво пък, може да е за хубаво. Но парите ти дай на майка си. Това е мое задължение. Ние имахме такава уговорка — аз да не те виждам, това го искаше Аня, и нищо не можеш да направиш.
	Главата на Серьожа се върти. Просто ужасно му се върти.
	— Вземете ги — казва той, като мушва парите на Авдеев и се обръща.
	Той излиза от двора и на половината път се спира. Не, все пак това не може да бъде. И той се връща при Авдеев.
	— А вие летец ли сте? — пита той с надежда.
	— Не, инженер — отговаря Авдеев, — на самолет за нищо на света не се качвам, страхувам се!
	Серьожа се обръща. Това е всичко. Това е краят.
	Той тръгва към вратата.
	— Поздрави майка си! — вика след него Авдеев.
	— Нея я няма — отговаря Серьожа и рязко се обръща. Той вижда пълното лице на Авдеев, устните, разтегнати в усмивка, стоманените, остри, неусмихващи се очи. — Тя умря…
	Серьожа не мисли какво говори, за него това не е новост. За него новост е този баща. Като гръм от оръдие до самото му ухо. Баща! Баща! Неговият баща, Серьожа не знае какво да прави, къде да се дява с този баща.
	Лицето на Авдеев се разтяга, от носа към краищата на устните се прорязват дълбоки бръчки. После Авдеев казва нещо, говори. Серьожа не може веднага да разбере смисъла на думите му. Той кима в знак на съгласие. Но после се опомня. Какво попита той? Дали е жива баба му, майчината му майка? Да, да, жива е. Серьожа разбира смисъла на тези думи, сега разбира.
	— Не страдайте — казва той. — Няма да ви безпокоя.
	— Серьожа! — учудва се Авдеев. — Как така! Аз винаги ще ти помагам, хайде да вървим у вас, сега, незабавно, ще направя всичко, което е необходимо, обстоятелствата се измениха, но животът е сложен, Серьожа, не е трудно да съдиш хората, важно е да ги разбираш.
	— Слушайте! — прекъсва го Серьожа. — Слушайте! — Той мълчи и в паузата подбира думи, последно решение в тази измама. — Защо се разорявате? Вас ви няма! Вие сте умрял, разбирате ли? Разбили сте се със самолет.
	Серьожа крачи по двора и натежалите му ръце го теглят надолу. Иска му се да падне на земята, да закрие очите си с ръце и нищо, нищо да не вижда. Всичко у него се е преобърнало. Сякаш някой го беше вдигнал с краката нагоре и така го беше раздрусал, че му беше откъснал всичко вътре.
	В съзнанието си той имаше баща. Сега и него го нямаше.
	Майка му умря, и бащата изчезна.
	С невиждащи очи той търси пътя към Галиния дом, вика я на двора, завежда я на прикрито място и моли, разтърсван целият от страшен и тежък плач:
	— Васка! Галя! Целуни ме! Не мога да живея!…


>>	5

	Рожден ден…
	Измина една година и Серьожа пак има рожден ден. Петнадесет…
	Вече е съвсем голям.
	Серьожа гледа Понтя и Васка и си мисли, че в сравнение с тях той е старец: какво ли не преживя през тези месеци?
	В стаичката, където живее Серьожа с баба си след размяната, е тясно. Той никого не беше поканил, но всички дойдоха сами. Понтя и Галя си дойдоха просто така, а леля Нина надонесе лакомства и дори вино — едно леко, червено, приличаше на гъст нектар. Олег Андреевич налива на дъното на чашката на всички, като пропуска само Котка.
	— Е, Серьожа — казва той тихо, сериозно, — дано се свърши твоето детство, рано започна истинският живот. Но ти се длъжен да се държиш, длъжен си да живееш, трябва да осъществяваш мечтите си — помниш ли, ти мечтаеше да станеш летец. Да пием, приятели, за летеца Сергей Воробьов!
	Серьожа се криви. Длъжен, та длъжен! Нищо не е длъжен. И летец няма да стане никога, всичко е измама, лъжа, розови детски миражи.
	Серьожа пие вино — сладка водичка. Тя не заглушава, не замъглява мислите.
	„Какво да разсъждава? — си мисли той, — времената се менят, както казва неговият татко Авдеев. Възгледите се менят. Мненията.“
	По-рано всички добри думи, казани от хората, той поглъщаше, без да дъвче, като гладна рибка. Изглежда, че беше преял. Сега от добрите думи му се повдига. Дори и тогава, когато ги произнася Олег Андреевич.
	Някой чука. Баба му припряно се тътри към вратата и отваря пред Литературата и Никодим.
	Серьожа оставя шумно чашата си на масата и опулва очи. Литературата бърбори някакви поздравления, обикаля масата, иска да целуне Серьожа по челото, но той демонстративно се навежда — що за фокуси! — И тя го целува по врата.
	— Ето ти подаръци! — казва Вероника Макаровна и изважда от мрежата футболна топка, албум за марки и боксьорски ръкавици.
	„Боже, мисли Серьожа, колко пари е похарчила“ — и мисълта за пари го жегва.
	— Нищо не ми трябва! — казва той рязко на учителката си, но тя дори не го чува, сяда на табуретката, угодливо подадена й от бабата, усмихва се приветливо на Галя, на Понтя, ръкува се с леля Нина и Олег Андреевич, фъфли нещо на Котка.
	Никодим се е съвзел, понапълнял е, загладил се е, по лицето му пълзи и усмивка. Но той някак си се страхува да се засмее открито, сякаш се срамува от нещо. Серьожа нагло наблюдава Никодим, неговия външен вид, разглежда новия му светъл костюм — по-рано го нямаше! — шарената вратовръзка — преди той ненавиждаше вратовръзките, вечно ходеше с разкопчана яка. Серьожа забеляза, че Никодим се смущава, устните му потреперват, веждите играят. Без нужда реши косата си, прокашля се, говори нещо за Олег Андреевич.
	На Серьожа му става срамно.
	Сега той разбира някои неща. Малко се е успокоил и вече разсъждава. Всъщност Никодим не е лош човек, не е хитрец, не е подлец и той действително обича майка му. Но срещат се и такива хора — като амеби, най-прости същества: лесно изменят формата си. Дори ако ги разрежат — половинките ще си живеят нормално и няма и през ум да им мине, че те са част от цяло. Въобще стават в природата какви ли не чудеса. Има животни, които менят цвета си в зависимост от обкръжаващата ги обстановка, температурата на тялото, могат да престанат да се хранят, дори да дишат, ако е нужно. И всичко това за какво? Само за да живеят. На всяка цена да живеят, въпреки всичко.
	Никодим е такъв. Той срещна майка му и всичко беше прекрасно — нима ще забравиш онова поле край купата сено, мъглата, която приличаше на мляко, и как Никодим и майка му беряха цветя?
	Той стана дори по-силен: нали когато Серьожа го видя с Литературата за първи път на улицата, те спореха. Разбира се, за майка му, за какво друго? Спореха и Никодим дойде при тях, не послуша Вероника Макаровна. Тя искаше на него да му е по-добре — сама казваше, а по-добре, това означаваше, да не бъде с майка му.
	Силен! Разбира се, той е силен. Слабият не би постъпил така — съвестта ще го измъчи. Впрочем тя може и Никодим да мъчи, но той не отстъпи от своето и край. Точка.
	Всъщност той още не е стар. Трябва да живее. „На нещастието няма да помогнеш“ — внушаваше на Серьожа Вероника Макаровна. И на своя син същото беше внушила.
	„За парите пак тя беше виновна“ — мисли си Серьожа. И при спомена за парите му се иска да скочи, да обърне масата, да изпрати всичко по дяволите. Той проклина себе си, проклина баба си за тази слабост — но какво, какво може да направи? Нали той, ако се помисли, продаде себе си. Продаде майка си. На такова нещо тя никога не би се съгласила, тя имаше достатъчно и гордост, и злъч. А стана така, че той се съгласи. И какво значение има, че е разбрал всичко после, когато вече нямаше пари и когато баба му сама беше решила въпроса, без дори да го попита…
	Ето как стоеше работата. Когато те сменяха квартирата, леля Нина се възмущаваше много. Тя казваше, че на нея Никодим няма никакво право, че тази квартира са я дали на майка му от работата и тя принадлежи само на Серьожа.
	Тези думи не се харесваха на Серьожа, той осъждаше леля Нина, а Олег Андреевич през цялото време повтаряше: „Ти разбери, Никодим има юридически права“.
	Когато разменяли двустайния апартамент за едностаен и една стая, тогава Никодим казал на баба му: — Избирайте, което повече ви харесва. При разговора била и Вероника Макаровна. Тя добавила:
	— Размяната, разбира се, е неравностойна, но ако вие вземете стаята, ние ще компенсираме… Ще ви дадем триста рубли.
	След това баба му се оправдаваше:
	— Та нали моята пенсия е само двадесет и четири рубли и твоята от майка ти — четиридесет. Нима ще преживееш с това? Направи сметка: храна, квартира, дрехи — ти и без това харчиш повече…
	Серьожа се нервираше, като слушаше бабините си обяснения. Но с последния довод тя го убеди.
	— А за мебелите, които взехме, нали трябва да си оправим сметките с леля Нина? Или искаш Никодим да ги плати? Той предлага, вземете…
	Серьожа помни, той действително предлагаше.
	— Защо да вземаме това подаяние — възмущаваше се баба му, — по-добре ще бъде да получа законната разлика за жилищната площ.
	Много пъти те говориха за това. Обсъждаха го от всички страни. И излиза така, че Никодим не е виновен. Те сами се бяха отказали от едностайния апартамент.
	Серьожа наблюдава бившите си роднини. Едва бяха влезли и в стаята стана някак напрегнато. Всички говорят, смеят се, както преди, но някак неестествено, сковано. Изглежда, Вероника Макаровна чувства това, но се прави, че не забелязва. Бърбори за нещо с баба му, а тя въздиша, клати глава, съгласява се с нея. Въобще по всичко личи, че учителката не е виновна. Така и се иска, разбира се. Това е работа на Никодим, тя е Серьожина учителка и толкова. Няма значение. Нали не тя е влязла в този едностаен апартамент. Тя си има собствена квартира.
	Най-после Литературата става, сбогува се с всички, разтяга усмивки и говори, Никодим повтаря всяко нейно движение и те си отиват.
	— Напразно се ядосваш — казва на Серьожа леля Нина, — трябваше само не триста, а петстотин да вземеш, квартирата все пак беше на майка ти.
	— Знаете ли какво — неочаквано отговаря Серьожа, — повече на училище няма да ходя. Ще се назнача на работа. — Той се подсмива. — В края на краищата трябва да има с какво да се живее.
	В стаята става тихо. После баба му започва да плаче.
	— Затова ли — хлипа тя, — залостих къщата на село и дойдох при тебе? Три години ти останаха да учиш.
	— В училище три години и после пет години — казва Серьожа и въздиша, — не, няма да стане така, дълго трябва да се чака.
	Какво ще чака ли? Той знае какво. Деня, когато ще вземе тези проклети триста рубли. Не, не го разбира леля Нина. На него не му трябват тези стотици. И бащините пари не са му притрябвали. Нима не е ясно, че с тези пари те се откупват от него. Искат да бъдат благородни. Да вървят по дяволите с тяхното благородство.
	Серьожа се смее. Като че някакъв товар се смъква от него.
	— Олег Андреевич! — казва той. — Леля Нина! Помогнете ми да постъпя на работа! Да получавам около сто рубли.
	— Сто, това е много — усмихва се Олег Андреевич. — За да получаваш сто, трябва да имаш специалност. Пък и за какво са ти толкова…
	— Трябват ми! — мрачно отговаря Серьожа.
	— А защо не, всъщност може! — Олег Андреевич прегръща леля Нина през раменете. — Може, нека поработи. А да се учи, може и вечер.
	— Какво би казала Аня? — замислено отговаря леля Нина, въздъхва и с тъга гледа Серьожа.
	— Въпросът е къде? — Олег Андреевич се почесва по челото.
	— Няма никакъв въпрос — отговаря спокойно леля Нина. — При нас, в студиото. Ще бъде пред очите ми. Аня също я познават там…


>>	6

	Серьожа дежури през ден.
	Работи като осветител, получава седемдесет рубли, напълно прилично, все пак той е още непълнолетен, не е съвсем пълноценен работник.
	На Серьожа всичко в телевизията му харесва! Тук винаги е празник!
	Вечер преди предаване пламват гирлянди от мощни лампи, леля Нина неприсъщо за нея се гримира с някаква яйчена пудра, сяда на ниското столче, за последен път прелиства текста — листовете с напечатаните на машина съобщения, звукооператорът побутва към нея „жерава“ — микрофона, закачен на специална мачта с колелца, операторите повдигат, навеждайки се с цялото си тяло, като докери тежките камери, блясват виолетово обективите, насочени към леля Нина.
	През цялата студийна стена, под тавана, има звукозаглушително стъкло като в радиостудиото, само че това е по-голямо, и зад него, на пулта, с десетки ръчки, контролни екрани, бутончета и лампички седят режисьорът и неговият асистент. През това време помощник-режисьорът ходи по студиото с наушници на главата и изпълнява тихите команди на началството.
	После щраква таблото, трепва думата — кратка като заповед: „Предаване!“, и веднага на някоя от камерите пламва червено око.
	— Добър вечер, другари! — усмихва се леля Нина. — Започваме нашата вечерна програма!
	В студиото нахлува музика, помощник-режисьорът намества винетката-картина, нарисувана на картон — там има цветя или пейзаж, или названието на предаването, операторите въртят ръчките на камерите, камерите неохотно се повдигат, наместват ги — избират ракурс…
	Серьожината работа е проста. Под ръководството на Андрон, старши осветителя. Той осветява говорещите, ако е необходимо, сваля отразителите, стреми се да не се получават излишни сенки, например носът да не хвърля сянка на страните, с една дума, старае се качествено да осветява лицата, фона, ако трябва, и цялото студио.
	Към тези, които трябва „да се осветяват“, както казва Андрон, спада и леля Нина. Серьожа върши това с удоволствие и усмивка, като тайничко я наблюдава как „се приготвя“ преди предаването, как си избира поза, как мърда устните си, „разработва“ ги. Очите на леля Нина светят и той си помисля: каква поразителна прилика с майка му. Не външно, не, а по всички тези вечерни вълнения, които на пръв поглед не значат нищо, а всъщност означават много нещо.
	Като спре светлината, Серьожа шепне шеговито на леля Нина началото на скоропоговорката, специално упражнение за дикцията:
	— Шие, шие, не дошива.
	Тя му кима с глава, разбира, че Серьожа се вълнува за нея, и продължава изречението:
	— Жълт дервиш от жълт Алжир.
	— С ножове жонглира живо — смее се Серьожа.
	— Шътка, кърши и държи.
	— Тихо, тихо — крещи по радиото режисьорът. — Разглезиха се дечицата! След три минути бъдете готови!
	Серьожа отива на пръсти в определеното му местенце, сяда и мълчи като мишка. Тук той е само обикновен осветител и нищо повече. И не трябва да се мотае из краката на другите.
	Често след традиционните „Новини“ всички, които са в студиото, няма какво да правят до края — когато говорителят се разделя със зрителите. Гаснат лампите, изключват се камерите. Режисьорът на пулта пуши, свалил палтото си, дори дреме. Останалите гледат филм по монитора или на телевизора, поставен във фоайето, а Серьожа обича да си приказва с леля Нина.
	Те седят в директорската стая пред големи огледала, отразяват се в тях многократно и леля Нина разказва случаи из практиката на Олег Андреевич или за Котка, или за майка му — за това, каква добра радиоговорителка е била, че такива в страната са малко, а в провинцията и със свещ не можеш да ги намериш. Серьожа обича да слуша, когато говорят за майка му, а леля Нина обяснява, че всеки говорител трябва да има свое лице — творческо лице — свой маниер, свой глас, който да не прилича на другите, та да те познават, без да обявяват, и всичко това майка му е притежавала.
	— Ако аз съм станала говорителка — казва леля Нина, — твоята майка е виновна. Когато завърших института, участвах в самодеен колектив — рецитирах стихове и веднъж ни поканиха да ни запишат по радиото. Твоята майка дълго ме наблюдавала през прозорчето в студиото — бях конферансие, а после ме хвана за ръката, научи всичко за мен, наговори цял куп хубави думи за таланта ми и ме доведе тук. И аз не станах инженер, а говорителка. — Леля Нина лекичко се усмихва, навярно си спомня за майка ми. — Така че Аня е моята кръстница.
	— А не съжалявате ли — пита Серьожа, — че не сте инженер?
	— Не! — уверено отговаря леля Нина. — Твоята майка ме накара да се влюбя в тази професия.
	Серьожа внимателно наблюдава леля Нина. Той не вярва вече на красивите думи, но леля Нина говори искрено, и то за себе си, защо да не й вярва? Говори за майка му.
	Те мълчат. Серьожа мисли за майка си, за нейната необяснима измама, за която няма сили да си припомни. Но трябва, налага се.
	— Лельо Нина! — казва Серьожа замислено. — А вие знаехте ли? За баща ми?
	— Не — отговоря леля Нина, — не знаех. Едва в навечерието, когато отиде в болницата, Аня ми разказа. Сякаш предчувстваше… — Леля Нина мълчи, нещо се колебае. — Този Авдеев — казва тя — може и да не е лош човек. Той тръгнал с друга жена и майка ти го заличила от своя живот. Но тя смяташе, че ти не бива да останеш без баща. Макар и измислен.
	— Защо тя ме е лъгала? — не проумява все пак Серьожа.
	— Не те е лъгала! — прекъсва го леля Нина. — Смятай, че не те е лъгала! — Леля Нина гледа Серьожа сериозно, изпитателно. — Смятай, че твоят баща е летец, че е загинал, като е изпитвал самолет. Ти си помисли: така искаше твоята майка!
	Серьожа мисли. Мъчително мисли.
	Какво, мисли си Серьожа, така ли да си остане всичко? С измамата на майка му? Да смята, че баща му е загинал летец? Но къде е неговият гроб? Къде са неговите снимки? Нали е невъзможно да се загубят всичките изведнъж, абсолютно всички съществуващи снимки… и той да живее така, представяйки си вместо баща си ту Гагарин, ту Чкалов, ту неизвестни летци с авиаторски гащеризон? Не, това е невъзможно. Не бива цял живот да лъже — себе си, своите другари и после, когато стане голям, и своите деца. Майка му казваше: всеки човек има продължение, ще има и Серьожа своето, но тогава и лъжата ще има продължение? Та внуците на неизвестния летец не могат да мислят за него така, както мисли за него сега Серьожа…
	Мислите на Серьожа съвсем не са момчешки. И нима можеш да ги предадеш? Нима можеш да разкажеш всичко на леля Нина?
	Той напрегнато мълчи. Би трябвало възрастните по-добре да изучават децата! По-внимателно да се вглеждат в тях! Да се отнасят не както възрастни към деца, а както възрастни към малки възрастни. Като равни с равни, като мъже към бъдещи мъже и като жени към бъдещи жени…
	Серьожа наблюдава леля Нина. Тя е красива, щастлива, с добро сърце. Ето, тя и Серьожа утешава, казва — нека така да бъде, както майка му е измислила.
	Леля Нина казва това, защото иска утеши Серьожа. Защото смята, че е още дете. Ще не ще, а го гледа като възрастна — от горе надолу…
	Децата все пак по-добре се виждат един-друг. Ето например както Серьожа вижда Котка.
	Леля Нина не разбира Серьожа. Гледа го, чува го и не го разбира, защото тя обича майка му, обича Серьожа и иска всичко да заглади, да успокои, да утеши.
	„Децата по-добре се разбират помежду си — мисли Серьожа, и се замисля над следващия въпрос, просто се спъва о него: — А възрастните разбират ли се един друг както децата?“


>>	7

	— Ти мъж ли си, или дете? — занасяйки се, пита Андрон.
	Серьожа държи парите, първата си заплата, и се е захилил до уши. Трябва да отдели малко, мисли си той, за онези триста, останалите ще даде на баба си, нека повече да не мърмори и да не плаче.
	У тях вечно има караница за пари. А неотдавна стигнаха до бой.
	Серьожа тръгна за магазина, бръкна в джоба на бабината си блуза да вземе пари, а извади квитанция за запис. Пот го изби — пак от това татенце! — И то — на бабино име!
	Той започна да разпитва баба си, отначало тя опули очи, правеше се на невинна, после се разрева и разказа всичко. Подред.
	Знаела тя, единствена от всички, чий син е Серьожа. Знаела фамилното име, собственото, бащиното, защото когато престанали да идват преводи, тя се изплашила — сигурно е чул за майка му и е спрял издръжката, открила адреса и отишла.
	Или баба му е молила, а по-сигурно е той сам да е предложил, това Серьожа не можа да разбере, но Авдеев пак беше изпратил запис.
	— Ти отговаряй за себе си! — крещеше Серьожа на баба си. — За мене няма какво да береш грижа! Аз работя, разбра ли, на мен не са ми нужни неговите подаяния.
	Той я накара да даде четиридесетте рубли, отиде на пощата и върна парите обратно. Като попълваше бланката, Серьожа помисли и там, където е оставено място за бележки, написа: „Не се нуждая от вашите пари, ще ги връщам винаги“. Той искаше накрая да се подпише, да постави, както Авдеев, неразбрана заврънкулка. Но размисли и написа ясна буква С…
	Ето днес С., Серьожа, има свои, независими от никого пари.
	— Е, какъв си ти, мъж, или дете? — отново казва Андрон. — Хайде да слезем долу — нали трябва да се полее трудовото начало!
	Без да мисли, Серьожа изважда три рубли, останалите скрива в джоба.
	— Хайде да вървим! — нарежда старши осветителят и се натъжава: — Ето ти беда — щях да изпратя тебе, но няма да ти дадат, нали си малолетен.
	Серьожа го чака в парка, близо до телевизията, Андрон изчезва и бързо се връща с две бутилки и пирожки.
	— Само гледай да не ме издадеш — предупреждава го той, — а то, ако разберат, че съм пил с малолетен, ще ме изгонят.
	Лицето на Андрон е дребно като юмруче, някак изсъхнало, в дълбоките бразди на бръчките и на места се лющи. Не можеш да разбереш на колко е години: нито е млад, нито е стар. Брадичката му е суха, рижа, остра. Той разлива коняка в книжни чашки — на себе си пълна, а на Серьожа — половин, лицето му щастливо се опъва, още малко и ще замърка от удоволствие.
	— За началото на трудовия път! — предлага Андрон. — И нека в този път да има повече почивки!
	Те пият, хапват си пирожки — спиртът веднага удря Серьожа в главата, става му топло, той гледа Андрон с любов и уважение, кима, съгласява се с неговите думи.
	— Работата, тя е като планина! — философства Андрон. — Не можеш изведнъж да се изкачиш на нея. Пък и защо ти е? Пред теб има много години, пази силите си, ще ти дотрябват. Нали опита — сега си почини, иди в отпуска, вземи си медицинско, кръшкай от работа, докато си още непълнолетен.
	Той продължава да плещи.
	— И не се хвърляй! — поучава го той. — Не се хвърляй нагоре! А то какъв живот те чака, сам помисли! Да работиш, че и да учиш! После пак да учиш! И отново да учиш! Свършил си ВУЗ, още нищо не си спечелил, а вече си уморен, иска ти се да умреш. Но това е само началото — пояснява той. — По-нататък трябва да се стараеш да се докарваш пред някого, други да избутваш, да се издигаш! Пфю-ю! Да плюеш и да размазваш.
	Андрон плюе, но не размазва своята плюнка. Налива още.
	Храстите, зад които седят, се размърдват, Андрон се суети и скрива бутилката в пазвата — пред тях застава отрядник. Серьожа го разглежда внимателно: вратът на отрядника е сгърчен.
	— Е! — скача Серьожа. Той позна чичо Ваня, веселяка от болницата, съседа по стая.
	— Нищо, нищо! — говори чичо Ваня на някого зад храста. — Тук са свои! Наши! — Той присяда до Серьожа, взема му книжната чашка и я поднася на Андрон. — По-добре дай на мен!
	Андрон се успокоява, стиска ръката на чичо Ваня и обяснява:
	— Поливаме първата заплата!
	— Е, а ти? — пита чичо Ваня. — Работиш ли? Къде?
	— Мама почина — спокойно отговаря Серьожа. Той си спомня как беше излъгал тогава чичо Ваня, че Никодим му е баща, и сега хладнокръвно казва истината: — А онзи, помните ли го? Той не ми е баща.
	— Втори баща ли? — пита чичо Ваня.
	— Не… Просто така… Никакъв…
	Серьожа лежи на тревата, наблюдава смолистите шишарки и краищата на репеите, които обкръжават небето. Хубаво му е. Малко го унася в дрямка, но той не спи, слуша как философства Андрон.
	— Ние тук за живота… — обяснява той на чичо Ваня. — Значи докъде бях стигнал? Аха, да! Да плюеш и да размазваш! Трябва да живееш бавно, закъде ще бързаш, да се съсипваш ли? Ще успееш. А на този свят всички сме равни. И успелите, и неуспелите. На неуспелите май че им е по-добре, има какво да си спомнят — живели са си живот, а не да тичат да се надпреварват с другите.
	— Ти кой си? — обръща се Андрон към чичо Ваня. — Работник по асфалта ли? Валяк ли караш? Правилно! Правилно! Мъдро, бих казал! А аз съм само един осветител. С лампички осветявам хората. Не е бог знае какво, чуваш ли? И не ти трябва! Аз не съм горд. Аз и така ще преживея, нека другите да се трепят: призвания, мечтания, пфюю — размажат и плюят!
	„Ха, а пък аз мислех да стана летец — мисли си Серьожа, — но няма да го бъде. Ще си остана осветител като Андрон — просто и спокойно. И няма нужда да си блъскам главата, да се съсипвам, да се докарвам, правилно говори той.“
	Андрон мълчи, допива коняка си, а чичо Ваня замислено казва:
	— Ще те арестувам аз тебе.
	— Защо? — пита Андрон поразен. — Нали заедно пихме?
	— Заедно — тъжно се съгласява чичо Ваня, — но не за това ще те арестувам. А зарад думите, разбра ли? Зарад твоята философия.
	Той хваща Андрон за реверите и го притегля към себе си.
	— Животът му и без туй не е розов, разбра ли? Трябва да го развеселяваш, разбра ли, а не да го развращаваш. Не наливай масло в огъня, той е още малък. — И изправя Андрон на крака. — Хайде, Лев Толстой! Да се махаме оттук!
	Серьожа се кикоти. Просто се залива от смях. На лицето на Андрон е изписан страх — току-виж направил нещо и в гащите. Той не знае какъв шегаджия е чичо Ваня.
	— Прекратявай! — казва той на чичо Ваня. — Не го закачай. Той е мой шеф!
	— Шеф! — ахва чичо Ваня. — Той е толкова шеф, колкото аз съм японски император.
	Серьожа си представя чичо Ваня в японско кимоно и пак се кикоти. Шегаджията плюе от досада, обръща се, изчезва зад храстите, но веднага се връща.
	— Тогава тебе ще арестувам! — казва той на Серьожа. — Тръгвай! Да се махаме оттук!
	Андрон разперва ръце.
	Той прилича на японски император. Седи под храста, краката му са свити на кравай, разперил е ръце, а пред него, в тревата, като църковен светилник лежи празната бутилка.


>>	8

	— Ти май че нищо не си ял? — пита го чичо Ваня.
	Серьожа клати глава. Всичко се върти пред него, но му е весело. Чичо Ваня го държи подръка, води го някъде и изведнъж се озовават в малка стаичка до маса, на нея димят варени картофи, а до тях седят трима облещени хлапета, едно от друго по-малки и невисока лелка. Серьожа позна жената на чичо Ваня и хлапетата, които идваха в болницата, мушка с вилица в картофите, но все не може да улучи.
	— Гледай докъде е стигнал — казва с жалост жената на чичо Ваня.
	Серьожа се чувства неловко.
	— Днес поливахме заплатата — казва той.
	— Слушай — чука чичо Ваня с пръст на края на масата. Пръстът му е твърд като кокал и затова се чува силен звук. — Слушай — казва той, — ти не се поддавай на този дявол с брадичката. Не се мъкни с него, макар че ти е началник. Няма да разбереш кога ще ти завърти главата, празна мелница е той. Мигар може да се живее с такива идеи? Едва ли не да легнеш и да умираш. А човек е длъжен да живее.
	— Какво, какво! — бърбори Серьожа, като едва държи очите си отворени. — Той правилно говори. Без празни приказки. Както е в живота, точно както си е…
	— Не е както в живота — клати глава чичо Ваня. — Той е просто слаб, разбираш ли! Не му е провървяло някога, отпуснал се и е измислил разни глупости, за да се оправдава… Дори тези думи той не ги говори на тебе, а на себе си. На себе си внушава, че той е прав, а останалите са будали.
	Серьожа мълчи. Мисли.
	— Ако го е сполетяло нещастие или не му е провървяло, трябва точно обратно, да бъде по-силен, дори зъл. Провървяло, не провървяло, няма значение! Нали животът не е шейна, не вози сама, а трябва да го управляваш.
	Те излизат на улицата.
	— Трябва да се освежиш — казва чичо Ваня.
	Серьожа вдишва студения вечерен въздух, главата му се разведрява и вече не го кара на сън.
	— Впрочем — казва чичо Ваня — хората пият от радост или от мъка. Е, разбира се, получаването на първа заплата е празник, може да се чества, макар, да си кажа правото: ако моят син дойдеше така натаралянкан, щях да го съдера от бой.
	Чичо Ваня се горещи, не се шегува. Всичко приема сериозно.
	— Е, да! — казва Серьожа. — Според теб с чай и пирожки ли трябва да отбелязваме празниците си? Вие пиете, а ние да не би да сме по-лоши от вас, а? — Той се заяжда с чичо Ваня. — Ами ти как си счупи врата? А?
	Чичо Ваня мълчи, свива и разпуска юмруци, нервничи.
	— Ех, ти, какъв си заядлив! — сърди се той. — Нали децата трябва да са по-добри от родителите си. Нали има такава мъдрост, да те вземе дяволът.
	— Аха, аха — отговаря Серьожа, — значи децата са длъжни. А възрастните не са ли длъжни?
	Чичо Ваня не е съгласен със Серьожа, но не му достигат думи. Доказателства.
	— Ти разбери! — възкликва той. — Животът на възрастните е по-труден, ето например аз…
	Той млъква. Серьожа се приготвя да се смее — щом ще говори за себе си, значи ще бъде смешно. На него му се струва, че целият живот на чичо Ваня е много забавен, само от нелепи произшествия, както тогава — от прозореца право в цветната леха се строполил.
	— Е, слушай, щом е така — казва чичо Ваня и бръчките по лицето му стават все по-дълбоки. — На никого не съм казвал, дори жената не знае, затова ти мълчи, бъди мъж.
	— Тази жена, която ти познаваш — казва чичо Ваня, — ми е втора. За първата, за Нюра, аз се ожених преди войната, млад, съвсем младичък. И имахме две деца, две дъщери. Тъй. После започна войната. Ние живеехме в Орел. Аз отидох на фронта и веднага попаднах в обкръжение, когато излязох, написах писмо вкъщи. Отговор не получих. Пиша на съседите, мисля си, малко ли неща могат да се случат, може да са се евакуирали някъде, но получавам известие. — Чичо Ваня запалва цигара и Серьожа вижда как потреперват ръцете му. Тревогата на чичо Ваня незабелязано завладява и него, той вече не се смее, не очаква нищо забавно, а слуша внимателно, напрегнато. — Получавам известие — повтаря чичо Ваня и гласът му захриптява, — че бомба, въобще направо е улучила окопа, където са се скрили. Децата останали на място, а жената починала в болницата. Наскоро преди това, пишат те, тя пък получила известие за мене — изчезнал безследно.
	Чичо Ваня въздъхва и дълго мълчи. Пуска дим през носа, забулва се с тютюнев облак.
	— Ето така — разказва той, като мачка цигарата. — Свърши войната, помотах се по белия свят. Дълго се скитах, не можех да срещна близък човек. После намерих Ася, оженихме се, народиха се деца, всичко уж зарасна — не, не зараства такова нещо! А през пролетта на миналата година заминах на юг, в санаториум, с профсъюзна карта. Вървя си както всяка заран по брега, любувам се на вълните и изведнъж, представяш ли си, гледам, насреща ми идва Нюра. Побеляла наистина, стара като мене, но това е Нюра… Спряхме се ние един срещу друг, после се втурнахме да се прегръщаме. — Чичо Ваня въздъхва, трие челото си, не знае къде да дене ръцете си, свива и разпуска пръстите си. — Виждаш ли какво става. Да се радваш ли, да плачеш ли? Тогава Нюра не умряла в болницата, макар че била в много тежко състояние, евакуирали я. Оживяла и след войната се омъжила: мене ме смятала за загинал. Тя също има деца, семейство… Ха сега дай съвет де — обръща се чичо Ваня към Серьожа, — какво да се прави. А се обичаме ние с нея както преди. Може би и още по-силно. Но нямаме право да разваляме нашите нови семейства.
	— Защо? — пита Серьожа. — Нали сте се срещнали! Слава богу, всичко е наред!
	— Защо ли? — пита отново чичо Ваня и горчиво се усмихва. — Как защо? Заради децата.
	Заради децата! Серьожа стиска грубия юмрук на чичо Ваня и го залива топла вълна на благодарност. Благодарност и тъга.
	— Заради туй аз пих — казва чичо Ваня. — Заради туй и паднах от прозореца, дявол да ме вземе.
	Сега този случай не му се вижда вече смешен. Серьожа наблюдава в тъмнината чичо Ваньовото лице.
	— А пък моят — казва Серьожа, хапейки устните си — не е мислил за мен.
	— Жив ли е той, истинският ти? — пита чичо Ваня.
	— Жив е — отговаря Серьожа.
	— Ех какви работи! — казва чичо Ваня. — Но ти, такова, не хленчи, не се отпускай. Бъди волев. Случва се и пред себе си да проявиш воля.
	— Да проявиш воля! — възкликва Серьожа и повтаря замислен: — Да проявиш воля…
	Чичо Ваня е проявил воля заради децата, това е ясно, заради своите деца. Серьожа, ако трябва, ще прояви десет пъти повече воля. Но сега? Какво да проявява воля? Защо? За какво?
	Серьожа върви към къщи и си мисли за чичо Ваня. На отиване той му каза няколко думи и едва сега Серьожа разбира смисъла им. Той каза, че Нюра, първата си жена, не е попитал дори за адреса. И новата фамилия. За да не се връща назад.
	— Нека си остане така, както е било — казал й той и тя се съгласила.
	Серьожа потреперва. Струва му се невероятно! Живи хора, а да се смятат за мъртви!
	Той си спомня за децата на чичо Ваня: наистина те не са виновни! Но и това не е важно. Може от невинните да направят виновни. Важното е да мислиш, важното е да се пазиш, важното е да не жалиш себе си заради другите, ето това е.
	Серьожа неволно си мисли за Авдеев. Няма значение какво се е случило между тях с майка му. Но той ги е изоставил. Важното е, че ги е изоставил. Не е пожелал да помисли, да запази, важното е, че е пожалил себе си.
	А може да не е така? Може всичко да е съвсем иначе?
	Може майка му да го е изоставила?
	Все едно. Майка му не би си отишла току-така. Просто така нищо не става. И ето сега той, Серьожа, трябва да мисли за него.
	Защо? Защо той разкри тази майчина тайна? Защо уби този, Серьожиния баща де — нищо че той е с различни лица, но е добър, хубав, нещастен?
	Тръпки побиват Серьожа от чудовищната обида. От ненавист той стиска зъби. И изведнъж хуква. Тича не към къщи, а към Авдеев.
	Сянката на Серьожа ту го изпреварва, ту за миг изостава. Лампите хвърлят отражение на неговото изпотено, влажно лице. Главата му се върти.
	Вече е тъмно, светлините в прозорците гаснат.
	Серьожа се втурва в двора, в който живее баща му, и крещи с цяло гърло:
	— Авдеев! Авдеев!
	Светват прозорците на третия етаж. Някой по фланелка излиза на балкона.
	— Кой е там? — хрипливо пита човекът.
	— Защо се появи? Кой те е молил? — крещи Серьожа.
	— Не прави глупости, Серьожа! — отговаря сянката на балкона.
	Серьожа бързо се навежда, грабва от земята камък и го запраща в Авдеевия прозорец.
	Разнася се трясък.
	{img:kamuk.png}
	— Яж! — шепне Серьожа и взема още един камък.
	— На`! — крещи Серьожа. — На`, гад! Дръж!
	Светват и съседните прозорци. На балконите изтичват хора, сякаш пожар е станал, крещят нещо, но на Серьожа му е все едно — какво…


>	Четвърта част
>	Бягство

>>	1

	Баба му стои сред стаята боса, с дълга бяла риза, истинско привидение. Плитките й треперят на раменете, тя плаче, но в ръцете си държи каиш.
	— Нощем ще се шляеш! — казва тя, като се мъчи да изглежда страшна.
	Серьожа я прегръща, целува я, понапъва се и я повдига.
	— Господи! — плаче баба му. — И е пиян!
	Но Серьожа бърка в джоба, развява над главата й няколко цветни книжки — неговата заплата.
	Сълзите на баба му пресъхват.
	— Ум не ми стига какво да правя — казва тя. — Къде да тичам — дали в моргата, или в милицията?
	Тя се намята с нещо и принася на Серьожа мляко, хляб, салам.
	Серьожа яде лакомо. После си ляга и разглежда цветчетата на евтиничките тапети, с които баба му е облепила стаичката. Като у Пушкин, мисли си той: „Върнал се старецът — гледа, стои си старата къщичка, на прага й — неговата бабичка, а пред нея — счупеното корито. Много поисках, присмива се той на себе си, потънал в дълбок сън… Брат или сестра…“
	Събужда се от блъскане. Отваря очи и не разбира нищо. Баба му го дърпа за рамото.
	— За тебе са дошли! — изплаква тя. — Какво си направил?
	Той става и по долни гащи, отива до масата.
	На вратата стои млад милиционер, а зад него Авдеев и някаква жена.
	— А! — казва Серьожа без учудване. — Здрасти, заповядайте, добри гости!
	— Отгоре на всичко и остроумничи! — казва милиционерът. Целите му страни са червени. Като на болен с температура. Но приказва сериозно. — Хайде, обличай се!
	Серьожа намъква панталоните си, сресва се, целува баба си по бузата и й казва:
	— Не се вълнувай! Спи! Аз чисто и просто счупих прозорците на баща ми!
	— Ти си счупил прозорците не на баща си — казва милиционерът, като сяда, — а на съвсем други хора.
	На други хора! Нещо прерязва Серьожа. Каква глупост! Защо на други?
	Серьожа мълчи, гледа тревожно баба си и се проклина. Заради него тя е разтегнала дебелите си като на момиче устни, плаче неудържимо и облича роклята си пред всички. Той я прикрива и казва на чуждите хора:
	— Обърнете се, какво сте зяпнали? — И си мисли: „Глупако проклет, какво си направил!“.
	— Другарю сержант — казва Авдеев, — но ние вече се разбрахме с Клавдия Петровна — той поглежда към кимащата жена приятелски, — така да се каже, мирно и тихо. Аз ще платя всичко и към момчето ние нямаме повече претенции…
	— Вие нямате, но аз имам — отговаря милиционерът, — аз, ако искате да знаете, се безпокоя за вашия син, макар да живеете разделено. Днес ще ви счупи прозореца, а утре какъв ще стане?
	Милиционерът почуква с молива.
	— Ние регистрираме — обяснява той на Авдеев — всички хулигански постъпки ма младежите и ако бабичката не може да се справя с него, ще го изпратим в трудововъзпитателно училище.
	Серьожа наблюдава милиционера и никак не може да си прости грешката. И изведнъж се учудва: Всъщност защо е искал да разбие прозореца на Авдеев? Какъв му е този човек? Нали сам казваше, че за него той не съществува!
	Повдига му се, нещо лепне в устата му.
	— Знаете ли — казва той, — простете ми, това стана някак случайно, аз се напих.
	— Аха, така значи! — мига с белезникавите си клепачи милиционерът. — Както се казва в художествените филми — признание на прокурора пред президента на републиката.
	Той разтваря бележника си, започва бързо да драска нещо, моливът скрипти от силното натискане.
	— Другарю милиционер — обръща се към него Авдеев.
	— Ние се разбрахме! — неуверено моли пострадалата Клавдия Петровна.
	Баба му отново плаче, но сержантът не ги слуша.
	— Значи вие не живеете с тях — казва милиционерът като на себе си, но се обръща към Авдеев. — Момчето е само с бабата. Как е фамилното му име? — Той бързо поглежда към нея. — Юношата хулиганства в пияно състояние и няма кой да се грижи за него.
	— Почакай! — казва бабата. В очите й има решителност.
	Милиционерът прекъсва да пише, сваля най-после фуражката си, сурово оглежда бабата и не може да разбере защо тя прекъсна мисълта му.
	— Почакай! — повтаря бабата. — Има кой да се застъпи за него, той има и втори баща.
	— Къде е той? — учудва се милиционерът.
	Бабата се суети и мърмори под носа си:
	— Една минута, една минута! — после забързва към изхода и крещи: — Аз ще му позвъня!
	Серьожа се ядосва на баба си, кълне се за глупостта, за непростимата си грешка и обяснява:
	— Тя напразно отиде, вторият ми баща не живее с мене, той си отиде след мамината смърт и въобще за всичко съм виновен аз…
	Милиционерът наблюдава Серьожа — и го слуша, и не го слуша. После го пита:
	— Какво пи? И с кого?
	— Коняк — отговаря Серьожа, а после лъже: — на имен ден у едно момче…
	— На имен ден — въздъхва милиционерът и в неговия глас Серьожа не забелязва предишната решителност. — За първи път ли?
	— За първи — отговаря Серьожа.
	— Ако трябва глоба, другарю сержант — прекъсва го Авдеев, — веднага кажете, аз съм готов ей сега, все пак Серьожа е мой син, аз съм задължен.
	Гняв души Серьожа: „Все пак е мой син!“.
	— Другарю сержант — с треперещ глас произнася Серьожа, а бащата уплашено святка с очилата. — Другарю Авдеев! — злостно повтаря той. — Какво ме защитавате! Какво всички сте се загрижили за мен! Аз не съм просяк, аз работя и без вашите грижи ще мина!
	Милиционерът става, разхожда се из стаята и пуска цигарен дим. Серьожа трепери. Той не вярва на Авдеев. Той точно знае, че Авдеев иска всичко да заглади. Та никой да не помисли нищо…
	Щраква ключ. На прага застава бабата. Плитките й пак са се разплели и косите й са се разпилели по раменете.
	— Не иска — произнася тя тревожно. — Аз, казва, спя и независимо от това не живея с вас. Не отговарям.
	Милиционерът се спира, гледа замислено бабата, дими с цигарата. После отива до масата, мушва в джоба бележника си и мълчаливо излиза. След него изчезва и жената. На прага Авдеев се обръща.
	— Ех, ти! — казва той и тресе пълните си бузи. После силно затръшва вратата.
	Серьожа облекчено въздъхва.
	— Глупачка си ми ти — казва той на баба си и като дете я глади по главата.
	А бабата пак плаче.
	Лека-полека тя се успокоява и колкото по-тихо хлипа, толкова повече Серьожа го гложди душата, ядосва се на себе си, мъчи го неговата собствена несправедливост.


>>	2

	Серьожа се събужда рано, още няма шест часа. Бавно обхожда квартирата. Събира в мрежа Никодимовнте подаръци: албума с марки, книгите, боксьорските ръкавици, плавниците, шнорхела, маската, футболната топка. Изнася от ъгъла и велосипеда.
	Той изтрива с длан праха от огледалцето и се оглежда. Само една година… Цяла година…
	Серьожа си спомня как падна, като се беше загледал в това огледалце… Глупав е бил, съвсем хлапак.
	От всички Никодимови подаръци Серьожа съжалява само за велосипеда. И то не затова, че му е нужен. На велосипеда се е возил още миналата година, сега не го е карал нито веднъж. Просто защото… Въобще ясно е…
	Велосипедите тогава бяха докарани от Валентин и Котка. Тръгнали на погребение, а за тях не забравили — селска работа. Поставили ги леко в килерчето на портиера на старата квартира. И ето Серьожиният е тук.
	Но какъв Серьожин е той? Никодимов е. Цялото това Никодимово имущество му се даваше като подкуп. Сега той разбира, прекрасно разбира всичко.
	Серьожа си представя как вчера през нощта съненият Никодим е стоял на телефона по долни гащи, с подпухнало лице, как е слушал баба му, как са святкали очите му, как й е казал своето решение. Ясно, от Серьожа той се стесняваше, хлапак, защото някога му беше говорил съвсем друго, а пред старицата не се е налагало да се срамува — за да стане веднъж завинаги всичко ясно. Изплашил се е… Може и да не се е изплашил, но не е пожелал. Твърдо е казал, че няма отношение…
	Баба му не го гледа, тя се е натъжила, мълчи, не възразява. Как не! Нали вчера си изпати. Ех, бабо, селска душа си имаш…
	Серьожа закача мрежата на кормилото и измъква велосипеда на улицата. Отначало той просто го вози. После се качва.
	За последен път!
	Педалите радостно поскърцват — най-после се завъртат, подрънква звънецът, а когато колелата попадат в трапчинки, шините меко шумолят. Така значи… Всичко това е било, повече няма да бъде. Това е вече минало…
	Серьожа не бърза. Прави кръг по града. От тяхната стаичка към дома, където той изпита щастието. После към другия, стария дом, в който с майка му прекараха много-много години и в който беше хубаво и спокойно. Интересно, мисли си Серьожа, дали още виси онова обявление на вратата: „… че мозъкът ще ми изхвърчи!“. И живее ли там опази свадлива съседка? После Серьожа минава покрай училището, сякаш се прощава с целия този свят, със света на детството — тъжно и щастливо. До Галиния дом Серьожа забавя крачки, вглежда се в празните прозорци. Сигурно още спи.
	Велосипедът върви бавно, без желание, като че и той предчувства, че следващия етап е Никодим. Едностайният апартамент, където сега живее той.
	Серьожа бързо върти педалите, спира рязко и замъква велосипеда на четвъртия етаж. Преди да позвъни, отново глади огледалцето.
	Прощавай, велосипеде? Предай привет!… На кого ли?
	На миналото лято!
	Той натиска бутончето и чува стъпки зад вратата. Иззвънтява синджирчето и на прага сънен застава Никодим.
	— Вземете си това ваше имущество — казва спокойно Серьожа.
	Никодим мърмори нещо, но Серьожа вече се спуска надолу.
	Той върви из града.
	Макар че е още рано, слънцето пече така, като че печка ти заслепява очите, целият е потънал в пот. Август е, а е като през юли.
	Време има, Серьожа ходи просто така, без цел, и изведнъж лице с лице се сблъскват с Литературата.
	В ръцете си учителката държи бидонче и мрежа, пълна с разни неща за ядене: домати, краставици, но най-важното, има и диня. Динята ще й откъсне тънките ръце!
	— Серьоженка! — радостно възкликва Литературата. И изведнъж моли: — Помогни ми!
	След вчерашното? Как може да се обърне езикът й да моли за помощ след вчерашното? Серьожа сърдито гледа бившата си родственица, готов е да откаже, но видът на Литературата е жалък, уморен, косите й съвсем закриват очите и тя дори не може да ги отмести — ръцете й са заети. Нима тя вчера не е била при Никодим? Нищо ли не знае? Той мълчаливо поема мрежата.
	— Сега ще наминем при Никодим — бърбори учителката. — Ще ти отрежа от динята. Намерих я на пазара — сигурно е зряла, захарна.
	„Как ли пък не — мисли си Серьожа, — непременно ще намина!“ И си повтаря: „Значи тя още нищо не знае“. Но какво го интересува тази работа? Нека да знае! Ще занесе мрежата до входа и оттам както иска да се влачи…
	Серьожа върви, гледа в краката си, прехвърля мрежата от едната в другата ръка, мълчи, но Литературата и не чака от него отговори. На нея й трябва само хамалин.
	Тя разказва какви ли не глупости: колко народ имало на пазара, колко скъпо е всичко и изведнъж казва:
	— Серьожа, Никодим си е оставил у вас четката за бръснене, два потника и анцуга, в суетнята се разделихме, разбираш ли… Погледни…
	Серьожа се спира. Главата му започва да се върти. Все по-бързо, и по-бързо.
	— Какво? — пита той отново. — Четка и панталони?
	— Да, да — усмихва се доброжелателно Вероника Макаровна. — И два потника.
	На Серьожа изведнъж му се иска да я попита. Да й зададе един въпрос.
	— През нощта аз счупих прозорците на едни хора — казва той бързо. — И баба му позвънила на Никодим, ако може той да се застъпи, разбирате ли? А той казал: „Аз нищо не зная, аз не живея вече с вас“.
	Серьожа гледа как лицето на Вероника Макаровна се изпъва. Тя пристъпва от крак на крак, мъчително мисли какво да каже: нещо се бори в нея, някакви думи. Най-после се успокоява. Гледа уверено Серьожа.
	— А какво е трябвало да каже той?
	„Ето това е всичко! — облекчено въздъхва Серьожа. — Оплака се.“
	Той оставя мрежата на земята, кима на учителката с глава, обръща се и побягва.
	— Ще ги донесем — крещи той, обръщайки се — и четката, и всичко!
	Серьожа тича по сивия асфалт и от горещата ненавист го тресе.
	Той си припомня онзи летен ден, когато Литературата дойде у тях на гости. И майка му беше напрегната, зла. Да, да, да! Майка му беше права! Хиляди, милион пъти! Не биваше да вярва! Нито за минутка. Преструваше се тази Вероника Макаровна. Дори и тогава, когато казваше: „Нашите съдби си приличат“. Може и да са си приличали, но майка му никога не би казала така. Нямаше да защитава синчето си пред своите ученици.
	Серьожа се задушава от обида, очите му се пълнят със сълзи.
	— Ех, вие! — шепне той! — Благородни хора!


>>	3

	В студиото записват „Тримата мускетари“. Още вчера Серьожа си мислеше с любопитство за това, а днес всичко му изглежда глупаво, бездарна измама: тези тлъсти, стари мускетари, от които като градушка се стича пот, тяхното неумело дрънчене с шпаги, гръмогласните им фалшиви думи.
	В разгара на записа, съвсем не по пиесата, с трясък една след друга се разбиват две лампи. Осветлението не е достатъчно и режисьорът на пулта крещи по радиото:
	— Осветители! Андрон!
	Като напук Андрон го няма в студиото, някъде е мръднал и режисьорът се нахвърля върху Серьожа:
	— Незабавно да се сменят лампите! Няма никакъв ред! Събрали са се сополанковци!
	Очите му се пълнят със сълзи.
	— Аз не съм ги правил тези лампи! — вика Серьожа на режисьора и тича в склада, но сега пък и домакинът някъде е изчезнал. Серьожа бърза по коридорите, надзърта във всички стаи, най-после го намира в най-неподходящото място.
	— Какво! — крещи разярен домакинът. — Така не бива! — Като че Серьожа е тиранин и последен мерзавец.
	— Какво съм виновен аз! — обяснява Серьожа. — Нали се спира записът!
	— А какво пък аз съм виновен? — крещи ядосаният домакин. — Това смрадливо учреждение! Няма никакъв ред! Ще напусна!
	Напук на Серьожа и на целия свят, той се бави, пише през индиго някаква бележка и я подава на Серьожа за подпис. Най-после дава две лампи. Серьожа лети по коридора към студиото. Лампите са големи и той ги държи с широко разперени пръсти. И изведнъж се отваря някаква врата, Серьожа се дръпва към противоположната стена, едната лампа излетява от изпотените му пръсти и с тържествен звън се пръска на съвсем дребни парченца. Серьожа е готов да завие от яд за това, че не му върви, но на вратата, която се отваря така неочаквано, стои Андрон. Той разбира всичко, кима с глава и нарежда на Серьожа да тича в студиото, а сам се понася към домакина.
	Режисьорът на пулта съвсем е побеснял.
	— По-скоро! По-скоро! По-скоро! — крещи той с все сила. — Времето изтича!
	Серьожа завинтва едната лампа и в студиото влиза Андрон с озадачено лице и с още една лампа. Видът му е такъв, че режисьорът мълчи — по-добре е с Андрон да си нямаш разправии… Лампите светват, в студиото става слънчево и светло, отново записват „Тримата мускетари“, възрастните дебеланковци пак започват да дрънчат с шпагите.
	Серьожа седи отчаян в своя ъгъл, обхванал с ръце главата си.
	При него на пръсти идва Андрон.
	Серьожа закрива очи. За нищо не му се ще да говори.
	След записа те сядат в бюфета. Ядат безвкусни кренвирши. Пият лимонада.
	— По-бързо дъвчете! — вика им бюфетчийката, възрастна лелка с плоско като на якутка лице. — Време е да си вървя! Вас човек никога не може да ви нахрани, непрекъснато идвате!
	Серьожа гледа как, като плюнчи пръсти, бюфетчийката брои цял куп пари. Цял куп.
	Пари… Много пари… Те го замайват. А са му нужни само триста! Да отиде и да ги върне. Заедно с четката и този анцуг. Нищо няма да каже, само ще ги даде. Или ще каже: „Ето ви вашите играчки… Като децата… Подаяния не ми трябват!“.
	— Андрон — казва Серьожа, — дай ми триста рубли назаем.
	Андрон върти пръст на слепоочието.
	— За какво са ти толкова?
	Серьожа му разказва за размяната. За Никодим и за неговата майка. За тристате рубли, които съблазнили баба му и които потискат и унижават него. За случилото се вчера. За Литературата — как се е колебаела какво да отговори.
	Андрон ругае.
	— Всичко в света е разделено на две половини — казва той. — По цвят — на черно и бяло. По морал — високо и ниско. По характери — хитрост и простотия. Ти си още хлапак, затова си прост, неопитен. А тези твои… родственици… Първо личните интереси. Що се отнася до справедливостта — както им дойде…
	Серьожа клати глава. Точно така е, правилно разсъждава Андрон.
	— Но не всичко е така просто — продължава Андрон. — Ти чел ли си трактата на Чернишевски? За отношението на изкуството към действителността.
	Серьожа клати глава.
	Някак лошо разбира той.
	— Слушай тука! — възкликва Андрон. — Сега ще разбереш!… Ето в блатото например! Жабокът гледа жабата и за него няма нищо по-прекрасно от нея. А на мен може от вида на тази жаба да ми се повръща. Това е теорията, разбираш ли?
	— Вие няма ли да свършите, дърдорковци? — избухва бюфетчийката. — И мелят ли мелят, нали езикът е без кости.
	— Затова пък — казва Андрон — твоят език е с кости. Имам предвид телешки език с рибени кости — всичко заедно!
	— Много знаеш! — крещи бюфетчийката. — Хайде махайте се оттук!
	Тя слага парите в чекмеджето на тезгяха, щраква ключалката и маха с ръце:
	— Край! Затворено е!
	Андрон и Серьожа излизат на улицата. До предаването има още половин час. Те се мушват в храстите на парка и лягат на тревата.
	— И така, изхождайки от Чернишевски — продължава Андрон, — на нещата може да се гледа различно. Сега на твоите родственици ти гледаш като слаб на силни. Но ти намираш триста рубли, хвърляш им ги и вече какво — гледаш на тях като силен на слаби.
	— Това е вярно! — казва яростно Серьожа. — Съвсем вярно! Но откъде да взема триста рубли?
	— Това е интересен въпрос — обяснява Андрон. — Вече по Достоевски. Помниш ли — в блатото всички са прекрасни. А аз отдавна казвам, че целият наш живот е блато. Колкото по-малко влизаш в него, толкова по-добре. Но това е друго нещо. И така, теоремата е: ти си в блатото. В блатото ли си? — пита той Серьожа.
	— В блатото — съгласява се Серьожа. — И още в какво?
	— Значи изводът е — не се страхувай да се изцапаш. И без това си в блатото. Нали, като се изцапаш, ти някак веднага ще се изчистиш, ще върнеш тези триста рубли, ще им ги запратиш в лицето?
	— Да открадна ли? — не разбира Серьожа.
	— Ама че го изтърси! — учудва се Андрон. — Това е страшно наказуемо… Но продай нещо… Вземи заем до утре, пък не ги връщай. Нещо такова, мирно. Аморално, но не съвсем. — Той се изтяга на зелената трева. — Бих ти дал, казва той — дори аморално, до утре. Но нямам! — Андрон се прозява и декламира: — Птичка божия не знает ни заботы, ни труда…
	— Слушай, Андрон — пита изведнъж Серьожа, — а ти какъв си?
	— Как какъв? Старши осветител.
	— А още? — опомня се Серьожа. — Какъв си всъщност ти?
	— Пияница — отговаря Андрон добродушно, — затова съм и натуралист.
	— Как, как? — не разбира Серьожа.
	— На живота гледам натурално. Без разни измислици.


>>	4

	Това е вярно, разсъждава Серьожа по време на предаването, на живота трябва да се гледа без всякакви измислици. Колкото по-дълго живее, толкова повече той се убеждава в това. На живота трябва да се гледа трезво, умно, сериозно. Никой няма да дойде при теб и да ти каже: „Серьожа, ето ти пари. Иди и ги хвърли на Литературата. Заедно с техните вехтории“. Чичо Ваня е прав. Трябва сам да управляваш живота си, а не да чакаш, докато ти тръгне. Това не е някаква шейна, правилно.
	Пари! Пари! Колкото повече мисли за тях Серьожа, толкова по-уверен става: непременно! Непременно трябва да ги върне. И греши леля Нина, която смята, че тези пари не го оскърбяват. Много силно греши! Тях повече нищо не трябва да ги свързва. Нищо. Нито четката, нито това подаяние.
	Серьожа не може да дочака да завършат „Новините“. След тях ще има детективски филм — една след друга две серии — това са два часа, не по-малко, и ако леля Нина се съгласи, те ще успеят да притичат до тях… Няма какво да се прави, решил е да иска назаем от нея. Трябва само да не казва защо.
	„Новините“ свършват. Серьожа обръща прекъсвача и лампите изгасват. Той отива в дикторската стая. Леля Нина седи с гръб към вратата, държи в ръцете си китара.
	— Седни, Серьоженка — казва тя ласкаво и леко докосва струните. — Какво правиш? Всичко наред ли е? С Андрон ли дружиш? Той е забавен чичко, нали? Такъв философ е.
	— Всичко е добре — отговаря Серьожа, — с Андрон е нормално…
	Леля Нина започва да свири и Серьожа трепва. Майка му. Това е майка му!
P>
	Гори, гори над мен, звезда,
	любовна и приветна…
	Една си ти за мен заветна,
	навеки моя на света.
P$
	— А коя — като насън пита Серьожа, — коя е тази ваша звезда?
	— Котка! — отговаря леля Нина.
	— А Олег Андреевич! — пита той.
	— И Олег Андреевич — усмихва се леля Нина.
	Серьожа преглъща бучката, заседнала на гърлото му. Всичко, както беше. И дори отговорите са същите. Само че когато той попита за баща си, майка му заклати глава. „Не — отговори тя, — само ти.“ Сега на Серьожа му е ясно защо тя е заклатила глава, защо е отговорила така…
	Изпълват го спомени, притискат раменете му. Интересно какво би казала сега майка му, мисли си той, какво би го посъветвала? Ясно — да се разплати с Никодим и Литературата. Но как?
	— Лельо Нина — казва Серьожа, — дайте ми назаем триста рубли.
	— Нямам — отговаря тя и се учудва: — За какво са ти толкова.
	„Колко е неудобно — мисли си той, — но какво да се прави — попитах ей така, за всеки случай.“
	— Трябва непременно да върна един дълг — казва Серьожа.
	— Бих ти дала — казва леля Нина — без много приказки, но сега нямам. Не може ли да се почака един месец? Или хайде тогава да взема от друг назаем.
	Не, не! Той да не е малък! Серьожа отказва и обяснява, че въобще не е задължително, че той сам ще си намери.
	Той излиза от дикторската стая. Остава едно. Понтя. У тях е дошъл дядо му — генерал. Дядо му навярно е богат.
	Серьожа се обажда на Андрон и се качва в тролейбуса. Понтя е у дома, но генерала го няма, само някакъв старик с чехли на бос крак и раирана пижама гледа телевизор.
	— Пантелеймоша! — казва Серьожа с умоляващ глас. — Поискай от твоя генерал триста рубли. Знаеш ли как са ми нужни!
	Понтя разсеяно се оглежда, после пита:
	— Защо?
	— Само не питай — казва високо Серьожа, — ще разбереш после! Моля ти се, поискай от генерала!
	— Ти какво мислиш! — намесва се изведнъж старикът до телевизора. — Щом е генерал, значи е милионер? Така ли?
	— Не — обяснява разгорещено Серьожа, — не е милионер, у нас такива няма, но все пак!
	Старикът клати глава. И едва сега Серьожа разбира, че този старик е генералът. Той наистина има мустаци. И когато заклати главата си, поглади носа с мустаците си — точно така, както Понтя мърдаше устните си.
	— Вие ли сте? — казва объркано Серьожа. Той отстъпва към вратата и се изчервява. — Тогава извинете! — мърмори Серьожа.
	Старикът става от креслото, очите му се смеят, той интересно, как, но досущ като хлебарка мърда мустаците си.
	— А ако намеря — казва той — триста рубли, кога ще ги върнеш? След една седмица?
	Серьожа си спомня за Андрон. „Нещо такова — казваше той, — аморално, но не съвсем.“ Какво значи това — не съвсем аморално, да кимне с глава, да обещае, а после да не ги върне.
	— Тогава след две седмици — казва генералът и Серьожа вижда Понтиното лице встрани. Понтя се радва, намига, вземи ги, казва. Но след една седмица Серьожа не може да ги върне? Дори след две. Може след половин година.
	— Не — казва той, — благодаря. След две също не мога.
	— Но дотогава аз трябва да си замина — обяснява старецът, — ти разбери, макар и да съм генерал, аз съм пенсионер, ще ми трябват пари за билет. За път. За разни покупки.
	Серьожа гледа добрия старец. Не, той не може да го подведе. И себе си не може. По никакъв начин.
	Серьожа се сбогува с генерала и с Понтя. Те му стискат ръката. Серьожа излиза на улицата и с облекчение въздъхва.
	Той се усмихва. Тези триста рубли са му страшно нужни, но добре че не ги взе от генерала. Тогава нямаше да може и в огледалото да се погледне.
	Серьожа се прибира вкъщи. Баба му я няма. Отишла е някъде.
	Той отваря гардероба и сваля закачалките с майчините рокли.
	Сърцето му се къса.
	С тази рокля майка му отиде в болницата, когато Серьожа стана на четиринадесет години. С тази ходеше, когато чакаше бебе.
	Да продаде майчините си рокли? Само това не! По-добре да открадне.
	Серьожа си спомня: плосколиката зла бюфетчийка сложи пари в чекмеджето на тезгяха.
	Тези пари, тези купчинки се мяркат пред очите му отново и отново.
	„Колко ли са? — мисли той. — Около петстотин рубли. А може да са и хиляда!“
	Той отблъсква това привидение, преглежда закачалките в гардероба и смъква от тях свои вещи: евтино костюмче, купено още от майка му, палто, ризи. „Това, разбира се, е дребна работа — мисли той, завързвайки вещите на вързоп, — но все пак. Може пък и да има за около сто рубли?“
	В комисионния магазин вече виси табелка „затворено“, но Серьожа се мушва под нея и вижда една начервосана лелка.
	— Не си ли грамотен? — вика тя. — Вече е осем часът!
	— Леличко — настоятелно моли Серьожа, — приемете вещите, много ми трябват пари!
	— На всички са нужни! — успокоява го лелката. — Но приемателката вече си отиде, това е едно. А главното е, че от деца не приемаме.
	— Аз не съм дете! — казва Серьожа.
	— Паспорт имаш ли? — срязва го лелката. — Ето, виждаш ли, значи си дете.
	Той се измъква (под табелката) на улицата и тича вкъщи. Време е! Скоро ще свърши този детективски филм!
	Баба му още я няма. Серьожа хвърля вързопа на масата. Тръгва бързо към вратата. И изведнъж се спира.
	Запътва се към гардероба, намира ръкавиците си и ги мушва в джоба.
	Сърцето му бие също като чук.
	Той бърза към студиото спокоен и уверен. Знае какво трябва да направи. Андрон казваше — не съвсем аморално. Той грешеше. За да размотаят това кълбо, е необходимо време. А време няма. Значи трябва да вземе брадва и да разсече възела. Излиза, че трябва да извърши съвсем аморалното. Да открадне.
	В студиото светват лампите… Леля Нина сяда на масичката… Операторите повдигат камерите…
	Серьожа седи в ъгъла и нищо не вижда. Тресе го от това, което е намислил да прави!
	Ще открадне! Решено е!
	В края на краищата бюфетчийката няма да пострада. Нали това ще бъде кражба. Няма да я заставят да внесе откраднатите пари. После, когато той спечели тези проклети триста рубли, ще й ги върне. Така както ще ги открадне — безшумно. Ще отиде в края на града в пощенския клон, където никой не го познава, и ще ги изпрати със запис без обратен адрес. Впрочем адрес може и да измисли. И най-после, ако там има не триста, а повече, излишните той няма да вземе. Ще ги остави.
	Операторите свалят наушниците, светлината в студиото изгасва. Серьожа се скрива в склада за декори, който е до студиото, и никога не се заключва. Всички бързат за вкъщи. Стъпките стихват.
	Серьожа взема една от шпагите, с която се сражаваха дебелите мускетари, пресича тъмното студио, изкачва се към бюфета и леко като котка прескача през тезгяха.
	Ето го това чекмедже. Има вътрешна ключалка. Серьожа изважда от джоба ръкавиците, слага ги, мушва шпагата в цепнатината и натиска с цялото си тяло.
	Острието на шпагата се отчупва с трясък.
	Ледени тръпки побиват Серьожа. Той пада и от страх се притиска върху пода. Долу при портиера свири радио. Серьожа става. Отново мушва шпагата в цепнатината. И пак натиска с тялото си. Като се огъва, дървото под метала издава странен, едва шипящ звук.
	{img:krajba.png}
	Той си поема дъх. Мушва шпагата по-навътре. Цепнатината става все по-широка и по-широка. Той натиска отново. Квадратчето на металическата ключалка е свободно. Пластинката с отверстието, врязана в тезгяха, повече не го крепи. Той подпира тезгяха с шпагата, а с другата ръка повдига чекмеджето.
	Сърцето му спира.
	Чекмеджето е празно…
	Не, там има пари. Но не са тези, които той видя през деня. Тук няма купчинка, а тънка пачка от по една рубла и копейки. Копейките са много — посипано е цялото дъно, между тях има и метални по една рубла, но онази пачка я няма.
	Не бива да размисля.
	Серьожа взема парите, дребните изсипва в джоба. После мушка чекмеджето обратно и изважда счупената шпага. Тезгяхът пак закрива ключалката. Следите от шпагата личат ясно, но ключалката е заключена.
	Серьожа се навежда, събира парчетата от шпагата, спуска се на пръсти, промъква се в студиото и оттам — в склада. Захвърля шпагата в пролуката зад шперплатови щитове. Парчетата слага в джоба.
	После тръгва към изхода.
	На пост седи леля Дуся. Тя дежури подред — ту на радиото, ту тук. Портиерката го гледа приветливо.
	— Закъснял ли си? — пита тя.
	— Днес гръмнаха две лампи — казва той. — Такъв трясък беше! Сменях ги…


>>	5

	Серьожа едва влачи тежките си крака, в главата му бучи камбана. Той се чувства като гол на някакво църковно шествие. Наоколо има много-много хора, но той не ги вижда. Той знае само, че те го гледат и в такт бият камбаната.
	Отива в парка край студиото. Несъзнателно намира храстите, зад които пиха коняк с Андрон. Ляга на тревата. По очи. Сухите тревички бодат страните и челото му. Край храстите минават хора. Приказват нещо. Смеят се. Серьожа чува откъслечни фрази и му се струва, че всички говорят за него.
	— Аз му казвам: Ще тръгваш ли?… Почакай, отговаря, трябва да помисля… — смее се женски глас.
	— Гледай, гледай, ако работата тръгне така… — рязко казва мъж.
	— Ти по-добре ми отговори кой е виновен?… — скърца гласът на някаква старица.
	— Да тичаме по-бързо, иначе ще ни настигнат… — шепне момченце.
	Серьожа се обръща по гръб и копейките се изсипват от джоба. Той скача. Разстила кърпата си. Изважда парите. Брои ги.
	Ръцете му треперят. Той непрекъснато поглежда към храстите и от това се обърква. Отново брои.
	Свършва напълно съкрушен. Двадесет и девет рубли и шестдесет копейки.
	Той завива парите в кърпата. Става малко вързопче. Слага го до себе си. Пак ляга. Вечерният въздух изстудява гърдите, а земята — гърба.
	Очите му са отворени, но той като че ли е в безсъзнание. Ту чува и усеща. Ту пропада в мрак.
	После някой го стряска.
	Серьожа сяда, озърта се, но няма никой.
	— Откраднах! — шепне той. И с ужас повтаря: — Откраднах!
	Това, което го стресна, изпълва тялото му със студ, разкъсва сърцето му, поваля го надолу към някаква бездна. Серьожа скача и побягва.
	— Откраднах! — повтаря той. — Откраднах, откраднах, откраднах! Двадесет и девет рубли и шестдесет копейки!
	Може би ако беше откраднал триста, петстотин, хиляда, колкото там бяха в началото, сега би го разтресло от страх, от ужас. За страха той се беше подготвял. Той знаеше какво ще върши. Но той открадна не триста, не петстотин, не хиляда. Двадесет и девет рубли и шестдесет копейки. Дреболия! И сред тези нищожни рубли и желязо отгоре на всичко се криеше нещо повече от страх. Низост! Мерзост! Подлост!
	Тресе го от унижение. Той искаше да открадне от нужда и се готвеше да върне тези пари, взети по такъв начин. Те му трябваха и въпреки всичко, разбира се, това е престъпление, но престъпление обяснимо, принудително.
	Но как ще обясни за тези двадесет и девет рубли и шестдесет копейки? Дори на себе си, как?
	Серьожа ту тича по улицата, ту изведнъж се спира и се притиска до електрическия стълб, ту върви с бърза крачка — къде, защо, при кого?
	Крадец! Добър крадец, няма що! Джебчия! Двадесет и девет рубли и шестдесет копейки!
	Дребната сума подчертаваше низостта на постъпката. Именно нейната дребност я правеше още по-лоша. Той е откраднал! Той е крадец! Само в киното гангстерите са хладнокръвни и великолепни, всъщност това е долно, гадно, отвратително… Защо направи всичко това?
	Той си спомня защо. За да върне тристате рубли на Никодим и майка му. Чуждите трябва да си останат чужди. И завинаги да забрави тези роднини. Да заличи миналото. Но какво излезе?
	Серьожа вече не мисли за сумата. Двадесет и девет, триста, хиляда — не е ли все едно. Той е откраднал. Изцапал се е. Той е станал жабок, както обясняваше Андрон, но работата е в това, че наоколо има хора и за тях жабокът си е жабок. Гадна, хлъзгава твар и те я гледат не като жабоци, а като хора.
	Аморално, не съвсем аморално.
	Серьожа мисли за майка си. Боже! Нали той извърши това с мисъл за нея. Като че мъстеше за нея.
	Майка му би хвърлила тристате рубли в лицето на Литературата, в това няма съмнение. Но заради това тя не би дръзнала да краде. Би намерила друг начин да ги върне.
	На възрастните им е лесно, оправдава се пред себе си Серьожа, на тях не им е трудно да намерят триста рубли. А кой ще даде пари на хлапака? Добрият Понтин генерал ли? И то за две седмици, не повече, парите не са трева, не растат в ливадата, те са нужни на всички, дори на генерала.
	„Оправдаваш се! — презира себе си Серьожа. — Но нима можеш да се оправдаеш?“
	Нека да го хвърлят в затвора и на всичко ще се сложи край. Но майка му! Всички тук познаваха майка му. Самият Серьожа не е никакъв — към него не се отнасят още никак: добре се отнасят към майка му, към нейната памет, и той, Серьожа, за хората не е момче, а сянка на майка си, която те уважават.
	Серьожа се обръща, тича към студиото. Той чука на вратата, от нея поглежда непознат старец. Нощният пазач. Леля Дуся си е отишла!
	„Всичко е свършено — мисли си той, — сега нищо не може да се поправи, парите няма да се върнат на място.“
	Какво да прави? Какво да прави?
	Той трескаво ходи по улиците. После тича при Галя.
	Късно е. Тя спи. Серьожа я вика в двора. Отваря устата си, за да й каже, и не може. Мълчи и гледа учудено Галя, като че ли не е в състояние да разбере защо тя е тук.
	Не, той не може да признае пред нея. Галя ще разбере, това е ясно, няма да го упрекне нито с една дума, но той не може. Срамно е! Срамно е!
	Той гледа Галя, обръща се и побягва, без да забележи нейния учуден поглед.
	При Олег Андреевич, мисли той, по-бързо, по-бързо! Нали той е от углавната милиция, най-главният началник в града по залавянето на престъпници. Затова ще отиде при него, ще си признае. Може, може пък нещо да се оправи.
	Серьожа тича към леля си Нина и пак се спира. Не бива при леля Нина. Не бива и при Олег Андреевич именно затова, защото там е леля Нина. Нали тя го доведе на работа. Тя помоли да го приемат макар че е непълнолетен, и тя се наложи. Тя разговаряше с него всяка вечер, когато техните дежурства съвпадаха, и дори пееше, както майка, му: „Гори, гори, над мен звезда!“.
	Какво ще каже на леля Нина? Виж, аз откраднах? Признавам си? Нали и без това всички ще сочат леля Нина с пръст. Тя се грижи за него. Лошо се грижи значи, щом е ограбил бюфета.
	Ограбил!
	Каква дума!
	Серьожа стои като вдървен. После пак тича. Към реката. Към моста.
	Ето тук, изглежда, е дълбоко.
	Серьожа гледа надолу в смолистата чернота. После изважда вързопчето с парите.
	Двадесет и девет рубли и шестдесет копейки — малко книжки, останалото е желязо — бълбукат в тъмнината. Като камък падат на дъното.
	После изтрива ръцете си о панталоните.
	Сякаш беше хвърлил някаква мръсотия…


>>	6

	Той се чувства отпаднал, изморен. Но облекчение няма, напротив. Струва му се, че е извършил още една подлост: избавил се е от доказателство, съвсем се е отърсил.
	Серьожа върви, олюлява се, главата му е като надута, а във вените на слепоочията сякаш здраво са наблъскани тапи и кръвта в тях е спряла. Още малко и главата ще му се пукне като балон. Нека да пукне, мисли той. Сега му с все едно. Хубаво ще бъде да умре. Да се върне на моста, на онова място, откъдето хвърли вързопчето с парите, да се хвърли долу, в самата чернота… Нека да мислят каквото си искат…
	Той се обръща и пресича шосето, за да се върне към моста. В мозъка му като остър скалпел се врязва странно рязко изскърцване, нещо силно го блъска в хълбока и той пада, обръща се на земята и усеща болка в крака…
	Серьожа плюе, между зъбите си има прах, той чувства сладникавия вкус на кръвта, но това не го плаши. Като насън той се изправя на крака и равнодушно гледа скъсаните си панталони… Към него тича човек — голяма тъмна сянка. Навярно трябва да бяга, но Серьожа стои. Все му е едно.
	Запъхтян, човекът го хваща за рамото и мълчаливо го оглежда. Серьожа забелязва, че това е летец. От „Аерофлот“ — с фуражка и синя риза с крилца на реверите.
	— Удари ли се? — изплашено пита летецът. Гласът му е тръбен, нисък. Навярно с такъв глас може свободно да вика от самолета към Земята. Ще го чуят.
	Серьожа мълчи.
	— Какво става с теб, а, мили? — боботи авиаторът. — Нали можех да те смачкам — остър завой, червена светлина за пешеходците и изведнъж ти под колелата.
	Той се радва, че Серьожа е жив, мъкне го към колата, напъхва го във вишневочервено жигули и бързо тръгва.
	— Сега, сега! — казва той. — Ще промием раничката, ще зашием панталоните, всичко ще бъде наред. Не плачи!
	Но Серьожа трепери. Не му достига въздух, гърдите му се разкъсват, раменете му се тресат.
	— Потърпи, мили! — моли летецът и пита: — Много ли боли?
	— Не! — отговаря Серьожа.
	— Защо плачеш така? — пита той озадачено.
	— Мама! — изтръгва се вик от Серьожа. — Мама умря! Разбирате ли?
	Летецът мълчи, жигулито се носи по прашния асфалт, а Серьожа плаче неудържимо, плаче силно, без сълзи. Всичко, всичко, всичко, което беше… Никодим, размяната, тези триста рубли, Литературата, кражбата — всичко, което беше се случило, всичко, което той видя и от което страда, това не са отделни произшествия. Не са случайни факти! Всичко това има едно общо име: мамината смърт!
	Смърт! Мамина!… Мама умря — ето какво беше станало. И затова се случи всичко останало!
	Колата спира, летецът води Серьожа по стълбите на някакъв дом, нервно звъни, отваря им една жена, облечена с пеньоар на баклавички, охка, завежда го в кухнята, носи канче с топла вода, промива раничката на Серьожа и я намазва с йод…
	Раничката нетърпимо го сърби и от това Серьожа се опомня. Той вече не плаче. Не го тресе. Пак го обзема равнодушие.
	Летецът му залепва на коляното голяма мушамичка и обяснява, че тя не е обикновена, а особена, противобактериална, че унищожава всички микроби в раната и не позволява да загние. На Серьожа му е безразлично дали позволява, или не позволява. Като накуцва, той отива да се измие и послушно сваля панталоните си. Докато жената на летеца му зашива панталоните в стаята, Серьожа наблюдава огромния мъж, заел почти цялата кухня. Той има дебел нос, големи и дебели устни и вежди като гора. Боже мой, поразява се Серьожа, та това е героят, който някога му връчи грамотите и купата, и часовника. Доронин!
	— Е, какво — казва летецът, — щом е така — хайде да се запознаем. Аз се казвам Юрий Петрович!
	— Аз ви познавам — казва Серьожа. — Вие сте герой. Вие ми дадохте наградите в Двореца на пионерите.
	— Аз също те помня — отговаря Доронин. — Ти искаше да станеш летец. — Той свъси вежди. — А наистина ли майка ти е умряла?
	— По` истина от истината няма — отговаря Серьожа. — Тя много искаше аз да стана летец, казваше, че моят баща бил летец, а се оказа, че той не е никакъв летец… Аз си тръгвам — казва Серьожа развълнуван. Мисълта за кражбата го души и повече за нищо не може да мисли.
	— Без панталони ли? — учудва се Доронин. — Седни. Те бързо ще станат.
	Властният, боботещ глас спира Серьожа.
	— Вие на кукурузник ли летите? — пита той, само така, за да попита.
	— На „АН-2“ — отговаря Доронин.
	— По-рано немски самолети сте сваляли, а сега на кукурузник летите — говори с упрек Серьожа.
	Летецът отпуска глава, пипа дебелия си нос, после неочаквано казва:
	— Значи майка ти е искала да станеш летец?…
	— Все едно ми е какъв ще стана — отговаря Серьожа, — колкото по-малка е планината, толкова по-лесно се пада от нея. И въобще. — Той си спомня за Андрон. — Кому са нужни разните там мечти?
	— В кой клас си? — строго го прекъсва Доронин.
	— Аз работя — отговаря Серьожа. И уточнява: — Осветител съм в телевизията.
	— Значи такава работа! — учудва се летецът. — Включваш и изключваш лампички!
	Летецът наблюдава Серьожа изпод вежди.
	Жената с пеньоара на баклавички донася зашитите панталони на Серьожа, той се облича и тръгва с летеца надолу, сяда пак в жигулито, слуша ласкавото боботене на мотора и показва пътя.
	— Слушай, момче — обръща се изведнъж Доронин. — Кой ти надрънка всичко това?
	— Нима не е истина? — усмихва се Серьожа.
	— Глупост! — гръмогласно ръмжи летецът. — Чувал ли си тази дума? Всичко това е глупост! С такава философия трябва да легнеш и да умираш!
	— Аз искам — замислено казва Серьожа.
	— Впрочем — ядосано говори Доронин — аз също нямам нито баща, нито майка. Дори и баба нямам, израснах в детски дом. Но така, както тебе, никога не съм хленчил, не съм се отпускал.
	— На вас ви е лесно — казва Серьожа, — вие сте герой.
	Летецът мълчи, отпуснал глава.
	— А ти искаш ли да летиш? — неочаквано пита той.
	— Не — усмихва се Серьожа. — И въобще! Омръзнали са ми тези празни приказки. Прощавайте!
	Той изскача от колата и тича към къщи.
	— В коя квартира живееш? — вика след него Доронин.
	— В четвърта — лъже Серьожа. — Защо питате?
	— Бъди здрав! — вика летецът и тръгва бързо с автомобила, сякаш се готви да излети.
	Серьожа влиза у дома и мълчаливо вечеря. Баба му шие нещо и не го гледа. После се измива, ляга и затваря очи. И изведнъж скача.
	Как? Той забрави ли? А кражбата! Нали трябва да се направи нещо. Да се измисли нещо. До сутринта оставаше малко време — плосколиката бюфетчийка ще дойде на работа, ще види следите от шпагата, няма да намери парите и… ще започне?
	Баба му поглежда Серьожа над очилата, смешно отпускайки нос.
	— Какво? — казва тя. — Забрави ли нещо? Или ти се присъни?
	— Присъни ми се, бабо — казва той, — нещо такова ми се присъни, че не можеш да го кажеш.
	Той я гледа, наблюдава добрата си баба, която не подозираше и не знаеше нищо, гледа майчината си майка и си мисли, че освен пред нея няма пред кой друг да си признае.
	Няма пред кого, пък и какво да казва… Той гледа баба си с очи, пълни със сълзи, и казва:
	— Бабо! Аз откраднах пари!
	Тя се подсмихва, поклаща глава, без да се откъсва от шиенето, после изплашено повдига очилата.


>>	7

	Отначало баба му не вярва и Серьожа трябваше да й разказва всичко подред, стъпка след стъпка. С подробности.
	Как Литературата му наредила да намери четката, потниците и анцуга. Как се е скитал из града, как е тичал при генерала и в комисионния магазин. Как е мушнал ръкавиците в джоба и как с шпагата е отварял чекмеджето…
	Най-после баба му повярва. Притиска с ръце ушите си. И вика:
	— Млъкни! Млъкни!
	— Трябва да ги върнеш! — казва баба му, тича към гардероба и изважда вчерашната Серьожина заплата.
	— Къде живее тя, тази бюфетчийка? Ще отида, ще се хвърля в краката й! Полата ще й целувам! Нима няма да прости! — Тя безсилно отпуска ръце и се пита в себе си: — Ами ако не прости? Под съд? — Тя клати глава. — Не! Няма да те пусна! Аня изпуснах, тебе няма да изпусна! Сама съм си виновна, глупачка такава с алчна душица, завайкала съм се за пари — трудно се живее, та трудно се живее. Все щяха да преживеят, нали са и в самостоятелна квартира. — Баба му плаче, клати глава, спомня си за Олег Андреевич, скача, за да отиде при него, при леля Нина, за да търси защита, помощ, но сама разсъждава: — Не бива да ги заплитаме и тях, не е християнско, те и без това направиха много за нас.
	Очите й ту пламват, ту се замъгляват.
	— Може пък да не те открият? — пита тя Серьожа с надежда, като че той може да й отговори. — Ти нали с ръкавици, както в киното, следи не са останали.
	Следи не са останали. Той е уверен, че и шпагата няма да намерят зад купищата декори. Но нали го беше видяла портиерката, тази леля Дуся. Той излезе последен. Може, разбира се, да отрича, но той много лошо я беше излъгал за лампите. Всички знаят, че лампите смениха още през деня.
	— Нищо няма да стане! — въздъхва Серьожа, като говори за портиерката.
	— Трябва да избягаш! — пляска с ръце баба. — Трябва да заминеш. Незабавно! Още утре.
	Серьожа гледа баба си, като ненормална е: да бягаш, ама че го изтърси! Той не е Дубровски, за да се крие по горите. Но после клати глава. Тя не е толкова стара и несъобразителна. Пипето й сече и още как?
	— Двадесет и девет и шестдесет! — ядосва се тя. — Та това са пари, заради които ще съсипят живота на момчето! Нищо? Няма да се разорят! Не са чак толкова много парите. И да ги търсят дълго, няма да ги намерят и ще се успокоят, ще сложат по-здрави ключалки.
	Като говори тия неща, баба му ту се смее, ту плаче.
	— Ако се случи нещо, аз ще поема всичко върху себе си, ти само заминавай, чуваш ли! — плаче тя. — Нека мене да затворят, ако им дотрябват чак толкова тези тридесет рубли!
	Баба му жали себе си, своята старост заради тези нищо и никакви двадесет и девет и шестдесет, но още повече жали Серьожа, глупавичкото сираче, тя се тресе от плач и, както винаги, на раменете й потрепват побелелите плитки, сякаш не е старица, а голямо момиче, което се е провинило в нещо и горчиво плаче.
	Те не мигват цялата нощ, уточняват всичко като двама заговорници — и най-дребните неща. И понякога на Серьожа му се струва, че всичко това не е истина, а е същият онзи детективски филм, който той пропусна, когато се беше засилил при Понтя и в комисионния магазин. Че баба му и той са главните действащи лица, на които съвсем не им е известно какво ще се случи след двадесет и четири часа, но те са изпълнени с решителност да се борят докрай, да не се предават и да не отстъпват, та каквото и да се случи…
	— Значи така — повтаря баба му още веднъж, за да не забрави тя самата и за да напомни на Серьожа. — Първата работа е Дуся, тя ми изплете шал, още Аня като беше, охраняваше радиото — та аз я помня, може би тя ме помни… Това е главното — казва тя. — После уволнението, след това — гарата. Хайде записвай адреса.
	Серьожа послушно пише, баба му подрежда нещата му в раницата, слага му пари във вътрешния джоб на куртката, забожда го с безопасна игла и дава наставления на Серьожа как да се пази от крадци, а той тъжно се усмихва.
	— Какво ще ме е страх, аз сам съм крадец!
	Баба му пак плаче, за кой ли път през тази дълга нощ. Серьожа тъжно мълчи… страхът и вълнението му сякаш бяха претръпнали.
	Утрото настъпва сиво и мрачно.
	Серьожа и баба му закусват бързо, съсредоточено. Той пише заявление. Слага го в джоба. Всичко е решено, подготвено, сега трябва да се действа. Но те се бавят. Минутната стрелка пълзи бавно, лениво. Понякога им се струва, че стои на едно място.
	— Бабо — изведнъж пита Серьожа, — защо тогава, някога, още при мама, ти не ме обичаше… И винаги мърмореше на мама.
	Баба му гледа през прозореца, от сивото утро навън очите й изглеждат светли, като избелели.
	— Всичко ми се виждаше лошо, не така, както трябва да бъде — отговаря тя тихо, — ти без бащини грижи при жив баща, а Аня… Майка ти лошо живееше, нищо не искаше, като че хем живееше, хем не. — Баба му се обръща към Серьожа: — На нас, старите — казва тя, — все ни се струва, че щастието е в семейството, в дома, сред близките. Детето трябва да има баща, жената — мъж… — Тя мълчи, оправяйки колана си. — Но виждаш ли как се получава…
	Серьожа гледа през прозореца ниските, набъбнали от дъжд облаци и си мисли, че те с баба му, макар и по различен начин, мислят за едно, за майка му, за това как е било и как е могло да бъде, за щастието и за неговата измамност… Май че имаше такава поговорка: където намериш, там и ще загубиш…
	Към девет часа те излизат от къщи и на входа се сблъскват с Галя. Очите й са изплашени.
	— Какво се е случило — пита тя, — ти вчера беше някак много странен… Не беше на себе си!
	— На себе си бях — трепва Серьожа. Те с баба му се разбраха да лъжат. Целия ден днес да лъжат. Но и Галя ли?… Баба му гледа Серьожа настоятелно, чака да види: ще му стигнат ли силите да удържи на решението? — Стига, бабо, не бой се! Виж какво — весело продължава той, — днес заминавам в друг град, ще се запиша в занаятчийско училище, много е хубаво, в него подготвят техници за различни профили. Там имам трети братовчед.
	— Искаш да заминеш? — тревожно казва Галя. — Без да предупредиш! Така изведнъж?
	Серьожа крие очите си. Какво да отговори?
	— Ти наминавай — кани Галя баба му, избутвайки Серьожа навън, — идвай, не се стеснявай. Ще четем писмата от Серьожа, ще пием чай.
	— Ще идвам! — вежливо казва Галя и смаяно гледа след тях.
	Баба му държи Серьожа за ръката като малко дете, здраво се е вкопчила. После се пуска. Охка.
	— Е, започна!
	Започна!
	В отдел „Кадри“ баба му говори вместо Серьожа, на него не му дава уста да отвори, за да не лъже.
	— Аз сама ще говоря — нареждаше баба му по пътя. — Мене, старата, от грях не ме е страх. Ти само кимай с глава и мълчи.
	Серьожа клати глава, подписват му разни бележки, налага се да ходи в разни стаи и навсякъде като сянка с него върви бабата.
	Леля Нина! Само да не срещнат леля Нина, мисли Серьожа и боязливо се оглежда.
	Не са необходими много подписи, всички се учудват, че Серьожа е работил така малко, но вежливо изслушали бабините му обяснения, те кимат с глава и се съгласяват: да, трябва да учи, че наистина осветител, то не е професия, а Серьожа е още млад, едва започва.
	Стискат му ръката. Желаят му успехи. От тези пожелания главата на Серьожа се върти, задушно, срамно му е, но той мълчи. Добре че отдел „Кадри“ е един в комитета — и за радиото, и за телевизията — и не трябва да се ходи в студиото, където може да срещне Андрон, режисьорите, асистентите, помощниците, операторите, които вече познават Серьожа и се отнасят добре към него.
	Където може да срещне бюфетчийката с плоското и зло лице.


>>	8

	Серьожа стои на прозореца в тясното коридорче. Лошо го удрят ъглите на куфарите, протрили са го железните презрамки на раницата. Но той нищо не чувства. Той гледа долу баба си, притиснала длан към устата.
	Те се гледат неотстъпно един друг, после прозорецът потегля встрани — влакът се откъсва плавно, почти незабелязано и баба му тича след прозореца, а като се умори, тя се спира и прекръства отдалеч Серьожа.
	Сивата гара, гаровите складове с мръснокафяви покриви и черни огради бързо побягват назад, а всичко, което е в далечината — старото гробище, обрасло с брези, димящите тръби на ТЕЦ-а, кутийките на новите домове — стремително бързат напред. Земята се върти пред него и Серьожа мисли, че тя прилича на огромна, с невероятни размери, музикална плоча, само че на нея са записани не звуци, а животът…
	Електровозът тегли вагоните силно и равномерно. Серьожа се притиска в ъгъла, обръща се с гръб към пътниците и неочаквано заспива.
	Чудна работа, той не сънува. Събитията, станали през изтеклото денонощие, така са го притиснали, че и в съня си той не може да се откъсне от това безкрайно произшествие, а само повтаря, повтаря събитията с неумолима, безпощадна точност…
	Ето на него му дават свидетелство за завършен седми клас и трудова книжка. Ето баба му завърза невинен разговор за портиерката, която — виж какъв герой е! — плете вълнени неща и, като че ли без да ще, научава всичко за това къде живее плетачката, и те вървят, дори тичат към дома на портиерката леля Дуся — нали може да е излязла, часът е единадесет, трябва да се бърза!
	Леля Дуся е вкъщи, мие пода, запретнала пола, тя се смущава, като вижда чужди хора, и дълго не може да разбере кои са те, най-после познава Серьожа, здрависва се с бабата, уверявайки я, че добре я помни, макар че по очите й личи, че не я помни.
	— Дусенка — плаче баба, — ти познаваше ли моята Анечка?
	— Познавах я, много добре, че как иначе — кима разтревожена и недоумяваше леля Дуся, — и на погребението бях. — Тя се секне.
	Баба му пада на колене — брадичката й беззвучно се тресе, устните й треперят, сълзи като светла градушка се търкалят по страните й.
	— Дуся! — казва тя. — В името на бога Христа те моля! Обещай, че ще помогнеш, че няма да кажеш! Не моля за себе си! Заради Аня го направи! В нейна памет!
	Баба му горчиво плаче, портиерката я повдига, но не може — баба му е пълна и тежка, и тогава леля Дуся сама започва да плаче.
	— Чувствам, че се е случило нещо — казва тя. — Нима не можеш да не помогнеш в беда?
	Баба му се изправя и разказва на Дуся за майка му, за Никодим, за бебето. Те отново плачат на два гласа, а Серьожа седи на стола като стреснат — дори не го е срам.
	Баба му разказва за Никодим и Литературата, за размяната, за тези злополучни триста рубли, за четката и анцуга, които учителката е наредила да занесе, и портиерката охка, клати глава, ужасява се и пак плаче.
	— Така ли трябваше — казва тя, — какви хора, какви хора!
	— Това не е всичко — тъжно въздъхва баба му. — Сега остава най-главното.
	Леля Дуся гледа баба му с опулени очи, прехвърля поглед на Серьожа и слага ръцете си на слепоочията.
	— Мили мой — казва тя на Серьожа, — какво си измислил! Нима може такъв грях! Да беше казал на когото щеш. По десет, по двадесет копейки щяхме да съберем тези триста рубли. Малко ли народ е наоколо…
	— Работата е свършена — замислено произнася баба му и моли: — Дуся, майчице, никога няма да те забравя — приеми греха. Кажи, че той си е отишъл с всички…
	— Ще приема — успокоява я портиерката, — какво, аз не съм ли жена, нямам ли жалост? Не се измъчвай, бабо, ето ти кръст. — Леля Дуся усърдно се кръсти, плаче, прегръща баба му, после добавя: — Но и бюфетчийката, тази Тонка, е такава гадина, че хич не ми е жал. Лъже в сметките, лъже в меренето, вярваш ли — и никой нищо не вижда, една интелигенция наоколо!
	Те пак плачат, сега вече спокойно, с облекчение, и баба му разказва на портиерката за своя план, за Серьожиното бягство, т.е. заминаване.
	— Това е правилно — като помисли, съгласява се леля Дуся. И пита баба му: — Какво ще научи той тука, при лампите, я?
	Лампите светват, гаснат и отново светват. Серьожа отваря очи. Навън е буря. Цялото небе е покрито с тежки облаци, от които се откъсват зигзагообразни мълнии. Дъждът силно шиба в стъклото…
	Серьожа се оглежда и вижда вагона, дремещите насреща лица. Той вдига глава, разглежда кръглото копче на стената и машинално го докосва.
	И изведнъж…
	Изведнъж всички мълнии от всички облаци едновременно за един миг падат долу. Прозорецът се озарява от ослепяваща синя светлина, после загасва и отново светва. Серьожа се притиска. Струва му се, че това е бълнуване, халюцинация, той чува гласа на майка си:
P>
	— Внимателно после стискаме ний
	зърната ред подир ред…
P$
	Радиото! Но това е радиото — сепва се той. Това същото черно копче. И майчиният глас. Серьожа се задавя от спазми — той и плаче и се смее едновременно. Стихотворението за нара? Тогава! Котка го замъкна в клозета и той не го доизслуша. Това е майка му. Разбира се! Радиото. Запис на лента!
	Серьожа притиска гърлото си с ръце, напряга се, за да чуе всичко, да не пропусне нито една дума. А майка му говори и в гласа й се чувства скрито вълнение и тайна радост, и сила, и щастие.
P>
	— Струите блъскат се под кората,
	движат се, преливат се там.
	И става гъвкав,
	става мек твърдият нар.
	По-леко, по-нежно с дланите:
	следим да не се спука в миг —
	това със нара се случва…
P$
	Серьожа почти не диша, погледът му се е забил през стената на вагона, през дъжда и облаците, в празното пространство. Той клати глава в такт с майчините думи, съгласява се с тях, обичайки всяко придихание, всеки звук на този глас.
P>
	— Търпение, нежност — това най-напред!
	Горните зърна — не!
	Трябва зърна
	да откриеш от дъното,
	в средата да ги стриеш здраво…
	Да пробиеш кората,
	с уста
	на глътки да смучеш и пиеш оттам,
	към небето повдигнал скъпоценния плод
	и
	отметнал главата назад!
P$
	Гласът млъква така неочаквано, както се и появи, и това не по-малко потриса Серьожа. Той трескаво върти копчето на радиото. Но там се чува само сухо пукане. Мъжки глас предава последните новини.
	Серьожа уморено отмята глава назад. В очите му има сълзи. Потръпва цялото му тяло.
	Серьожа се оглежда. А може би му се е причуло? Всички дремят, никой не е чул… На никого не му е до някакви си стихове… Макар че не. Ето една жена с побелели коси внимателно гледа Серьожа. Той й се усмихва.
	— Тези стихове ги чете моята майка! Вие чухте ли?
	Жената се усмихва, кима с глава.
	— Артистка ли е? — пита тя.
	— Нещо повече! — отговаря Серьожа. — Говорителка.
	Той се обръща към прозореца, гледа как мълниите се врязват в земята. И изведнъж притихва.
	„Но нима може — мисли той, — да пиеш сок от нар и да се смееш, и просто да живееш, като знаеш, че ти си открадвал? Че си излъгал и избягал?“
	Той въпросително гледа към радиото. Но майка му мълчи. Нечий друг глас боботи за прибиране на картофите.
	Майка му! Тя щеше да го каже.
	Серьожа пак си спомня онзи ден.
	Те седят на дюшеците в новата квартира, пият вино и през цялото време майка му се смее. А преди това плаче. „Нима — казва тя — всичко това е мое? И ти, и ти, и този дом?“ Тя не вярва! Тя се учудва! Тя е щастлива, както никога в живота си!
	Серьожа много мисли за това щастие. За това, какво е всъщност то. За щастието на добрата и красива леля Нина. За майчиното му щастие, толкова тъжно. Тогава той смяташе, че щастието — това е човекът. Какъвто е човекът, такъв е и животът му. Ако то е в него, значи е щастлив, ако не е в него, значи е нещастен. Всичко зависи от самия него! И майка му доказа това. С всичко съумя да му докаже, че това наистина е така.
	Че нещастен е онзи човек, който не се стреми към щастието. А щастлив е онзи, който го търси.
	„Значи моето щастие — това съм аз самият“, мисли си той напрегнато.


>>	9

	Влакът пристига рано сутринта.
	Непознатият голям град пълзи дълго във вагона, някак без желание. После го зашеметява. С грохота на трамваите. С огромната пъстра тълпа от хора. С лъсналите се огромни локви по мазния асфалт. С дружно излитащите ята гълъби.
	Серьожа отива при един милиционер, подава му бележката с адреса и докато му обяснява как да го намери, той с любопитство, сякаш за първи път вижда милиционер, разглежда фуражката, синия мундир, златистите копчета.
	Ето човека, който олицетворява справедливостта. Дори тук, в другия, големия град можеш да му кажеш сега — аз съм еди-кой си, ограбих един бюфет на много километри оттук — тогава той ще промени лицето си и ще те закара където трябва, защото справедливостта навсякъде е справедливост, във всеки град тя е еднаква.
	Тази мисъл гнети Серьожа. Той се разделя с милиционера, качва се в трамвая, пътува и си мисли, че всичко това е наивна бабина измислица. А пък може и да е права, ще заглъхне тази история, ще се забрави за него, живеещия в друг град, няма и да си спомнят и всичко ще бъде добре, окей!
	Добре ли? И той да забрави? И никога в живота си да не си спомни?
	Трамваят весело лети по широкия проспект, обграден с високи къщи, провира се между тях, пътува покрай стари дървени къщички, после пак върви по нова улица.
	Серьожиното училище е точно срещу спирката, но той не отива там, а пита за общежитието. При неговото появяване Колка опулва очи, после страшно се зарадва, разбира, че Серьожа е дошъл при него — да живее и да учи, дърпа го при директора, но Серьожа се противи.
	— Почакай — казва той — първо разкажи за твоя „занаят“.
	— Това не е никакъв „занаят“ — обижда се Колка. Той е още като зашеметен, но и страшно доволен. Към всичко се прибавя и някаква суетна гордост от това, че живее в голям град и учи в това училище. — П. Т. У. — обяснява той. — Ние не сме „занаятчии“, а „политехници“. Погледни какви класни стаи имаме… Работилници… Спортен салон…
	Той води Серьожа по коридорите, светещи от чистота като в болница, сочи с пръст червените вимпели по стените и купите, матово светещи в стъклените шкафове.
	— Знаеш ли! — тържествува Колка. — При нас е като в суворовско училище! Първо имаме дисциплина! Второ — ние сме на самообслужване! И трето — на самоуправление! А главното е, че имаме кодекс на честта, чувал ли си? В кое училище имат такъв? А ние имаме такъв кодекс! Ако някой замъкне нещо — макар и една лъжица! — съдим го и го изгонваме, разбра ли?
	— Как съдим го? — замръзва Серьожа.
	— Така! Общото събрание — това е нашият съд.
	Съд! И тука има съд! Навсякъде възмездие, навсякъде наказание, всичко това са глупости, никъде не можеш да избягаш!
	Серьожа си представя огромна зала, пълна с народ. Непознати, чужди момчета размахват юмруци и викат в хор: „Да се изгони! Позор!“.
	Позор! Разбира се, че е позор! И не можеш да се скриеш от него. Ето ще отидат те с Васка при директора. Той ще попита: „Работил си?“ — „Работил съм“ — ще отговори Серьожа. „Дай трудовата си книжка. Къде е характеристиката ти?“ „Ето я трудовата книжка. А характеристика нямам.“
	Обещаха по-късно да я изпратят, ако е необходимо. Трябваше да пишат дълго, а баба му бързаше: трябва да заминава, там има конкурс, това е рядко училище, а те едва сега разбраха…
	Баба му казваше: мълчи. Аз, старата грешница, сама ще лъжа. Но ето дойде време и той да лъже. По уговорката той трябваше да даде само свидетелството от училище. Сякаш през лятото се беше разхождал като всеки ученик. И сега постъпва.
	Да лъже. Трябва да лъже.
	А всъщност за какво? Защо там, у дома, лъга баба му, а не той? Защо тя го спасяваше, а той стоеше като мумия? Нали той е виновен, а не баба му. Бюфета ограби той, а не тя…
	Серьожа се изпотява, става на петна, Колка го дърпа в стола и ругае себе си:
	— Аз съм дурак, гледам — ти зеленееш, хайде яж, а то без плюсканица накъде?
	Серьожа едва бодва вилицата в кюфтето, не му се яде. Той наблюдава Колка, не може да го познае. Как се е изменил! Тогава само преди година и нещо! — той беше селско момче, пушеше солидно и се държеше някак много важен. Навярно за да се покаже пред Серьожа… А сега святка с белите зъби, говори си нормално, без важности. Добре би било да се сдружи с него — тогава не стана, авария, после, през зимата, не му беше до това. Може, сега…
	— Много ли — пита Серьожа, — ти се караха за трактора?
	— Страшно — въздъхва Колка. — Баща ми ме би здравата! Заради това едва не го лишиха от права…
	— Как не забравихте и за велосипедите? — учудва се Серьожа, усмихва се замислено и разказва за майчиния му глас във влака.
	— Твоята майчица ние винаги я слушахме — казва Колка. — По нейния глас сутрин тичаш в училище. Когато е студено, слушаш каква температура ще обяви и си мислиш: „Лельо Аня, хайде по роднински прибави още пет градуса!“.
	Серьожа се смее. Винаги му е хубаво да мисли за майка си. Само това… Защо тя го измами? Нима може да се мами за добро? За справедливост? Его сега той лъже, мами, та нали върши всичко само за да скрие подлото… Благородна измама няма.
	Те лягат да спят само двамата в една голяма стая. Краят на август е, мнозина още не са пристигнали, някои ще бъдат на практика — Колка ще практикува тук, в града, в голям завод.
	Те изгасват лампата, но Серьожа не може да заспи, върти се насам-натам като на ново място, скърца с пружината.
	— Ти не ме ли лъжеш? — неочаквано пита Колка. — Не лъжеш ли, че си дошъл да учиш?
	Серьожа мълчи.
	— Исках, но размислих — отговаря тежко той. И изведнъж пита Колка: — А ти знаеше ли за моя баща?
	— Чувал съм — отговаря Колка — той се е разбил…
	— Кой казва това? — напрегнато пита Серьожа.
	— Всички в село. И баща ми.
	Серьожа с облекчение въздъхва. Той разплита мислите си като възел.
	„Баща нямам — мисли си той, — по-точно, имам, това е Авдеев, но за него — за онзи, измисления — всички говорят хубави неща и го помнят с добро.“ Значи измисленият от майка му несъществуващ човек все пак съществува? И макар Серьожа да е унищожил за себе си тази легенда, макар тя да се е разсипала като пясъчна къщичка, образът на бащата летец живее в другите хора, независимо от Серьожа… Измисленият от майка му баща продължава да съществува и за да го унищожи, трябва да ходи от човек на човек и на всекиго да обяснява: това не е истина, няма никакъв летец герой, а съществува просто Авдеев…
	Серьожа въздиша, върти се ту на едната, ту на другата страна, не може да заспи, докато Колка вече хърка като онзи трактор беларус, който той разби о брезата.
	Значи все пак може ли да има благородна измама? А може ли да има подла?
	Между впрочем, мисли той, баба му лъже сега заради него. Нали ако се беше случило нещо подобно с нея, тя отдавна да си е признала.
	Серьожа си спомня леля Нина и Олег Андреевич. И си представя: научили са вече за бюфета. Нима те няма да се досетят, че тук има тайна връзка? Ограбили бюфета и той бързо заминал. Намерил неповторимо училище. Разбира се, те ще отидат при баба му, ще разпитват каква е работата.
	Тя няма да каже. Ще плаче, ще лъже, ще се измъчва, но няма да каже, защото Серьожа е неин внук.
	Но защо тогава той не мисли, че тя е негова баба? Че тя не трябва да лъже заради него, да го защитава, да поема върху себе си цялата тежест на лъжата, на измислиците, на измамата.
	На Серьожа му е задушно, той отмята смачканото одеяло, обръща възглавницата, но все едно, топло му е. Той е изтормозен и колкото повече мисли, толкова по-тежко му става.
	После си спомня Доронин. Тогава му се струваше обидно — летецът го сгълча, засрами го и му каза: „Нима може така да се отпускаш“.
	И действително, нима може?
	Нима трябва да се криеш зад гърба на възрастните, като си направил беля? Нима трябва да поставяш под удара баба си, и да се криеш в храстите? Нима трябва да лъжеш?
	Серьожа сяда. Навън е вече светло.
	Майчината му измама може да се прости. Тя стана жестока едва след нейната смърт. Ако тя беше жива, и измамата щеше да си съществува. И той не би могъл да я осъди, защото нямаше да знае за нея.
	Друга е неговата измама. Тя не бива да се таи. Тази измама не може да съществува винаги. Защото излъжеш ли веднъж, можеш да излъжеш и втори път. Можеш да превърнеш целия си живот в непрекъсната измама.
	Да лъже за баща си, измисления герой. Да лъже за себе си, за своята порядъчност и честност.
	Серьожа става, навлича панталоните си и измъква раницата под кревата.
	Сяда и с тъп молив написва на парче жълта хартия:
C>
	Колка! Прощавай! Аз трябва да се върна!
C$


>>	10

	Влакът едва-едва се влачи. Стои на всеки стълб. И то с часове. Часовниците на всички спряха. През десет минути Серьожа пита:
	— Кажете, моля ви се, колко е сега?
	— Момче! — възмущават се пътниците. — Вече ни дотегна.
	Дотегна! Той и на себе си е дотегнал.
	Черната ограда, мръснокафявите покриви на складовете, сивата гара се извъртяват сега в обратната посока, а далечните пушеци на ТЕЦ-а, кутийките на домовете и старото гробище вървят напред. Обратно се върти и невероятната плоча, на която вместо музика е записан животът. Но не можеш да накараш плочата да се върти обратно. Живота да, него можеш, ако поискаш, разбира се.
	Ако решиш.
	Той пръв скача от вагона. Тича на гаровия площад към тролейбусната спирка.
	Влиза в тролейбуса и радостно гледа познатите улици. Той отива при Олег Андреевич. Нека баба му да научи след това. Нека да не се вълнува напразно.
	В милицията Серьожа намира нужната му врата и я отваря. Олег Андреевич повдига вежди, учудва се, усмихва се и казва:
	— Шегобийка е твоята баба. Той е заминал — казва.
	— Не е шегобийка — отговаря Серьожа — аз вече се върнах. — И добавя: — Олег Андреевич, аз ограбих бюфета. — И Серьожа разказва всичко подробно, цялата работа, мълчи само за Литературата — тук, в милицията, това няма значение и Олег Андреевич се мръщи, замисля се, гледа през прозореца и почуква с писалката по бюрото.
	— Тогава всичко е ясно — казва накрая той — и заминаването сте го измислили вие с баба ви, за да бъдеш по-далеч, нали?
	Защо да крие — Серьожа кима с глава.
	— Ех, че работа-а — казва замислен Олег Андреевич и изведнъж пита: — Ти защо се върна? Защо разказваш на мен? По-добре да не ми беше разказал! Ти имаш пълно алиби! Кражбата е станала вчера… Макар, почакай… Вчера тебе наистина те нямаше. С кой влак замина? Пазиш ли билета? А колко лева си взел? Ех, че работа! — ядосва се Олег Андреевич, взема телефонната слушалка, избира номер и казва: — Семьонов! Срочно!
	Влиза възрастен милиционер, дебел и отпуснат, с печални очи и поглежда Серьожа подозрително, а Олег Андреевич му обяснява:
	— Ето, крадецът се яви. Призна си вината. Но той твърди, че е взел двадесет и девет и шестдесет. А не шестстотин…
	Серьожа дори подскача:
	— Какви шестстотин!
	— Ето такива — отговаря Олег Андреевич. — Бюфетчийката заяви, че грабежът е извършен вчера и че са взети шестстотин.
	Олег Андреевич и възрастният чичко се забулват с черен дим, Серьожа чувства, че той загива, при това загива с някакъв странен невероятен образ, за който не е помислял и не е предполагал.
	— За какво са ти били толкова? — пита го възрастният милиционер. — Мотоциклет ли си искал да купиш?
	— Какво се подигравате! — вика Серьожа. — Трябваха ми триста. За да им ги върна, разбрахте ли! За да не се унижавам! Заедно с четката! С панталоните!
	Серьожа го втриса, не му достига въздух. „Боже мой — мисли той — защо хвърлих в реката тези пари? Бих им ги показал сега колко са. Впрочем…“ И неочаквано клюмва. Нали той искаше да вземе триста. Кой е виновен, че там са се оказали малко. Той, все едно, е откраднал. Много или малко, какво значение има!
	— Добре! — казва той уморено. — Нека да са шестстотин!
	— Нищо не разбирам — свива рамене отпуснатият дебелак. — Ту отказва, ту признава.
	— Почакай, Семьонов — спира го Олег Андреевич и нарежда на Серьожа: — Я дай билетите.
	Серьожа послушно ги изважда.
	— Така! — доволно каза Олег Андреевич. — Първият пункт не съвпада. Пристигнал днес, заминал не вчера, а завчера.
	— Билети могат да се намерят — унило казва Семьонов.
	— Вярно — усмихва се Олег Андреевич, — могат да се намерят. Кой те е видял в другия град?
	— Колка! — вяло отговаря Серьожа.
	— Това вече е друго нещо — усмихва се Семьонов, — фамилия, име, адрес?
	Серьожа клюмнал обяснява. Какъв срам. Сега ще започнат да разпитват Колка. Комендантката на неговото общежитие — от нея те взеха разрешение за нощуването и някакви други хора в чуждото училище, което Колка показа на Серьожа, представяше го като брат…
	— А парите? — пита Олег Андреевич, — онези, които си взел — изхарчи ли ги?
	Серьожа върти глава и разказва за кърпичката. За моста. Отново проклина себе си, защо ги е хвърлил.
	— Върви ти на тебе — казва Семьонов и предлага на Олег Андреевич: — Да вървя ли? Ще звъня в О. С. В. О. Д. — После се обръща към Серьожа: — Ще покажеш ли мястото?
	Тръгват тримата с газката на милицията и Олег Андреевич подробно го разпитва за Литературата, за размяната, за доплащането, което беше съблазнило баба му.
	Серьожа разказва за онази сутрин, за раздялата с велосипеда, за плавниците и боксьорските ръкавици, за мрежата с тежката диня…
	— Успокой се! — нарежда му Олег Андреевич.
	— Нищо, момче! — обръща се отпуснатият дебелак. — Ти напразно си се разкиснал! Напразно си тръгнал по такъв път, като си се озлобил! Аз разбирам, ненавистта те е накарала, но ти не си малък, трябва да знаеш: не всички хора са добри. Пък и не са длъжни всички да бъдат! Нали доброто може да се види само когато е редом до злото. И не бива да се отчайваш. Ти трябва да живееш… Свиквай с това, че негодници ще срещнеш неведнъж. Не бива да се отпускаш заради негодниците, не бива да се отчайваш — с тях трябва да воюваш!
	Олег Андреевич потупва Серьожа по врата и му се усмихва:
	— Чуваш ли — казва той — какво ти говори следователят Семьонов? В тази работа той е врял и кипял.
	На моста те слизат, Серьожа ги води към онова място, където беше хвърлил кърпата. Долу боботи катер с водолаз.
	Семьонов посочва мястото, където трябва да се гмурне, крещи, сложил ръцете си като тръба.
	— Бяла кърпа, вързопче. Пясъкът не може да го е отнесъл. Завчера е хвърлен. Оттук — долу по течението!
	Водолазът кима с глава и внимателно се спуска във водата. Над него се образуват мехурчета.
	— Водичката е студена — казва, потрепервайки, Семьонов и пита: — Какво ще правим, ако не го намерят?
	— Хитър си ти, шмекер си! — смее се Олег Андреевич. — Питаш, а сам по-добре от мене ги разбираш тези работи, обмислил си всичко, щом си повярвал на Серьожа. — И го пита: — Повярва ли му?
	Семьонов приближава до Серьожа, гледа го в очите и казва неочаквано:
	— Отговори ми, моля ти се, мили приятелю, на един въпрос. Как ти напусна училището? Някой те накара или ти сам?
	— Накара ме — отговаря Серьожа. — Мама. Аз чух нейния глас! — казва Серьожа. Очите му се напълват със сълзи. — Помните ли — пита той Олег Андреевич, — тя чете стихове? За нара? Те са записани на лента. И изведнъж включиха лентата.
	Те мълчат.
	— Ех, мили! — казва тихо Семьонов.
	Водата кипи от мехурчета, от дълбочината се появява водолазът и от катера го подхващат.
	„Не ги е намерил!“ — разкъсва се сърцето на Серьожа.
	Водолазът сваля маската си, изважда от устата дихателния шланг и издига над главата си малко топче.
	— Един на нула — казва Семьонов и отново гледа Серьожа. — Дръж се, мили, щом си избрал честността — казва той. — Това не е така лесно и просто. Ще трябва и да потърпиш и да пострадаш…


>>	11

	Ето го и съда.
	Малка нечиста стая. Тъжни зелени стени. Редици от столове, захванати един за друг като в киното.
	До задната стена има дълга като за президиум маса, покрита със зелен плат, изцапан с мастилени петна. На масата седи жена с уморено лице и къси коси. Това е съдията. И още две жени до нея — заседатели. Четвъртата жена е седнала на края на масата, приготвила е листове: ще пише, тя е секретар.
	Серьожа седи заедно с всички. Макар да е подсъдим, а за подсъдимия има специално място зад дървена оградка, но съдията не го кара да седне там.
	С хриплив глас тя чете от един лист, на който е записано всичко, както е било, после моли Серьожа да стане, да дойде по-близо и го пита вярно ли е това, което тя е прочела.
	{img:suda.png}
	Серьожа кима с глава.
	— Сергей Воробьов — казва тя на заседателите — сам съобщи за кражбата. Необходимо е да се отбележи, че във връзка със заявлението на бюфетчийката Селезнова, направено с користни цели, върху Воробьов въобще не е падало подозрение. Обаче той размислил върху постъпката си, явил се в милицията и признал вината си. Що се отнася до Селезнова, срещу нея е заведено специално дело.
	Жените кимат с глава и се съгласяват със съдията. На Серьожа разрешават да седне. Той си тръгва от зелената маса, обръща се и вижда съсредоточени, напрегнати лица.
	Измъчената си баба, Галя с опулени очи. Леля Нина, която от вълнение дърпа края на забрадката си. Олег Андреевич със строга парадна униформа. Отпуснатия Семьонов…
	Странно, той не чувства никакъв срам. Не е останал нито капка. Само вълнение.
	Сякаш пред него е река, голяма река — широка, бистра. Той е влязъл в тази река, плува и всички знаят, че само възрастните могат да я преплуват. Но той плува, той трябва да я преплува. А тези хора стоят на брега, измъчват се, страдат, преживяват. Всички искат да му помогнат, но това по правилник е забранено. Той плува сам. И те могат само да гледат…
	Серьожа сяда.
	— Адвокат има ли? — пита съдията.
	— Има — казва Олег Андреевич и става. — Адвокат в това дело си е самият Серьожа Воробьов.
	Олег Андреевич застава на средата на стаята и поглежда към крайните столове, където седят Литературата и Никодим. Дойдоха. Можеше и да не дойдат, но дойдоха, потупаха Серьожа по рамото, казаха му няколко празни приказки и седнаха встрани, чувствайки неприязънта на останалите. Свидетели. Потвърдиха, че са доплатили триста рубли. Разписали се под квитанцията, а сега седят и наблюдават.
	— Аз не мога да защитавам Серьожа — казва Олег Андреевич. — Той е откраднал, направил е това преднамерено и според неговото собствено признание само случайността го е спасила от по-голямо престъпление: в касата са останали двадесет и девет рубли и шестдесет копейки. Но да се спрем на точната сума, която му е била необходима. Защо именно триста рубли? Защо останалите пари, ако в касата е имало повече, той е искал веднага да върне на бюфетчийката, както се е подготвял да върне по-късно и нужните му триста. Каква умисъл има и каква е личността на виновния, това са главните въпроси на това дело.
	Олег Андреевич говори сдържано, късо и строго. Тай разказва за майка му, за Серьожа, за краткото щастие, за размяната и злополучното доплащане.
	Олег Андреевич сяда.
	— Момчето няма родители — тихо казва съдията. — В такива случаи ние предлагаме помощ, изясняваме способен ли е настойникът правилно да го възпитава и може ли да го обезпечава материално.
	— Няма да го дам! — изведнъж крещи баба му. — Няма да го пусна!
	Съдията вдига ръка и я успокоява.
	— Но аз добре разучих делото и макар това да противоречи на моите задължения, предлагам този въпрос да се постави. — Тя замълчава, малко навъсена. — Обаче моят дълг — строго казва съдията — ме заставя да кажа и няколко неприятни думи. Олег Андреевич защитава Серьожа Воробьов. Разглеждайки това дело, аз разбирам, че момчето е попаднало в такива обстоятелства, които не е можало да преодолее, не са му стигнали нито сили, нито житейски опит. Но нима това оправдава Серьожа? Моите думи, Серьожа, се отнасят до тебе. Ти си извършил престъпление. Малко или голямо, това не е важно. И ти нямаше да го извършиш, ако вярваше на приятелите си. Приятели ти имаш. Те седят тук…
	Съдийката събира книжата и излиза, след нея вървят заседателите и секретарят.
	Тихо е. Всички мълчат.
	И изведнъж вратата се отваря. На прага застава Андрон. Очите му трескаво играят, той търси някого. И го намира — тръгва към Серьожа, измъчен, отпуснал рамене.
	— Сергуня — казва той. — Тогава ти ми искаше пари. Триста нямам, вземи поне петдесет.
	Той му протяга червените хартийки. Серьожа му се усмихва само с очи: Ех, Андрон, объркан човек си ти, благодаря ти, а после високо казва:
	— Сега не ми трябват. Сега аз сам съм длъжен.
	С крайчеца на окото Серьожа вижда как от задните столове става Вероника Макаровна, как едва тръгва на пръсти към вратата, макар че сега има почивка и може да стъпва смело. След нея излиза и Никодим. Серьожа гледа след тях с насмешка — и двамата му се виждат някакви неудачници. Дори му е мъчно за тях — за учителката, клатушкаща се на тънките токове, и за сивия, невзрачен Никодим.
	Съдийката и нейните помощници се връщат.
	Всички стават.
	— В името на Руската съветска федеративна социалистическа република — тържествено произнася съдията — съдът осъжда Сергей Петрович Воробьов, роден през хиляда деветстотин петдесет и седма година, на една година лишаване от свобода в трудововъзпитателна колония за непълнолетни…
	У Серьожа сякаш се скъсва някаква струна. Той дори чува този странен, звънтящ звук.
	— … И реши на основание чл… от Углавния кодекс наказанието да се смята за условно с изпитателен срок… в продължение на две години…
	— Не е правилно! — тревожно казва Андрон. — Осъдете по-добре мене, стария глупак!
	Серьожа мисли, че сега съдийката ще се възмути и ще наругае Андрон, но тя разперва ръце.
	Край, мисли си Серьожа, край.
	Свърши се измамата…


>>	12

	Измамата се свърши… Сега какво?
	Баба му хлипа в тишината.
	— Какво ще правим сега! — казва тя. — Може би ще се върнеш обратно в училището! Нали там е и Колка…
	— Или в гимназията? — предлага Галя.
	Серьожа седи, клюмнал глава. Той чувства, че нещо е станало. И с него, и с тях. Сякаш след прочитането на присъдата от съдията той внезапно се беше заразил от проказа — има такава неизлечима болест. И него го съжаляват. Бързо му измислят разни глупави лекарства. А той, дуракът му, мислеше, че всичко ще бъде точно обратното, че веднага ще се поправи. Ще се излекува от измамата. Ще се засмее свободно, ще въздъхне леко, ще потича безсмислено по улицата, както някога, както преди…
	— Не зная — казва Олег Андреевич и смутено се усмихва — какво да правя. Дали да съчувствам, или да поздравявам.
	Той ги гледа. Странно все пак са устроени хората. Ето на`, току-що приятелите му помогнаха да преплува реката. И знаеха към какво плува той. А сега, когато е доплувал — смутено мълчат. Изглежда винаги е така. Каквато и да е била истината, ако заради нея те осъдят на една година, няма да се зарадваш.
	Той става.
	— Щом ме осъдиха условно, това значи, че ми поставят условия. Също като в задача — размишлява замислено Серьожа — дадени са условията, трябва да намериш отговора. Така и аз не искам — той оглежда внимателно всички, — не искам този отговор да търсите вие. Искам аз сам…
	Той бавно се обръща и тръгва към изхода. Затваря плътно вратата зад себе си и излиза на улицата.
	Диша дълбоко и въздухът изпълва гърдите му, освежава лицето му.
	Заедно с вятъра прелитат и дребни капки дъжд.
	Серьожа не се пази от него.
	Той затваря очите си и чувства как постепенно лицето му става мокро.
	„Край на всичко — мисли той. — Сега трябва да живея по-нататък.“ Всъщност той повтаря това, което, хлипайки, казваше баба му, но тогава го казваше тя. Сега го мисли той.
	Той мисли сам и не иска никой друг да мисли заради него.
	Серьожа въздъхва дълбоко и чувства на рамото си тежка ръка.


>>	13

	Той отваря очи.
	Пред него стои летец със синя мушама и фуражка. Героят Доронин! Едноименникът на артистката!
	— Защо ме излъга? — пита той строго. — Каза четвърта квартира.
	Серьожа навежда глава.
	— Защо съм ви? — пита той.
	— Добре — казва летецът, като си пипа големия нос, — стига си хленчил! — В неговия глас едва се долавя ирония. — Погледни напред. — Той потупва Серьожа по рамото и те вървят към колата, която той е оставил встрани.
	Изведнъж сърцето на Серьожа започва да бие бясно. Той се втурва и започва да тича към жигулито.
	Също като в училище. Отговаряш на урок, който отлично си научил, и сърцето ти бие от увереност, от предчувствие. Ето сега ще свършиш и ще ти пишат петица. Уверен си в това. От тази увереност ти става леко и слънчево на душата.
	Серьожа тича към колата, отваря вратата и пита:
	— А вие защо дойдохте?
	Нали не може току-така да го търси Доронин.
	Летецът се усмихва. От бръчките, които се спускат към слепите очи, едрото му лице става добро. Той търка носа си, разтяга дебелите си устни и включва двигателя.
	Сърцето му бие, но летецът мълчи.
	Ей сега ще каже нещо. Нещо хубаво. Просто прекрасно. Това, което Серьожа очаква.
	Сърцето му обаче рязко се свива.
	— Почакайте — казва Серьожа, променяйки цвета на лицето си, — аз трябва най-напред… Мен ме осъдиха на една година условно!
	— Няма значение — отговаря летецът, като наблюдава с усмивка Серьожа. В очите му играят пламъчета.
	Сега, сега… Ей сега той ще каже…
	Ей сега той ще каже едно такова нещо, което ще измени целия живот на Серьожа…
	Целия живот.
	Този живот няма да е без облаци, както и небето невинаги е без облаци.
	Но помните ли? Нали от земята към облаците се носят невидими въздушни потоци.
	И те подемат към висините модели, планери и… хора.
