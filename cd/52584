	Толкова е трудно да намериш човек днес. Всеки все нещо прави, нанякъде отива и почти никой не е тук. Изгубили сме умението просто да бъдем.


	Един празничен ден бях зает с административни задачи в храма, когато стар приятел ме попита как вървят нещата.
	— Вижда му се краят — отговорих.
	— Къде му е краят? — продължи той мъдро.
	Веднага се осъзнах и спрях да се щурам насам-натам.
	— Хвана ме неподготвен — признах, позасрамен. — Май единственият край, който се вижда, ако продължавам така, е преждевременната смърт!
	И двамата се усмихнахме.


	Ако сте един от тези „гонещи края“, запитайте се: „Къде отивам? И кога ще стигна, ако изобщо го направя?“.
	Колкото до мен, аз вече пристигнах. Стигнах дотук и вече мога да се нарека човешко същество. „Тук“ е много удобно място. Препоръчвам на всички да го посетят и да поостанат, вместо все да бягат оттук, вечно отивайки някъде другаде.
	Днес, когато приятели ме попитат как вървят нещата, отговарям:
	— Просто съм тук!
