	Разказах горната история на конференция по психично здраве преди няколко години. Един от директорите на отделение в престижно лечебно заведение за психично здраве много се впечатли и ме покани „да благословя“ сградата му.
	— С каква форма на психично разстройство се занимавате? — попитах аз.
	— Шизофрения — отговори той.
	— И как лекувате шизофренията? — попитах аз.
	— Точно така, както вие обяснихте в словото си — отговори той. — Аз не лекувам шизофренията. Работя върху останалите страни на пациентите.
	Вдигнах ръце в будисткия жест на уважение. Той беше разбрал.
	— Какви са резултатите? — попитах, макар да знаех отговора.
	— Отлични! Много по-добри от всяко друго лечение — отвърна той.
	Когато наречете някого шизофреник, той заживява в този етикет. Вие му поставяте клеймо. Но ако гледате на някого, който страда от пристъпи на шизофрения, като на човек, който е нещо повече от заболяването, вие давате на здравата част в него шанс да расте и да се развива.
