>	Посвещение

	Не мога да отрека, че бях майка квачка. Ходех на всяко събиране на класа, празненство и разходка сред природата, докато синът ми накрая буквално със сълзи на очи започна да ме умолява да си стоя вкъщи. Сега, когато вече е пораснал и е завършил колеж, мога да се обърна назад към споделените помежду ни години в гимназията с онази мъдрост, която идва с времето. Последната му година в гимназията без съмнение беше една от най-напрегнатите години в живота ми, но също така и една от най-възнаграждаващите. Когато обръщам поглед назад — а онези дни послужиха като вдъхновение за написването на този роман, — в спомените ми изплуват толкова много възходи и падения. Най-вече си мисля колко щастлива съм била да живея в една толкова сплотена общност, където всички се поддържахме едни други. Посвещавам тази книга на сина си Тъкър и на всички хлапета, които препускаха през къщата ни, озарявайки я със смеха си. Райън, Крис, Ерик, Гейб, Анди, Марси, Уитни, Уили, Лорън, Анджела и Анна, и това са само няколко от многото. И на другите майки: честно, не знам как бих оцеляла без вас. Благодаря ви, че винаги бяхте до мен, че знаехте кога да подадете ръка, кога — коктейл, и кога да ми кажете суровата истина в очите. На Джули, Анди, Джил, Меган, Ан и Барбара. И накрая, но не на последно място, благодарности на съпруга ми, Бен, който неотлъчно беше до мен, позволявайки ми по хиляди начини да разбера, че в родителските грижи, както и във всичко друго, ние сме екип. Благодаря ви на всички.


>	Пролог

	_2010 г._
	_Тя стоеше на острия завой на Найт Роуд._
	_На това място в гората царува мрак, дори и по пладне. Древните, извисяващи се вечнозелени растения растат в гъсти гъсталаци от двете страни, мъхестите им, копиевидни стволове се издигат достатъчно високо в лятното небе, за да блокират слънцето. Върху износената лента на асфалта лежат издължени сенки, въздухът е неподвижен и тих като след сподавен дъх. В очакване._
	_Навремето този път просто бе водил към дома. Тя го бе изминавала с лекота, стъпвайки върху осеяната му с дупки повърхност, без дори да се замисля, много рядко обръщайки внимание как теренът рязко пропадаше от двете страни на платното. Разумът й по онова време беше съсредоточен върху други неща, върху минутите от ежедневието. Задълженията. Задачите. Графиците._
	_Разбира се, години бяха минали, откакто бе изминавала за последно този маршрут. Само един мимолетен поглед към избелялата зелена улична табела беше достатъчен да я накара да завърти рязко волана; по-добре да мине по дългия път, отколкото да се озове там. Или поне така си бе мислила до днешния ден._
	_Хората на острова продължаваха да обсъждат случилото се през лятото на 2004 г. Те седяха върху столове и люлеещи се пейки на верандите си и от устите им се лееха мнения, полуистини, издаваха присъди, които не бяха в правото си да правят. Мислеха си, че няколко колони от някой вестник могат да им дадат фактите, от които се нуждаеха. Но фактите едва ли имаха значение._
	_Ако само някой я зърнеше тук, застанала на банкета до този самотен път, посред сенките, всичко щеше да изригне отново. В паметта им отново щеше да изплува онази нощ, толкова отдавна, когато дъждът се бе превърнал в пепел._


>	Част първа

E>
P>
	На попрището жизнено в средата
	сред мрачни дебри сам се озовах,
	че пътя прав загубих в тъмнината.*
	[* Превод — Иван Иванов и Любен Любенов. — Б.пр.]
@	Данте Алигиери, „Ад“
P$
E$

>>	Глава 1

	_2000 г._
	Лекси Бейл изучаваше картата на щата Вашингтон, докато накрая ситните червени географски обозначения започнаха да танцуват пред уморените й очи. Имаше нещо магическо в имената на местата, загатваха за пейзаж, който трудно можеше да си представи, за планини, забулени със сняг, който се спускаше чак долу до самия бряг, за дървета, толкова високи и стройни като островърхи църковни кули, за едно безкрайно безоблачно синьо небе. Тя си представяше орли, накацали по телефонните стълбове, и звезди, толкова близо, че да ги гребеш с шепи. През нощта вероятно мечки се прокрадваха през потайните участъци в гората, търсейки местата, които до неотдавна им бяха принадлежали.
	Нейният нов дом.
	Тя искаше да си мисли, че животът й там щеше да е по-различен от този. Но наистина, как беше възможно да го вярва? На четиринайсет години може и да не знаеше много, но в едно нещо вече се бе убедила отдавна: децата, попаднали в социалната система, можеха да бъдат връщани обратно, подобно на стари бутилки от безалкохолни напитки и обувки, които ти стискат.
	Точно предния ден социалната работничка по нейния случай я бе събудила рано сутринта, за да й съобщи да си събира багажа. Отново.
	— Имам добри новини — бе казала госпожа Уотърс.
	Дори и сънена, Лекси схвана какво имаше предвид.
	— Друго семейство. Това е страхотно. Благодаря ви, госпожо Уотърс.
	— Не просто семейство. Твоето семейство.
	— Точно така. Разбира се. Моето ново семейство. Това ще е страхотно.
	Госпожа Уотърс издаде звук на раздразнение, лека въздишка, която всъщност не приличаше много на въздишка.
	— Ти си силно момиче, Лекси. Вече толкова дълго време.
	Лекси направи опит да се усмихне.
	— Не си го слагайте на сърце, госпожо Уотърс. Знам колко е трудно човек да намира приемни семейства за по-големи деца. А семейство Рекслър беше страхотно. Ако тогава мама не се беше върнала, мисля, че този път нещата щяха да се получат.
	— Ти нямаш никаква вина за случая, знаеш.
	— Да — отвърна Лекси.
	В добрите дни тя си позволяваше да си мисли, че хората, които я бяха върнали, си имаха собствени проблеми. В дни, когато нещата вървяха зле, а напоследък те преобладаваха, се чудеше какво ли толкова не беше наред с нея, защо беше толкова лесно да я отпратят.
	— Имаш роднини, Лекси. Открих твоя стара леля. Казва се Ева Ланг. На шейсет и шест години е и живее в Порт Джордж, Вашингтон.
	Лекси рязко седна в леглото.
	— Какво? Мама ми казваше, че нямаме роднини.
	— Майка ти е грешала. Ти имаш семейство.
	Лекси бе прекарала живота си в очакване да чуе тези толкова ценни за нея думи. Нейният свят открай време беше опасен, несигурен кораб, постоянно насочен към подводни рифове. Тя бе израснала предимно сама, сред непознати хора, едно съвременно неопитомено дете, борещо се за късче хляб и внимание, без да получава никога достатъчно нито от едното, нито от другото. През повечето време бе успявала да потиска тези мисли, но когато си спомнеше — когато един от държавните психиатри я бе накарал да си спомни, — тя ясно усети глада, как постоянно е била мокра, протягайки ръчичка към майка си, която беше прекалено надрусана, за да я чуе, или прекалено изнервена, за да се интересува. Спомняше си как дни наред бе прекарвала в мръсната детска кошарка, плачейки, в очакване някой да си спомни за съществуването й.
	Сега гледаше втренчено през мръсния прозорец на автобуса. Служителката, отговаряща за нея, седеше на съседната седалка и четеше някакъв любовен роман.
	След повече от двайсет и шест часа на път, те най-сетне наближаваха спирката й. Навън едно стоманеносиво небе се бе спуснало ниско над върховете на дърветата. Дъждът бродираше хаотични дантели върху прозореца, замрежвайки гледката. Тук, във Вашингтон, сякаш беше друга планета: безследно изчезнали бяха опърлените от слънцето хълмове на Южна Калифорния и сивата мрежа на задръстените от движение магистрали. Дърветата бяха толкова огромни, сякаш подхранвани със стероиди, също и планините. Всичко изглеждаше прекалено огромно и диво.
	Автобусът свърна към мрачна и сива автогара и спря рязко със съскащ звук. Покрай прозореца й премина облак от черен пушек, затъмнявайки паркинга за момент, след което дъждът отново рукна. Вратите на автобуса се отвориха със съскане.
	— Лекси?
	Тя чу гласа на госпожа Уотърс и си помисли „давай, Лекси“, но нямаше сили да помръдне. Вдигна поглед към жената, която през последните шест години бе представлявала единственото солидно присъствие в живота й. Всеки път, когато някое приемно семейство се откажеше от Лекси и я връщаше като някакъв изгнил плод, госпожа Уотърс винаги беше насреща, очаквайки я с тъжната си усмивка. Не беше кой знае каква утеха, но това бе всичко, което Лекси имаше, и тя внезапно изпита страх да не загуби дори и нея.
	— Ами ако не дойде? — попита Лекси.
	Госпожа Уотърс протегна ръката си, изпъстрена със ситни венички и с пръсти, напомнящи за сухи съчки и едри кокалчета.
	— Ще дойде.
	Лекси си пое дълбоко дъх. Тя имаше сили да го направи. Разбира се, че имаше сили. За последните пет години бе живяла в седем приемни семейства и бе посещавала шест различни училища. Нямаше да има проблеми да го направи още веднъж.
	Тя протегна ръка към ръката на госпожа Уотърс. Минаха една след друга по тясната пътека на автобуса, блъскайки се в седалките от двете им страни.
	Вече навън, Лекси измъкна овехтелия си червен куфар, прекалено тежък за носене, тъй като беше натъпкан с единствените неща, които имаха значение за нея — книги. Тя го извлече до самия ръб на тротоара и застана там, извисяваща се на ръба на бордюра. Имаше чувството, че се е надвесила над някаква пропаст. Една погрешна стъпка и щеше да си счупи някоя кост или да връхлети стремглаво в трафика.
	Госпожа Уотърс застана до Лекси и отвори чадъра си. Дъждът забарабани шумно върху обтегнатия найлон.
	Останалите пътници излизаха един по един от автобуса и изчезваха.
	Лекси огледа празния паркинг и изведнъж й се доплака. Колко пъти досега се бе озовавала в абсолютно същата ситуация? Всеки път, когато майка й изтрезняваше за момент или спираше да се друса, се връщаше за дъщеря си. _Дай ми още една възможност, кукличке. Кажи на този хубав съдия тук, че ме обичаш. Обещавам ти, че този път ще бъда по-добра… Никога повече няма да те забравя._ И всеки път Лекси чакаше.
	— Вероятно е променила решението си.
	— Това няма да се случи, Лекси.
	— Но би могло.
	— Ти имаш семейство, Лекси. — Госпожа Уотърс повтори страховитите думи и Лекси се разколеба, надеждата отново избуя.
	— Семейство — тя предпазливо произнесе тази непозната дума. Усещаше я върху езика си като някакъв шоколад, който оставяше след себе си вкуса на сладост.
	Един раздрънкан син форд спря пред тях и паркира. Колата беше нащърбена по бронята и цялата разядена от ръжда. Многобройните пукнатини на един от прозорците бяха залепени със скоч.
	Вратата на шофьора се отвори бавно и отвътре излезе възрастна жена. Беше ниска и сивокоса, с воднисти кафяви очи и кожа, наподобяваща фасети на диамант, резултат от дългогодишно пушене. Удивителното беше, че й изглеждаше позната — като някаква по-стара, набръчкана версия на майка й. В този момент невъзможната дума отново се появи в съзнанието й, изпълнена вече със съдържание. Семейство.
	— Алекса? — изрече жената с дрезгав глас.
	Лекси не можеше да събере сили да й отговори. Искаше й се тази жена да й се усмихне или може би дори да я прегърне, но Ева Ланг само стоеше, а наподобяващото й изсъхнала ябълка лице се свъси дълбоко.
	— Аз съм старата ти леля. Сестра на баба ти.
	— Никога не съм познавала баба си — това беше всичко, което Лекси успя да изрече в момента.
	— През цялото това време си мислех, че живееш с роднините на баща ти.
	— Нямам баща. Искам да кажа, не знам кой е той. И мама не знаеше.
	Леля й Ева въздъхна.
	— Вече знам това, благодарение на госпожа Уотърс. Това ли е целият ти багаж?
	Лекси усети как я залива вълната на срама.
	— Да.
	Госпожа Уотърс внимателно пое куфара от Лекси и го постави на задната седалка.
	— Хайде, Лекси. Качвай се в колата. Леля ти иска да живееш при нея.
	_Да, иска, но засега._
	Госпожа Уотърс сграбчи Лекси в силна прегръдка, прошепвайки в ухото й:
	— Не се бой.
	Лекси се вкопчи в нея като удавница. В последната секунда преди нещата да станат съвсем объркващи, тя я пусна и залитна назад. Приближи се до раздрънканата кола и дръпна вратата, която се отвори с трясък.
	Седалките бяха две, покрити с кафяв винил, с напукани шевове, от които стърчеше сива вата. Колата миришеше на смес от мента и цигари, сякаш вътре бяха изпушени един милион ментолови цигари.
	Лекси седна колкото е възможно по-близо до вратата. Тя помаха на госпожа Уотърс през напукания прозорец и не откъсна поглед от нея, докато фигурата на социалната работничка не се стопи в сивата мъгла. Прокара леко връхчетата на пръстите си по студеното стъкло, сякаш това леко докосване можеше да я свърже с тази жена, която бе възможно повече да не види.
	— Съжалявам да чуя, че майка ти се е поминала — изрече леля й Ева след дълга и неудобна пауза. — Сега е на едно по-добро място. Това трябва да ти вдъхва утеха.
	До този момент Лекси не бе успяла да намери някакъв подходящ отговор на тази реплика. Това беше съчувствие, което бе чувала от всеки непознат, предоставил й подслон. Бедната Лекси, с мъртвата си майка наркоманка. Никой обаче не знаеше в действителност какво бе представлявал животът с майка й — многобройните мъже, хероинът, повръщането, болката. Или колко ужасен се бе оказал краят. Това беше известно само на Лекси.
	Тя се втренчи през прозореца в околността, сред която й предстоеше да живее. Беше релефно, зелено и тъмно, дори и по обед. След няколко километра една пътна табела ги приветства в резервата Порт Джордж. Навсякъде се виждаха символи на коренните американци. Фигурки на дялани косатки украсяваха фасадите на магазините. Сглобяеми къщи се издигаха върху неоградени дворове, с пръснати върху тях ръждясали коли или всякакви машинарии. В този късен августовски следобед празни стойки за фойерверки свидетелстваха за отминалия неотдавна празник, а на хълма срещу океана се строеше лъскаво казино.
	Табелите ги напътстваха към парка с мобилни домове „Вожд Сийтл“. Леля й Ева премина през парка и спря пред една жълто-бяла каравана с двойна ширина. Сред замрежения от дъжда въздух тя изглеждаше малко нереална и внушаваше разочарование. Пълни с увехнали петунии пластмасови сиви саксии охраняваха боядисаната във великденско синьо предна врата. На предния прозорец висяха две избелели завеси, свити през средата с жълтеникави въженца и напомнящи пясъчни часовници.
	— Не е кой знае какво — рече леля й Ева със смутен вид. — Взела съм я под наем от племето.
	Лекси не знаеше какво да каже. Ако леля й беше успяла да зърне някои от местата, където се бе налагало на Лекси да живее, тя едва ли щеше да се извинява заради тази красива каравана.
	— Красиво е.
	— Хайде — отвърна леля й, угасяйки двигателя.
	Лекси тръгна подир нея по една посипана с чакъл пътека до предната врата. Отвътре караваната беше подредена безукорно. Малка Г-образна кухня преминаваше в трапезария, с плот на жълти точки, метална маса и четири стола. Във всекидневната имаше покрито с одеяло кресло, а два сини винилови стола гледаха към телевизор, поставен върху метална стойка. Върху малка масичка имаше две снимки — едната на стара жена с очила с рогови рамки, а другата на Елвис. Миришеше на цигари и изкуствен аромат на цветя. Почти от всяка дръжка в кухнята висяха пурпурни освежители за въздух.
	— Извинявай, ако ароматът е много силен. Миналата седмица отказах цигарите, след като научих за теб — обясни леля й Ева, извръщайки се към нея. — Цигарен дим и деца не е добра комбинация, нали?
	Някакво странно чувство сграбчи Лекси; напомняше на пърхаща птица и беше толкова непознато, че тя не успя веднага да разпознае емоцията, която то носеше.
	Надежда.
	Тази непозната жена, тази леля, бе отказала цигарите заради нея. И бе приела Лекси в момент, когато очевидно беше зле с парите. Тя се втренчи в жената, изпълнена с желание да каже нещо, но не успя да изтръгне нищо от себе си. Страхуваше се, че може да развали всичко с една неуместна дума.
	— По този въпрос не съм много наясно, Лекси — рече накрая леля Ева. — Двамата с Оскар, починалия ми съпруг, нямахме деца. Опитахме какво ли не, но не се получи. Така че не знам нищо за това как се отглеждат деца. Ако ще…
	— Ще бъда послушна. Кълна ти се. — _Само не променяй решението си. Моля те._ — Ако ме задържиш при себе си, няма да съжаляваш.
	— Ако те задържа ли? — Леля й Ева облиза тънките си устни и лицето й леко се свъси. — Сигурно майка ти не е давала и пет пари за теб. Не мога да кажа, че съм изненадана. Тя разби сърцето и на сестра ми.
	— Биваше я да причинява болка на хората — отвърна тихо Лекси.
	— Ние сме семейство — отсече Ева.
	— Наистина не знам какво означава това.
	Леля й се усмихна, но усмивката й беше тъжна и това причини болка на Лекси, напомняйки й, че тя също беше очукана от живота. Животът с майка й бе оставил своя отпечатък.
	— Това означава, че ти оставаш тук с мен. И мисля, че е най-добре занапред да ми викаш само Ева, защото с това „лельо“ се чувствам стара. — Тя понечи да се извърне.
	Лекси сграбчи тънката китка на леля си, усещайки как меката като кадифе кожа се набръчква в ръката й. Направи го несъзнателно, не трябваше да го прави, но вече беше прекалено късно.
	— Какво има, Лекси?
	Момичето едва успя да изтръгне от себе си двете малки думи, усещаше ги като грапави камъни в стегнатото си гърло. Но трябваше да ги изрече. Беше длъжна.
	— Благодаря ти — произнесе тя, а очите й щипеха от непролетите сълзи. — Няма да ти причинявам никакви грижи. Кълна ти се.
	— Вероятно ще го направиш — изрече Ева и накрая се усмихна. — Ти си тийнейджър, нали така? Но всичко е наред, Лекси. Всичко е наред. Бях сама толкова дълго време. Радвам се, че си тук.
	Лекси можа само да кимне. Тя също бе прекарала дълго време сама.

	* * *

	Джуд Фарадей не бе успяла да мигне и за секунда през нощта. Накрая, точно преди зазоряване, се отказа да опитва повече. Отметна тънката завивка, като внимаваше да не събуди спящия си съпруг, измъкна се от леглото и излезе от спалнята. Отвори внимателно френските прозорци и пристъпи навън.
	В светлината на изгряващото слънце задният им двор блестеше от росата, а буйна зелена трева се стелеше чак до песъчливия, посипан със сиви камъчета плаж. Отвъд него заливът Саунд* представляваше серия от черни като въглища вълни, които се носеха с обагрени в оранжево от зората гребени. На срещуположния бряг се издигаше планинската верига Олимп с назъбена линия в розово и бледолилаво.
	[* Пюджит Саунд е залив по северозападния бряг на американския щат Вашингтон, пролив към Тихия океан и част от Салишко море. — Б.пр.]
	Тя обу сабото, което винаги стоеше до вратата, и отиде в градината.
	Тази ивица земя беше нещо повече от нейната гордост и наслаждение. Това беше нейното светилище. Тук, приведена над богатия чернозем, тя садеше и присаждаше, разделяше и кастреше. Сред тези ниски каменни стени тя бе създала свят, който олицетворяваше красотата и порядъка. Всичко, което бе засадила в тази земя, оставаше, където го бе поместила, то разпращаше корени, които се забиваха дълбоко в земята. Без значение колко студена и хапеща беше зимата или колко силни бяха дъждовните урагани, любимите й растения отново се съживяваха, раждайки се с всеки нов сезон.
	— Станала си рано.
	Тя се обърна. Съпругът й стоеше на терасата, точно пред спалнята им. С късите си черни боксерки, с прекалено дългата вече сивееща руса коса, все още разрошена от съня, той изглеждаше като някакъв много секси професор по класическа история или като някоя току-що преминала зенита си рок звезда. Не беше чудно, че се бе влюбила в него още от пръв поглед преди повече от двайсет и четири години.
	Джуд изрита оранжевото сабо и закрачи по каменната пътека от градината към вътрешния двор.
	— Не можах да мигна — призна тя.
	Той я сграбчи в прегръдките си.
	— Днес е първият ден на учебната година.
	Точно това беше нещото, промъкнало се като крадец в съня й, което бе съсипало покоя й.
	— Направо не мога да повярвам, че започват гимназия. Доскоро бяха в детската градина.
	— Ще бъде интересно да гледаме в какво ще се превърнат през следващите четири години.
	— Ще е интересно за теб — отвърна тя. — Ти си горе в ложите и гледаш играта. Аз съм долу на терена, поемам ударите. Изпитвам ужас, че нещо може да се обърка.
	— Какво може да се обърка? Те са умни, любопитни, любящи деца. Спори им във всичко.
	— Какво може да се обърка? Шегуваш ли се? Там… там е опасно, Майлс. До този момент съумявахме да ги държим в безопасност, но в гимназията вече е различно.
	— Ще се наложи малко да отпуснеш юздите, знаеш го.
	През цялото време й казваше това. Много хора й даваха същия съвет, и то от години насам. Бяха я критикували, че прекалено силно опъва юздите на родителските си задължения, като контролира твърде много децата си, но тя не знаеше как да ги отпусне. От мига, в който бе взела решение да стане майка, животът й се бе превърнал в епична битка. Беше помятала три пъти, преди да забременее с близнаците. А изминалите до този момент един по един месеци, преди да й закъснее менструацията, я бяха изпълвали със сива и безнадеждна депресия. И тогава бе станало чудото: тя отново бе заченала. Бременността й бе протекла трудно, с проблеми, и бе принудена да прекара почти шест месеца на легло. Всеки ден, докато бе лежала в това легло, представяйки си как ще изглеждат бебетата й, за нея бе представлявал война, битка на воли. Джуд бе воювала с цялото си сърце.
	— Все още не — произнесе накрая тя. — Те са само на четиринайсет години.
	— Джуд — каза той с въздишка. — Съвсем мъничко. Само толкова те моля. Ти проверяваш всеки ден домашните им, придружаваш ги на всичките им танци и организираш всички дейности в училище. Правиш им закуска и ги караш навсякъде, където трябва да отидат. Почистваш стаите им и переш дрехите им. Ако забравят да си изпълнят задълженията, ти ги извиняваш и ги правиш вместо тях. Те не са някакви слепи бухали. Трябва малко да се отпуснеш.
	— Как така да се отпусна? Ако спра да проверявам домашните им работи, Мия изобщо ще спре да ги прави. Или може би трябва да спра да се обаждам на родителите на приятелите им, за да съм сигурна, че децата отиват там, където ми казват? Когато бях в гимназията, всеки уикенд правехме събирания и две от приятелките ми забременяха. Трябва да ги следя по-отблизо сега, повярвай ми. Има толкова много неща, които може да се объркат през следващите четири години. Трябва да бдя над тях. Мога да се отпусна едва когато отидат в колежа. Обещавам.
	— Правилният колеж — подразни я той, но и двамата знаеха, че това в действителност не беше шега. Близнаците още не бяха започнали първата си година в гимназията, а Джуд вече търсеше подходящи колежи.
	Тя вдигна поглед към него в очакване да я разбере. Знаеше, че той си мисли, че е прекалено отдадена на децата им, и разбираше загрижеността му, но тя беше майка и не знаеше как да се отнася със спокойствие към този факт. Не можеше да понесе мисълта, че децата й можеха да израснат като нея, без да са обградени с любов.
	— Ти нямаш нищо общо с нея, Джуд — продума тихо той и тя го обичаше за тези думи. Отново се облегна на него, двамата гледаха към хоризонта как денят се развиделява, докато накрая Майлс каза: — Добре, трябва вече да тръгвам. Имам операция в десет.
	Тя го целуна силно, след това го последва в къщата. Взе един бърз душ, подсуши дългата си до раменете руса коса, сложи си лек грим и облече едни избелели дънки и кашмирения пуловер с висока яка. Отвори чекмеджето на нощното си шкафче и извади две малки пакетчета, по едно за всяко дете. Взе ги със себе си и излезе от стаята, като закрачи през широкия покрит с плочки коридор. Сутрешното слънце нахлуваше през високите от пода до тавана прозорци в къщата, изградена основно от стъкло, камък и екзотична дървесина, изпълвайки я със сияние. На главния етаж, където и да се спреше погледът на човек, всяко кътче се открояваше с красотата си. Джуд бе прекарала четири години в енергични дебати с архитекти и дизайнери в желанието си да направи този дом нещо изключително и резултатът беше налице: всичките й мечти се бяха осъществили.
	Горният етаж бе друга история. Това беше царството на децата, в горната част на една вита стълба от камък и мед. Едно огромно помещение, обзаведено с телевизор с голям екран и маса за билярд, доминираше в източната част на къщата. Освен това имаше и две големи спални, всяка от тях със собствена баня и тоалетна.
	Тя почука леко на стаята на Мия и влезе вътре.
	Както очакваше, откри четиринайсетгодишната си дъщеря просната върху одеялата в леглото си с балдахин, потънала в дълбок сън. Навсякъде бяха разхвърляни дрехи, подобно на шрапнели от някаква митична експлозия, разпръснала всичко наоколо. Мия полагаше огромни усилия да открие самоличността си, като всеки нов опит изискваше радикална смяна на дрехите.
	Джуд приседна на ръба на леглото и погали меката руса коса, стелеща се по бузата на дъщеря й. За миг сякаш времето се върна назад; внезапно тя отново беше млада майка, взираща се в детето си с херувимска красота, с руса царевична коса и сладка като мед усмивка, която бе следвала навред братчето си близнак като негова сянка. Бяха като кученца, прескачайки се едно друго в своите бурни игри, бъбрейки нонстоп на потайния си език, смеейки се, скачайки от дивана. Още от самото начало Зак беше водачът на този дует. Той бе проговорил пръв и говореше най-често. Мия не бе отронила и една дума, дори и след четвъртия си рожден ден. Не беше имала нужда; брат й я заместваше в това отношение. Както тогава, така и сега.
	Мия се претърколи сънливо и отвори очи, примигвайки бавно. Бледото й сърцевидно лице с чудесната си костна структура — наследена от баща й — представляваше бойно поле с победител акнето, което нищо до този момент не бе успяло да надвие. Многоцветни гумени ленти опасваха брекетите на зъбите й.
	— Hola, madre.*
	[* Здравей, майко (исп.). — Б.пр.]
	— Това е първият ви ден в гимназията.
	Мия направи гримаса.
	— Застреляй ме. Наистина.
	— Ще е по-добре, отколкото в основното училище. Ще видиш.
	— Само ме успокояваш. Не може ли ти да ме обучаваш вкъщи?
	— Спомняш ли си в шести клас? Когато се опитах да ти помогна с домашната работа по математика?
	— Беше пълна катастрофа — отвърна мрачно Мия. — Сега обаче резултатът може да е по-добър. Не бих побесняла както тогава.
	Джуд разроши меката коса на дъщеря си.
	— Не можеш да се скриеш от живота, мъниче.
	— Не искам да се крия от живота, а само от гимназията. Това е все едно да плувам редом с акули, мамо. Честно ти казвам. Човек може да загуби крак.
	Джуд не можа да сдържи усмивката си.
	— Виждаш ли? Имаш голямо чувство за хумор.
	— Така казват, когато се опитват да вдигнат самочувствието на някое грозно момиче. Благодаря ти. А и на кого му пука? Не че имам някакви приятели.
	— Напротив, имаш приятели.
	— Нямам. Зак има приятели, които се опитват да бъдат учтиви към неговата сестра, която е пълна загубенячка. Не е едно и също.
	В продължение на години Джуд бе правила всичко по силите си, за да направи децата си щастливи, но това беше единствената битка, която тя не можеше да спечели. Ролята на срамежлива сестра близнак на най-популярното момче в училище не беше никак лесна.
	— Имам подарък за теб.
	— Наистина ли? — Мия рязко седна в леглото. — Какъв?
	— Отвори го. — Джуд й подаде малкия пакет.
	Мия бързо разкъса опаковката. Вътре имаше малък дневник с корици от розова кожа, с блестяща месингова ключалка.
	— Имах такъв, когато бях на твоите години, и си записвах всичко, което ми се случваше. Може да помогне, като си водиш дневник. И аз бях срамежлива.
	— Но си била красива.
	— И ти си красива, Мия. Иска ми се да можеше да го видиш.
	— Да, сигурно. Шини и пъпки, ето това е цялата ми красота.
	— Просто бъди отворена към хората, става ли, Мия? Това е ново училище, нови възможности, нали разбираш?
	— Мамо, ходя на училище със същите деца от детската градина. Не мисля, че някакво ново отношение може да помогне. Освен това аз се опитах да бъда отворена нали си спомняш, с Хейли.
	— Това беше преди повече от година, Мия. Не е хубаво да се фокусираш върху лошите неща, които са ти се случили. Днес е първият ти ден в гимназията. Едно ново начало.
	— Окей. — Мия се опита да се усмихне игриво.
	— Добре. А сега се измъквай от леглото. Искам днес да отидем рано на училище, за да мога да ти помогна да откриеш къде е шкафчето ти и да те придружа до класната стая за първия час. По геометрия ще ти преподава господин Дейвис и искам да му обясня колко добре се справи с последните си изпити.
	— Няма да ме водиш никъде. И сама мога да си намеря шкафчето.
	С разума си Джуд осъзнаваше правотата на Мия, но още не беше готова да се откаже. Все още не. Прекалено много неща можеха да се объркат. Мия беше крехка, прекалено ранима.
	Ами ако някой й се подиграеше? Майката бе длъжна да брани децата си, без значение дали те го желаеха, или не.
	Тя се изправи.
	— Ще бъда направо невидима. Ще видиш. Никой даже няма и да разбере, че съм там.
	Мия простена.


>>	Глава 2

	Сутринта на първия учебен ден Лекси се събуди рано и стигна със залитане по тесния коридор до банята. Един поглед в огледалото бе достатъчен, за да потвърди най-лошите й опасения: кожата й беше бледа, леко болнава, а сините й очи бяха подпухнали и налети с кръв. Сигурно отново бе плакала насън.
	Тя си взе набързо душ с хладка вода, като внимаваше да не вкарва леля си в излишни разходи. Нямаше никакъв смисъл да суши косата си. Дългите й до кръста черни къдрици щяха да се усучат и застанат в каквато си форма искат, така че просто ги събра в конска опашка и се върна в стаята си.
	Отвори вратата на шкафа си и се втренчи в малкото дрехи, които притежаваше. Не разполагаше с кой знае какъв избор.
	Какво ли носеха тук децата? Дали остров Пайн щеше да е подобен на Брентуд или Хилс, където децата се обличаха като авангардни модни модели? Или източен Лос Анджелис, където подражатели на рап звездите изпълваха класните стаи?
	На вратата на спалнята й се почука, толкова тихо, че Лекси едва го чу. Тя оправи бързо леглото си и след това отвори вратата.
	На прага стоеше Ева и държеше в ръцете си яркорозова тениска с пеперуда от изкуствени диаманти отпред на гърдите. Крилата й с форма на бъбрек преливаха в пурпурно, жълто и детелиненозелено.
	— Взех я за теб от работата вчера. Предположих, че всяко момиче трябва да има нещо ново, което да облече за първия си ден в гимназията.
	Това беше най-грозното нещо, което Лекси някога бе виждала, подхождащо повече на някое четиригодишно дете, отколкото на четиринайсетгодишно момиче, но тя още на мига се влюби в тениската. Никой до този момент не й беше купувал специален подарък за първия учебен ден.
	— Чудесна е — изрече със свито гърло.
	Живееше с леля си едва от четири дни, а с всеки изминал час се чувстваше все повече у дома си. Това усещане за уют я изплаши. Знаеше колко опасно става, когато някой дом започнеше да й харесва. Или човек.
	— Не е необходимо да я носиш, ако не искаш. Просто си помислих…
	— Нямам търпение да я облека. Благодаря ти, Ева.
	Леля й я дари с толкова ярка усмивка, че чак бузите й просияха.
	— Казах на Милдред, че ще я харесаш.
	— Харесвам я.
	Ева кимна леко и отстъпи назад в коридора, затваряйки вратата след себе си. Лекси облече розовата тениска и едни избелели дънки. След това напълни допотопната си раница с тетрадките и моливите, които Ева бе донесла от работата си предишната вечер.
	В кухнята я видя застанала до мивката да пие кафето си, облечена за работа в синята си работна жилетка „Уолмарт“, лимоненожълт акрилен пуловер и дънки.
	Погледите им се срещнаха в тясното пространство. Кафявите очи на Ева изглеждаха разтревожени.
	— Госпожа Уотърс положи огромни усилия, за да те уреди да учиш в гимназията на остров Пайн. Това е едно от най-добрите училища в щата, но училищният автобус не идва отсам моста, така че ще ти се налага да хващаш местния автобус. Това проблем ли е? Казах ли ти го вече?
	Лекси кимна.
	— Всичко е наред, Ева. Не се тревожи. Пътувам с автобуси от години. — Тя не добави, че често бе спала на мръсните им седалки, когато двете с майка й нямаха къде другаде да отидат.
	— Добре тогава. — Ева допи кафето си и изплакна чашката, като я остави в мивката. — Добре, не е хубаво да закъсняваш за първия учебен ден. Ще те закарам. Да тръгваме.
	— Мога да хвана автобуса…
	— Не и за първия ти ден в гимназията. За днес поех втората смяна.
	Лекси последва леля си навън до колата. Докато пътуваха към острова, тя оглеждаше околността. Беше видяла всичко това на картите, но онези дребни чертички и обозначения не казваха кой знае колко много за реалната обстановка. Например тя знаеше, че остров Пайн е дълъг почти двайсет и широк шест километра; че до него можеше да се стигне с ферибот от централен Сиатъл и по моста от континента от областта Китсап. Земята от страната на моста откъм Порт Джордж беше собственост на племето. Сега обаче видя, че остров Пайн не беше тяхна собственост.
	Съдейки по къщите на острова, хората, които живееха в тях, бяха богати. На практика това бяха цели имения.
	Слязоха от магистралата и поеха по един склон към гимназията, която представляваше група ниски сгради от червени тухли, скупчени около един стълб със знаме. Подобно на много други райони около училищата, които Лекси беше посещавала, населението на остров Пайн се бе разраснало по-бързо, отколкото бяха предполагали. Група от кранове опасваше в пръстен основната територия на гимназията.
	Ева паркира на празната лента пред автобусната спирка и погледна Лекси.
	— Тези деца с нищо не са по-добри от теб. Не го забравяй.
	Лекси изпита силен прилив на привързаност към тази изтерзана жена, която я беше приела.
	— Всичко ще е наред — каза Лекси. — Не е необходимо да се тревожиш за мен.
	Ева кимна.
	— Късмет — изрече тя накрая.
	Лекси не отвърна, че късметът нямаше нищо общо с постъпването й в ново училище. Вместо това насила се усмихна и излезе от колата. Точно когато й махаше с ръка за довиждане, училищният автобус спря край Ева и децата се изсипаха от него.
	Лекси сведе глава и закрачи. Достатъчно пъти бе играла ролята на нова ученичка и знаеше какви са триковете. Най-добрата тактика беше да се слее с тълпата и да се стопи в нея. Това се постигаше, като гледаш надолу и се движиш бързо. Правило номер едно: никога не спирай. Правило номер две: никога не вдигай поглед. Успееше ли да следва тези правила до петък, щеше да е едно от многото деца в началния клас, а след това можеше да се опита да се сприятели с едно или две момичета. Макар че тук това нямаше да е лесно. Беше ли възможно да има нещо общо с тези деца?
	Когато стигна до главната сграда, два пъти провери програмата си. Ето къде беше. Стая 104. Тя се смеси с тълпата от ученици, всички от които сякаш се познаваха един друг, и се остави на течението им да я носи напред. В класната стая децата насядаха по местата си и продължаваха да говорят развълнувано.
	Грешката й беше, че спря за миг. Вдигна поглед, колкото да събере мислите си, и класната стая изведнъж замря. Всички се втренчиха в нея и в следващия миг зашушукаха. Някои се разсмяха. Лекси осезаемо усети недостатъците си — гъстите черни вежди, кривите зъби и разрошената коса, жалките й дънки и още по-жалката й тениска. А това беше място, където на всяко дете му слагаха брекети след юношеските години и получаваше нова кола на шестнайсетгодишна възраст.
	В дъното на стаята едно момиче я посочи с пръст и се закикоти. Седналото до нея момиче кимна. На Лекси й се стори, че дочу думите красива пеперуда и след това дали сама си я е изработила?
	А после едно момче се изправи и цялата стая отново замлъкна.
	Лекси знаеше кой бе той. Във всяко училище имаше по едно момче като него — красиво, популярно, атлетично, от онези момчета, които получаваха всичко, което пожелаят, без дори да полагат някакви усилия. Капитанът на футболния отбор и президентът на класа. В морскосинята си тениска и провиснали дънки той напомняше на Леонардо ди Каприо, целият златен и усмихнат, и сигурен в себе си.
	Идваше към нея. Но защо? Дали зад нея нямаше друго, по-красиво момиче? Дали щеше да направи нещо, с което да я унижи, за да разсмее приятелите си?
	— Здравей — каза той.
	Тя усети погледите на всички, впити в тях.
	Лекси прехапа долната си устна, за да скрие кривите си зъби.
	— Здравей.
	Той се усмихна.
	— Сюзан и Лиз са кучки. Не им позволявай да те разстроят. Пеперудата е страхотна.
	Тя стоеше изправена като някакъв идиот, замаяна от усмивката му. _Стегни се, Лекси. И преди си виждала такива красавци._ Трябваше да каже нещо, да се усмихне, каквото и да е.
	— Ела — произнесе той, улавяйки ръката й.
	При докосването му тя усети лек шок, все едно я бе ударил електрически ток.
	Той се канеше да я поведе нанякъде. В противен случай защо ще я държи за ръката, нали така? Но той просто стоеше, втренчен в нея. Усмивката му угасна. Изведнъж тя не можеше да си поеме дъх; целият свят около нея сякаш изчезна, като остана само лицето му, само изумителните му зелени очи.
	Той понечи да каже нещо, но сърцето на Лекси биеше толкова бързо, че не чу думите му, а в следващия миг той вече се отдалечаваше от нея, задърпан от някакво красиво момиче в пола, по-оскъдна и от салфетка за хранене.
	Лекси остана прекалено дълго на едно място, втренчена в гърба му, все още без дъх. Тогава си спомни къде се намира и коя беше: новото момиче с тениската с пеперуда. Тя се втурна напред, забила брадичка в гърдите си, насочвайки се към едно място в дъното на реда. Плъзна се на изтърканата седалка точно в мига, когато зазвъня звънецът.
	Докато учителят дърдореше монотонно за миналото на Сиатъл, Лекси непрекъснато превърташе в съзнанието си онзи момент. Повтаряше си, че това, че я беше докоснал, не означава нищо, но не можеше да спре да премисля случката. Какво ли се бе канил да й каже?
	Когато часът свърши, тя се осмели да погледне към него. Той се движеше с тълпата ученици, смеейки се на нещо, казано от момичето с миниполата. Когато стигна до чина на Лекси, забави крачка и я погледна, макар и да не се усмихна и да не спря. А просто продължи да се движи.
	Разбира се, че не спря. Тя бавно се изправи и тръгна към вратата. Останалата част от сутринта Лекси се опитваше да държи главата си високо изправена, докато се движеше из пълните с ученици коридори, но към обяд вече й призляваше, а най-лошото тепърва предстоеше.
	Обядът в ново училище бе истински ад. Човек никога не знаеше какво трябва да прави, а цялата социална йерархия можеше да бъде разстроена, осмелеше ли се да седне там, където не й беше мястото.
	Лекси спря до вратата на училищния стол. Самата мисъл да влезе вътре, където всички ще я оглеждат и оценяват, надхвърляше всичко, което можеше да понесе в днешния ден. Обикновено притежаваше достатъчно сили да се справи с подобна ситуация, но господин Популярен я беше извадил от равновесие, накарал я бе да желае невъзможното, а тя беше наясно колко лесно силното желание можеше да й навлече беда. Това щеше да бъде чиста загуба на време. Тя излезе навън, където слънцето сияеше ослепително. Прерови раницата си и откри сандвича, който Ева й бе приготвила, и едно силно износено копие на романа „Джейн Еър“. Някои деца пъхаха в раницата си плюшени животни или специални детски одеяла. Лекси си имаше Джейн.
	Тя закрачи безцелно през двора на гимназията, търсейки място да седне и да почете, докато си изяде сандвича. В другия край на двора зърна красиво малко дърво да се издига насред затревен триъгълник, но не дървото привлече вниманието й. А момичето, седнало с кръстосани крака под зеления му балдахин, надвесено над някаква книга. Русата й коса беше разделена на две хлабаво сплетени плитки. Деликатната й розова тюлена поличка, черната къса и деколтирана блуза без ръкави и черните кецове определено излъчваха послание.
	Това беше послание, което Лекси лесно разбра. _Аз не съм като теб. Нямам нужда от теб._
	Самата Лекси бе прекарала няколко години, обличайки се по същия начин, когато не бе изпитвала желание да има приятели, когато бе изпитвала страх да не бъде разпитвана къде живее или какво представлява майка й.
	Тя си пое дълбоко дъх и закрачи към момичето. Когато се доближи до нея, спря. Искаше да каже точните думи, но след като бе стигнала до момичето, Лекси не знаеше какви точно трябваше да са те.
	Момичето вдигна поглед от книгата си. Изглеждаше крехка и беззащитна, с покрита с акне кожа и зелени очи, обрамчени с прекалено много пурпурен молив. Ярко оцветени гумени ленти подчертаваха брекетите й.
	— Здравей — каза Лекси.
	— Той не е тук. И няма да дойде.
	— Кой?
	Момичето вдигна безучастно рамене и отново се върна към книгата си.
	— Ако не знаеш, това няма значение, нали?
	— Може ли да седна до теб?
	— Социално самоубийство — изрече момичето, без да вдига поглед от книгата си.
	— Какво?
	Момичето отново вдигна поглед.
	— Социално самоубийство е да седнеш до мен. Дори и децата от театралната група ме избягват. Да. Не е много весело.
	— Имаш предвид, че няма да ме вземат в групата на мажоретките ли? Та това ще е страшна трагедия.
	Момичето за пръв път прояви интерес към Лекси. Устата й се изви в усмивка.
	— Повечето момичета ги е грижа за тия неща.
	— Така ли? — Лекси пусна раницата си на тревата. — Какво четеш?
	— „Брулени хълмове“.
	Лекси й протегна собствената си книга.
	— „Джейн Еър“. Може ли да седна?
	Момичето се дръпна леко настрани, за да й направи място върху тясната ивица трева.
	— Не съм я чела. Добра ли е?
	Лекси седна до нея.
	— Любимата ми е. Когато приключиш с твоята, можем да си ги разменим.
	— Това ще е страхотно. Казвам се Мия, между другото.
	— Лекси. И за какво се разказва в книгата?
	Мия започна бавно да обяснява, запъвайки се, но когато стигна до Хийтклиф, думите й полетяха със скоростта на самолет. В следващия момент, както Лекси осъзна, двете се смееха така, сякаш бяха приятелки от години. Когато звънецът удари, те се изправиха и тръгнаха заедно към шкафчетата си, не спирайки да говорят през целия път, докато прекосяваха двора.
	Лекси повече не сведе глава, не притискаше учебниците към гърдите си и не избягваше целенасочено да гледа другите в очите. Вместо това тя се смееше.
	В коридора пред вратата на кабинета по испански Мия спря и предложи бързо:
	— Днес след училище можеш да дойдеш вкъщи. Ако искаш, искам да кажа. — Тя изглеждаше нервна и напрегната, докато говореше. — Знам, че вероятно няма да го направиш. Не се тревожи.
	На Лекси й се прииска да се усмихне; единствено страхът да не видят кривите й зъби я накара да се сдържи.
	— Разбира се, че много искам.
	— Да се срещнем до стълба със знамето пред административната сграда, става ли?
	Лекси влезе в класната стая и седна в дъното. През останалата част на деня не откъсваше поглед от часовника, искайки й се времето да се забърза, докато най-накрая в два и петдесет тя се озова до стълба със знамето и зачака. Покрай нея сновяха деца, блъскайки се едни в други, докато вървяха към наредените отпред автобуси.
	Може би Мия нямаше да се появи. Вероятно нямаше да дойде.
	Тъкмо се канеше да махне с ръка на всичко това, когато Мия изникна до нея.
	— Чакала си ме — каза тя. В гласа й се долавяше същото облекчение, което изпитваше и Лекси. — Хайде.
	Мия я поведе през кошера от ученици към блестящ черен ескалейд, паркиран на главния път. Тя отвори пасажерската врата и влезе вътре.
	Лекси последва новата си приятелка, настанявайки се на бежовата седалка с аромат на кожа.
	— Hola, madre — каза Мия. — Това е Лекси. Поканих я да дойде у дома с мен. Имаш ли нещо против?
	Жената на шофьорската седалка се извърна и Лекси беше поразена от красотата й. Майката на Мия буквално изглеждаше като двойничка на Мишел Пфайфър със съвършеното си бледо лице и лъскавата руса коса. В един очевидно скъп сив пуловер мястото й беше на корицата на някой каталог на „Нордстром“.
	— Здравей, Лекси. Аз съм Джуд. Радвам се да се запознаем. И как така не те познавам?
	— Току-що се преместих тук.
	— Аха. Това обяснява нещата. Откъде идваш?
	— От Калифорния.
	— Не се бой, няма да те обвинявам за това — изрече Джуд с ярка усмивка. — Майка ти ще има ли нещо против, ако не се прибереш веднага у дома?
	— Не — отвърна Лекси, вече напрегната за неизбежния следващ въпрос.
	— Бих могла да й се обадя, ако искаш, разбира се, и да й се представя…
	— Мааамо — прекъсна я Мия, — пак го правиш.
	Джуд отново дари Лекси с усмивката си.
	— Засрамвам дъщеря си. Нещо, което тези дни правя непрекъснато, дори само като дишам. Но мога ли, макар и за миг да спра да бъда майка? Сигурна съм, че майка ти също те смущава, нали, Лекси?
	Лекси нямаше представа как да отговори на този въпрос, но това нямаше значение. Джуд се разсмя и продължи, сякаш не беше задала никакъв въпрос.
	— От мен се очаква само да ме виждат, но не и да ме чуват. Добре. Закопчайте си коланите, момичета.
	Тя запали двигателя и Мия незабавно заговори за една книга, за която беше чула.
	Потеглиха от училището по една живописна главна улица. Движението едва пъплеше по целия път през града, но след като излязоха на магистралата, пътят се изчисти. Караха по едно лъкатушещо шосе, с две ленти и дървета от двете страни, докато накрая Джуд оповести:
	— Най-после сме си у дома. — И свърна в една покрита с чакъл алея.
	В началото около тях не се виждаше нищо, освен дървета от двете страни на пътя, толкова високи и дебели, че чак закриваха слънцето, но след един пореден завой изведнъж се озоваха в обляно от слънцето свободно пространство.
	Къщата наподобяваше нещо, излязло от роман. Извисяваше се гордо сред околния пейзаж, масивна конструкция от дърво и камък, с прозорци навсякъде. Ниски каменни стени очертаваха мрежа от великолепни градини. А от другата страна беше синият Саунд. Дори и от мястото, където се намираха, Лекси дочуваше как вълните връхлитаха брега.
	— Страхотно — възкликна тя, излизайки от колата. Никога до този момент не бе попадала в такава къща. Как трябваше да се държи? Какво трябваше да каже? Като нищо можеше да изтърси някоя глупост и Мия да й се изсмее.
	Джуд обгърна с ръка дъщеря си и двете закрачиха напред.
	— Обзалагам се, че сте гладни и двете. Защо да не ви направя по някоя кесадиля? Тъкмо през това време ще ми разкажете за първия ден от гимназията.
	Лекси инстинктивно изостана.
	На входната врата Мия се обърна.
	— Лекси? Не искаш да влезеш, нали? Променила си решението си.
	Лекси усети как несигурността й се разтваря или може би по-точно несигурността й се сля с тази на Мия и двете образуваха нещо друго. Двете бяха лика-прилика, но това беше невъзможно. Момичето, което нямаше нищо, не се различаваше от другото, което притежаваше всичко.
	— Глупости — възкликна Лекси, смеейки се, докато ускори крачка към вратата.
	Вече вътре, тя си събу обувките, прекалено късно виждайки, че чорапите й бяха с дупки на пръстите. Смутено последва Мия във великолепната къща. Имаше цели стени от стъкло, в които един зашеметяващ океан се очертаваше като в портретна рамка, каменна камина, блестящи подове. Изпитваше страх да докосне каквото и да било.
	Мия сграбчи ръката й и я задърпа към една голяма кухня. Закачени на черни куки над печката с осем котлона от тавана висяха лъскави медни съдове, а на няколко места в стаята имаше вази със свежи цветя. Седнаха на една дълга кухненска маса от черен гранит, докато Джуд приготвяше кесадилята.
	— Тя просто дойде при мен, madre. А аз й казах, че това си е живо социално самоубийство да седне до мен, но тя не даваше и пет пари. Не е ли страхотно?
	Джуд се усмихна при думите й и понечи да каже нещо, но Мия не спря да говори. Лекси едва успяваше да следи непрекъснатия поток от истории на Мия. Сякаш новата й приятелка години наред бе задържала в себе си наблюдения и мисли и сега всичко излизаше навън. Лекси имаше добра представа какво е това, какво е да задържаш нещата в себе си и да те е страх, и да се опитваш да запазваш спокойствие. Двете с Мия сравняваха впечатленията си за гимназията, момчетата, класовете, филмите, татуировките, пиърсинга на пъпа и бяха съгласни за всичко една с друга. Колкото повече мненията им съвпадаха, толкова повече Лекси се тревожеше: какво щеше да стане, когато Мия разбереше за миналото й? Щеше ли да иска да бъде приятелка с детето на една наркоманка?
	Към пет часа предната врата се отвори с трясък и група деца нахлу в къщата.
	— Обувките — изкрещя Джуд от кухнята, без да вдига глава.
	Девет или десет момчета и момичета се втурнаха вътре.
	Лекси със сигурност можеше да потвърди, че това бяха популярните деца. Всеки би могъл да ги разпознае — красиви момичета със смъкнати дънки и къси фланелки, оголващи корема им, а момчетата в сини и жълти спортни фланелки с дълги ръкави. Вероятно идваха направо от тренировка по футбол и упражнения за мажоретки.
	— Брат ми е онзи със сивата спортна фланелка — обади се Мия, приведена близо към нея. — Не го съди по компанията, с която се движи. Тия момичета имат пилешки мозъци.
	Това беше момчето от първия час.
	Той се отдели от тълпата с лекотата на човек, осъзнаващ популярността си, и спря до Мия, прегръщайки я през раменете. Приликата между двамата наистина беше стряскаща; лицето на Мия представляваше женска скулптурна версия на неговото. Той понечи да каже нещо на сестра си, но в същия момент забеляза Лекси. Погледът му се изостри, стана толкова интензивен, че тя усети как гърдите й започнаха да се стягат. Никой до този момент не я беше поглеждал така, сякаш всичко, свързано с нея, е интересно.
	— Ти си новото момиче — каза тихо той и отметна кичур дълга руса коса от очите си.
	— Тя ми е приятелка — обади се Мия, ухилена толкова широко, че брекетите й се превърнаха в многоцветна дъга.
	Усмивката му угасна.
	— Аз съм Лекси — представи се тя, макар че той не я бе попитал за името й.
	Той се извърна от нея, загубил интерес.
	— Аз съм Зак.
	Момиче с къси шорти и къса тениска, оголваща корема й, застана зад него, прилепвайки се към тялото му и шепнейки нещо в ухото му. Той не се изсмя, само едва забележимо се усмихна. Вместо това се извърна от Лекси и Мия.
	— До после, Ми-май — каза той на сестра си. Тръгна към стълбите, преметнал ръка около момичето с късите шорти, и изчезна сред щурмуващата горния етаж тълпа от деца.
	Мия свъси вежди към нея.
	— Нещо не е наред ли, Лекси? Нали не е проблем да кажа, че си ми приятелка?
	Лекси остана втренчена към празното място, където само допреди няколко секунди бе стоял Зак, усещайки се разтърсена. Беше й се усмихнал, нали така? В първия момент, макар и само за секунда. Какво бе сторила, та усмивката му да се стопи?
	— Лекси? Нали мога да кажа на другите, че сме приятелки?
	Лекси изпусна въздуха, който бе задържала през цялото време. С усилие откъсна погледа си от стълбите. Виждайки напрегнатото състояние на Мия, тя проумя кое е важното в случая, а то не беше някакво си момче на име Зак. Не беше чудно, че той я бе сконфузил. Той винаги щеше да остане загадка за момиче, отраснало в мизерия. Най-важното тук беше Мия и това крехко начало на приятелството им.
	— Разбира се — отвърна тя усмихната. За първи път не й пукаше дали ще видят зъбите й. Беше напълно сигурна, че и Мия пет пари не даваше. — Можеш да кажеш на всеки.

	* * *

	Както обикновено, мултимедийната стая беше пълна с деца. Някои жени се дразнеха от шума и бъркотията, но не и Джуд. Преди години, когато близнаците започваха шести клас, тя съзнателно бе решила да превърне дома си в гостоприемен за всички деца. Искаше приятелите им да им гостуват редовно. Самата тя ясно си даваше сметка, че не желае да оставя грижата за децата си на друга жена; искаше тя да бъде тази, която да го прави. За тази цел бе обзавела внимателно горния етаж и целта й се бе осъществила. В някои дни тук вилнееха петнайсетина деца, опустошавайки хладилника й като скакалци. Но така тя знаеше къде се намират децата й във всеки един момент и бе сигурна, че са в безопасност.
	Сега, докато отключваше серията от дървени подвижни врати към гостната и ги отваряше широко, ясно дочу движението на горния етаж; подовете стенеха под гръмогласния тропот на децата, който отекваше в цялата къща.
	За пръв път Мия не се криеше от цялата тази шумотевица и бъркотия, разнасяща се от мултимедийната стая, не се заключваше в спалнята си да гледа „Малката русалка“ или „Красавицата и звяра“, или някой друг от любимите си филми на „Дисни“. Тя беше излязла на брега, седнала на ръба на пясъчната ивица с Лекси до себе си. И двете се бяха увили в едно дебело вълнено одеяло; черни и руси кичури коса се сплитаха в соления морски въздух. Бяха прекарали навън часове наред в разговори.
	Самата гледка на дъщеря й как разговаря с приятелка накара Джуд да се усмихне. Бе чакала това да се случи толкова дълго, изпълнена с такава напрегнатост, и въпреки това сега, когато се бе случило, не можеше да сдържи и тревогата си. Мия беше толкова крехка и изпитваше такава отчаяна нужда от приятелка; прекалено лесно бе човек да я нарани. И след онзи случай с Хейли, Мия не би могла да понесе поредното предателство от приятел.
	Джуд беше длъжна да разучи нещата около Лекси, просто за да е сигурна какво е момичето, с което дъщеря й се бе сприятелила. Това бе родителско решение, което бе давало добри резултати през годините. Колкото повече беше запозната с живота на децата си, толкова по-добра майка можеше да им бъде. Тя пристъпи навън. Вятърът незабавно подхвана косите й и я зашиба с кичурите през лицето. Закрачи боса по каменните плочи покрай тъмните градински мебели, покрити с плетена тапицерия, без да си направи труда да обуе които и да е от пръснатите пред вратата обувки. На границата между тревата и пясъка един гигантски кедър се издигаше право в ослепителното синьо небе. Докато ги приближаваше, чу Мия да казва:
	— Искам да се явя на прослушване за училищната пиеса, но знам, че няма да получа роля. Сара и Джоли вече получиха главните роли.
	— Днес ме беше страх да те заговоря — отвърна Лекси. — И какво щеше да стане, ако не го бях направила? Не е хубаво човек да се бои от каквото и да било. Просто трябва да се пробваш.
	Мия се извърна към нея.
	— Ще дойдеш ли с мен на прослушванията? Другите деца от театралната група те са толкова сериозни. Не ме харесват.
	Лекси кимна с тържествено лице, показващо пълното й разбиране.
	— Ще дойда. Задължително.
	Джуд спря до дъщеря си.
	— Привет, момичета. — Тя положи ръка върху крехкото рамо на Мия.
	Мия вдигна глава към нея и се ухили.
	— Ще се пробвам за „Веднъж на един матрак“. Лекси ще дойде с мен. Вероятно няма да получа роля, но…
	— Това е чудесно — възкликна Джуд, доволна от развоя на нещата. — Добре. Аз вече трябва да откарам Лекси у дома. Баща ти ще се прибере след час.
	— Мога ли да дойда с вас? — попита Мия.
	— Не. Имаш да пишеш доклад за петък. Няма да е зле да почнеш да работиш по него — отвърна Джуд.
	— Ти вече проверяваш учебната ни програма на училищния уебсайт ли? Та днес е едва първият учебен ден — отвърна Мия с приведени рамене.
	— Винаги трябва да си в час. В гимназията оценките имат голямо значение. — Тя погледна към Лекси. — Готова ли си?
	— Мога да хвана автобуса — отвърна Лекси. — Не е необходимо да ме карате.
	— Автобусът ли? — Джуд се навъси. През всичките си години като родител на този остров тя никога не бе попадала на дете, което да й предлага такова нещо. Повечето казваха, че могат да се обадят на майките си, но никога никое от тях не бе предлагало да хване автобуса. А и къде наблизо човек би могъл да хване автобус?
	Лекси се измъкна от червено-бялото вълнено одеяло. Когато се изправи, то падна на земята.
	— Наистина, госпожо Фарадей, не е необходимо да ме откарвате у дома.
	— Моля те, Лекси, викай ми Джуд. Когато ме наричаш госпожа Фарадей, се сещам за майка си, а това не е приятно. Мия, иди кажи на Зак, че съм готова. Питай го кой още иска да го закарам до тях.
	Десет минути по-късно Джуд запали двигателя на ескалейда. Пет деца се напъхаха в колата, бъбрейки помежду си, докато закопчаваха предпазните колани. Седнала на предната пасажерска седалка, Лекси беше мълчалива, втренчена право пред себе си. Джуд предупреди Зак и Мия да се захващат с домашните си и потегли. Маршрутът беше толкова познат, че можеше да го измине и насън — наляво по Бийч Драйв, надясно по Найт Роуд, наляво по магистралата. На върха на Вюкрест тя свърна в алеята към къщата на най-добрата си приятелка.
	— Хайде, Брайсън. Кажи на Моли, че тази седмица ги чакаме на обяд.
	Той избоботи нещо в отговор и излезе от колата. През следващите двайсет минути Джуд измина обичайния маршрут по острова, стоварвайки едно подир друго хлапетата. Накрая се обърна към Лекси.
	— Добре, скъпа, сега накъде?
	— Това там не е ли автобусна спирка?
	Джуд се усмихна.
	— Нямам никакво намерение да те качвам на автобус. Сега накъде, Лекси?
	— Порт Джордж.
	— О — рече Джуд, без да крие изненадата си.
	Повечето от децата в гимназията на Пайн живееха на острова, а от другата страна на моста наистина беше съвсем различен свят. Географски погледнато, само деветдесет и един метра разделяха остров Пайн от Порт Джордж, но съществуваха множество начини за пресмятане на разстоянието. Порт Джордж беше мястото, където красиви, добре сложени момчета от остров Пайн отиваха да си купят бира и цигари в минимаркета, като използваха фалшиви карти за самоличност. В тамошните училища възникваха какви ли не неприятности.
	Джуд се качи на магистралата и напусна острова.
	— Завийте там — обади се Лекси на около километър и половина след моста. — Всъщност можете да ме оставите ето тук. Мога да измина останалото разстояние пеша.
	— Не мисля така.
	Джуд следваше пътните указатели до парка с мобилни домове „Вожд Сийтл“. Оттам Лекси й показа лъкатушещ път, извеждащ до едно обрасло с плевели и треви малко парче земя, където върху бетонни блокове стърчеше избеляла жълта каравана. Предната врата беше боядисана в някакъв отвратителен нюанс на синьото и напукана по средата, а завесите вътре бяха разръфани и неравно ушити. Ръждата напредваше като гъсеници по шевовете. Дълбоки и кални коловози в тревата показваха къде обикновено беше паркиран автомобил.
	Джуд спря на границата на тревата и изключи двигателя. Едва ли бе очаквала такава гледка.
	— Майка ти у дома ли е? Притеснено ми е просто да те оставя така. Наистина искам да се запозная с нея.
	Лекси изгледа Джуд.
	— Майка ми почина преди три години. Сега живея с леля Ева.
	— О, скъпа — произнесе Джуд. Тя знаеше какво е да загубиш родител. Баща й беше починал, когато бе само на седем години. Светът се бе превърнал в едно мрачно и застрашително място и в продължение на години тя не беше сигурна за собственото си място в него. — Съжалявам да го чуя. Знам колко трудно трябва да е за теб.
	Лекси повдигна рамене.
	— От колко време живееш с леля си?
	— От четири дни.
	— Четири дни? Но къде си била преди това?
	— В приемни семейства — произнесе тихо Лекси с въздишка. — Майка ми беше наркоманка. Понякога живеехме в нашата кола. Така че, предполагам, че не искате да се виждам повече с Мия. Разбирам. Наистина. Иска ми се и моята майка да беше проявявала такава загриженост с кого се сприятелявам.
	Джуд се навъси. Нищо от случващото се не беше такова, каквото бе очаквала. Всичко това я притесняваше, но тя не искаше да бъде от онези жени, които съдят за даден човек по произхода му. А и точно в момента Лекси изглеждаше толкова смачкана от живота, колкото никой друг тийнейджър, когото Джуд някога бе виждала. Всичко около това дете излъчваше поражение; нямаше и съмнение, че то бе изпитало огромен брой разочарования в живота си.
	— Аз не съм като мама — каза сериозно Лекси и копнежът в сините й очи не можеше да бъде сбъркан с нищо.
	Джуд й повярва, но въпреки това все още съществуваше потенциална опасност. Мия беше крехка натура, която лесно можеше да бъде отклонена от правия път. Джуд не можеше просто да игнорира този факт, без значение какво съчувствие изпитваше към това момиче.
	— И аз не съм като майка ми. Но…
	— Какво?
	— Мия е срамежлива. Сигурна съм, че това вече ти е известно. Тя не се сприятелява лесно и се тревожи прекалено много дали я харесват. Винаги е била такава. А миналата година й разбиха сърцето. Не момче. Бе по-лошо от това. Едно момиче на име Хейли се сприятели с нея. Няколко месеца двете бяха неразделни. Мия беше толкова щастлива, както никога не я бях виждала до този момент. Оказа се обаче, че Хейли е хвърлила око на Зак и той падна в капана й. Така и не разбра колко силно разтърси това Мия. В крайна сметка Хейли захвърли Мия заради Зак, а когато Зак загуби интерес към нея, Хейли отказа да идва повече вкъщи. Мия беше толкова наранена, че спря да говори в продължение на почти един месец. Тогава страшно се бях разтревожила за нея.
	— Защо ми разказвате тези неща?
	— Предполагам, защото ако възнамеряваш да бъдеш нейна приятелка, тя трябва да е сигурна, че може да разчита на теб. Аз също бих искала да съм сигурна в това.
	— Няма да направя нищо, което да я нарани — обеща Лекси.
	Джуд се замисли за всички опасности, които това приятелство можеше да представлява за дъщеря й, и за всички ползи. Тя ги претегли, сякаш това бе решение, което зависеше от нея, макар да знаеше, че не е така. Едно момиче на четиринайсет години беше в състояние само да си избира приятелите. Но Джуд можеше да улесни приятелството им или напротив, да го затрудни. Кое беше най-доброто за Мия?
	Когато отново погледна Лекси, отговорът дойде лесно. Джуд беше майка на първо и последно място. А дъщеря й отчаяно се нуждаеше от приятелка.
	— В събота ще водя Мия в града на маникюр. Момичешки ден. Ще дойдеш ли с нас?
	— Не мога — отвърна Лекси. — Още не съм си намерила работа. Зле съм с парите. Но въпреки всичко ви благодаря.
	— Аз черпя — заяви убедено Джуд — и не приемам не за отговор.


>>	Глава 3

	_2003 г._
	Последните три години бяха изтощили Джуд и едновременно с това бяха изострили сетивата й. Тя не бе имала представа колко напрегнат може да бъде животът до момента, в който бе връчила на Зак и Мия ключовете за колата и ги бе проследила с поглед как потеглят. От този момент нататък бе започнала да изпитва страх за децата си. Всичко я плашеше. Дъждът. Вятърът. Снегът. Мракът. Шумната музика. Другите шофьори. Прекалено многото деца в автомобила.
	Джуд бе дала на Зак и Мия мобилни телефони и им бе наложила правила. Вечерни часове. Отчет. Честност.
	Крачеше неспокойно, когато закъсняваха само с няколко минути и дъхът й се успокояваше едва когато вече си бяха легнали. Бе си мислила, че това е най-лошата част, свободата, съпровождаща шофьорската книжка, но сега вече знаеше, че и това не отговаряше на истината.
	Всичко се бе оказало като прелюдия към последната година в гимназията. Срокът току-що бе започнал и всичко изведнъж се бе превърнало в тенджера под налягане, с крайни срокове и бумащина. Колежите се задаваха на хоризонта като облак от ядрен взрив. Годините на препускане с колата напред-назад по спортни събития, учебни практики, театрални репетиции и изпълнения беше нищо в сравнение с това.
	На стената над бюрото си тя бе поставила два огромни календара, като на единия пишеше „ЗАК“, а на другия „МИЯ“. Всяка крайна дата за подаване на документи в даден колеж беше написана с червено мастило; всяка дата на изпитите беше подчертана. Джуд бе прекарала години в изучаване на статистиката на приемите и в четене за различните университети, преценявайки кой би бил най-добър за децата й.
	Постъпването в колежа щеше да е лесна работа за Зак. Той бе започнал последната си година в гимназията с перфектен успех. Можеше да влезе почти навсякъде, където пожелаеше.
	Докато при Мия положението беше съвсем различно. Оценките й бяха добри, обаче не отлични. Но дори и така, тя си бе наумила да постъпи в училището по драматично изкуство в престижния Университет на Южна Калифорния.
	Джуд бе почнала да губи съня си покрай всичко това. Лежеше в кревата си нощем, прехвърляйки наум статистиките на приемите и критериите, докато накрая почваше да й се повдига. Непрекъснато си блъскаше главата как да направи така, че мечтата на дъщеря й да се осъществи. Не беше никак лесно за едно дете да постъпи в избрания колеж при тази огромна конкуренция, а на всичкото отгоре Джуд трябваше да вкара и двете. Близнаците трябваше да бъдат заедно, всеки друг вариант бе немислим. Мия се нуждаеше от брат си до себе си.
	А сега, сякаш цялото това напрежение не беше достатъчно, думата, от която живееше в страх, бе произнесена на глас.
	_Парти_.
	Джуд си пое дълбоко дъх, за да се успокои.
	Тя седеше на масата за вечеря, заобиколена от семейството си. Беше петък вечер в началото на октомври, небето бе обагрено с цвета на сини сливи.
	— Е? — попита Зак от мястото си на масата. — Можем ли да отидем, или не? Моли и Тим пускат Брайсън.
	Мия седеше до брат си. Русата й коса беше сплетена влажна и бе изсъхнала на зигзаг. За последните три години бе разцъфнала в истинска красавица с безупречна кожа и невероятно ярка усмивка. Приятелството й с Лекси бе останало все така истинско и това бе вдъхнало на Мия една нова увереност. Дъщеря й все още не беше храбра или изключително общителна, но беше щастлива, а това означаваше всичко за Джуд.
	— Какво ще кажеш, Мия? Искаш ли да отидеш на това парти?
	Мия вдигна рамене.
	— Зак иска да отиде.
	Това беше отговорът, който Джуд бе очаквала. Двамата бяха една двойка, във всякакъв аспект. Тръгнеше ли единият нанякъде, другият го следваше; така бе от момента на раждането им и вероятно още преди това. Единият буквално не можеше да диша без другия.
	— Чу ли това, Майлс? — попита Джуд. — Децата искат да отидат на парти в къщата на Кевин Айснър.
	— Някакъв проблем ли има? — попита в отговор Майлс, сипвайки сос холандез върху аспержите си.
	— Айснърови са в Париж, ако не греша — обясни Джуд и видя как близнаците се сепнаха. — Островът е малък — напомни им тя.
	— Лелята на Кевин ще е там — отвърна Зак. — Не е като да кажеш, че няма да има възрастен около нас.
	— Напълно — добави Мия, кимайки.
	Джуд се отпусна на облегалката на стола. Знаеше, че този момент ще дойде, разбира се. Тя също бе минала по този път, а последната година в гимназията беше Свещеният граал на юношеството. Така че добре знаеше какво означава, когато момчетата и момичетата от последната година искаха да правят „парти“.
	Джуд бе провела безброй разговори с децата на тема алкохол, беше им повтаряла непрекъснато колко опасен може да бъде и те й се бяха клели, че не се интересуват от пиене, но тя не беше глупачка. Нито беше от онзи тип жени, които си внушаваха, че децата им са съвършени. Важното за нея беше да ги предпази от рисковете, свързани с юношеството, дори и от онези, които сами щяха да направят.
	Можеше да каже „не“. Но беше възможно те да й се противопоставят и тогава нямаше ли да се озоват в още по-голяма опасност?
	— Ще се обадя на лелята на Кевин — изрече бавно тя. — За да се уверя, че там ще има възрастен, който ще следи нещата отблизо.
	— О, господи — простена Мия, — какъв начин си избрала само да ни унижиш. Та ние не сме деца.
	— Наистина, мамо — обади се Зак. — Знаеш, че можеш да ни се довериш. Никога не карам, когато съм пил.
	— Аз бих предпочела да обещаеш, че никога няма да пиеш — отвърна Джуд.
	Той я изгледа.
	— Може да изпия една бира. Няма да ме убие. Искаш да те излъжа ли? Не мисля, че това е начинът, по който сме възпитани в това семейство.
	Нейните собствени думи й бяха запратени в лицето, и то с ужасяваща точност. Цената да бъдеш откровена с децата си се състоеше в това, че често пъти научаваш неща, които би предпочела да не знаеш. От гледна точка на Джуд съществуваха два варианта на родителско поведение: да настоява децата й да бъдат абсолютно честни с нея и да се опита да се примирява с нежеланите истини или да си зарови главата в пясъка и да се остави да я лъжат. Честността на Зак беше причина да му се довери.
	— Ще си помисля за това — изрече тя с достатъчно напрегнат глас, който приключи разговора.
	Останалата част от вечерята мина бързо. Веднага щом почистиха масата, децата събраха съдовете и ги поставиха в миялната машина, а после хукнаха на горния етаж.
	Джуд знаеше, че се приготвят за партито. Знаеха, че са победили — бе го прочела в очите им.
	— Не знам — обърна се тя към Майлс. Двамата бяха застанали до огромния прозорец, втренчени в спускащата се нощ. Саунд бе станал графитеночерен, а небето гореше в тъмен бронзов пламък. — Как можем да им забраним да пият и да останат в безопасност?
	— Най-сигурният начин е да ги приковем към стената. Само дето държавата не гледа с много добро око на такъв подход.
	— Много смешно. — Тя го погледна. — Не можем да ги спрем, знаеш го много добре. Ако не тази вечер, тогава някоя друга нощ ще се напият. Така стоят нещата. Така че какво да направим, за да ги защитим? Може би да организираме парти вкъщи. Можем да вземем ключовете на колата и по този начин всички ще бъдат в безопасност. Можем и също да направим така, че да не пият прекалено много.
	— А, не. Ще подложим на риск всичко, което сме постигнали с тях. Да не говорим за това, че ако някой пострада, ние ще носим отговорността. А знаеш, че тийнейджърите са като бактерии. Количеството им се увеличава прекалено бързо, за да ги следиш и не можеш да ги държиш всички под око. Направо не мога да повярвам, че именно ти предлагаш такова нещо.
	Джуд беше наясно, че той имаше право, но това не помагаше.
	— Помниш ли нашето време в гимназията? Защото аз не съм го забравила. Пиянските истории във фермата на Мороу ставаха всяка седмица. И след това тръгвахме да се прибираме с колите.
	— Трябва да им се довериш, Джуд. Позволи им да почнат сами да вземат решения. Мия е умно момиче и със сигурност не си пада много по такива партита. А Зак никога няма да позволи да й се случи нещо лошо. И това ти е известно.
	— Предполагам — кимна Джуд, премисляйки всичко това за хиляден път. Струваше й се, че няма правилен отговор в тази ситуация.
	През останалата част от вечерта Джуд се бореше с въпроса как да постъпи по най-добрия начин като родител. В девет часа още си блъскаше главата върху проблема, когато децата хукнаха надолу по стълбите.
	— Е? — попита Зак.
	Тя ги огледа. Зак, толкова висок, красив и снажен в провисналите си дънки и суитшърт, и Мия със скъсаните си сини дънки, бяла тениска и синя копринена мъжка вратовръзка с изместен накриво възел. Тя бе събрала косата си отзад на конска опашка, която сякаш извираше над главата й. Беше излязла от черупката си, откакто се бе сприятелила с Лекси, но бе все така крехка и слаба. Толкова лесно можеха да й разбият сърцето, можеше да вземе погрешно решение от страх да не й се присмеят.
	Те бяха добри деца. Почтени деца, загрижени за бъдещето си. Никога не бяха карали Джуд да загуби доверието си в тях.
	— Madre? — обърна се Зак усмихнат, посягайки към ръката й. — Хайде. Знаеш, че можеш да ни се довериш.
	Джуд знаеше, че той я манипулира, използвайки любовта й в своя полза, но нямаше сили да се противопостави. Обичаше ги толкова много и двамата и искаше да бъдат щастливи.
	— Не знам…
	Мия извъртя очи.
	— Това започва да наподобява лов на вещици. Можем ли да тръгваме, или не?
	— Казахме, че няма да пием — напомни Зак.
	Майлс застана до Джуд, обхващайки я през кръста.
	— Значи можем да разчитаме на думата ти, така ли?
	Лицето на Зак разцъфна в огромна усмивка.
	— Абсолютно.
	— Вечерен час в полунощ — каза Джуд.
	— Полунощ? — възкликна Зак. — Но това е направо жалко. Ние не сме някакви ученици от основното училище. Хайде, мамо. Тате?
	Майлс повтори полунощ, докато в същия момент Джуд каза един часа.
	Зак и Мия се хвърлиха върху нея, сграбчвайки я в бясна прегръдка.
	— И да се пазите — изрече нервно Джуд. — Има ли някакъв проблем, веднага ми звъннете. Сериозно ви говоря. Ако пиете, макар да не трябва да го правите, но въпреки всичко стане така, веднага се обадете. Двамата с баща ви ще дойдем да ви вземем, както и всеки един от вашите приятели, който се нуждае от превоз. Сериозно ви говоря. Няма да задавам никакви въпроси и няма да създавам никакви проблеми. Обещавам. Става ли?
	— Знаем — каза Мия. — Повтаряш ни го от години.
	След тези думи те хукнаха навън към спортния бял мустанг, който Джуд и Майлс им бяха купили предната година.
	— Трябваше да не отстъпваш от думите си за полунощ — проговори Майлс, когато вратите на колата се захлопнаха шумно.
	— Знам — отвърна тя.
	На него му беше толкова лесно. Кажеше ли Майлс „не“, и двамата се предаваха. Кажеше ли обаче тя „не“, те продължаваха да упорстват, досаждайки й като някакви малки дяволчета, докато накрая сломяха съпротивата й и получеха това, което искаха.
	Майлс сбърчи чело, когато червените стопове на колата на Зак изчезнаха в мрака.
	— Последната година няма да е от лесните.
	— Така е — съгласи се Джуд. Тя вече съжаляваше, че им бе позволила да отидат. Толкова много неща можеха да възникнат и да поемат тотално в грешната посока.

	* * *

	В тази топла есенна нощ сладкарница „Аморе“ беше препълнена с клиенти. Лятото свършваше и всички, и местните жители, и туристите, знаеха, че студеният сезон наближава.
	Лекси работеше на половин работен ден в сладкарницата за сладолед от втората си година в гимназията. Тя влагаше и последния заработен цент във фонда за колежа си. Двете с шефката й, госпожа Солтър — шейсетгодишна вдовица със стоманеносива коса и слабост към огърлици с мъниста, — работеха в пълен синхрон, като едната въвеждаше постъпленията в касата, докато другата дозираше сладоледа.
	Тази вечер обаче, макар и заведението да беше пълно, Лекси не откъсваше поглед от часовника. Партито в къщата на Айснърови започваше в девет, а Мия и Зак бяха на път да я вземат оттук.
	Зак.
	Той беше единствената капка катран в кацата с мед на новия й живот. През изминалите три години Лекси бе открила къде е нейният дом. Леля й Ева се грижеше за нея с цялото си сърце и душа. Това беше очевидно, макар и Ева да не бе от жените, на които всичко им е изписано върху лицето. Мия бе като родна сестра за Лекси. Двете бяха станали неразделни. А семейство Фарадей бяха приели Лекси в къщата си с отворени обятия, без да я съдят. Джуд се бе превърнала в нейна майка до такава степен, че в Деня на майката Лекси винаги купуваше две картички — една за Ева и една за Джуд. Тя винаги пишеше просто „благодаря“ върху бялото поле.
	Само Зак оставаше сдържан.
	Той не харесваше Лекси. Така стояха нещата. Никога не оставаше насаме с нея повече, отколкото е абсолютно необходимо и изключително рядко й проговаряше. Когато му се наложеше да й каже нещо, винаги гледаше настрани, сякаш избягваше погледа й. Лекси не знаеше какво бе направила, за да го оскърби до такава степен и нищо не помагаше, за да го умилостиви. Но най-лошото беше, че всеки път това нараняваше чувствата й. Всеки път, когато той извръщаше поглед или я подминаваше, тя го чувстваше като някакво пробождане, усещане за загуба.
	Но това беше за добро, така се мъчеше да се самоубеждава. Беше добре, че той не я харесваше, защото тя го харесваше прекалено много. Единственото нещо, което знаеше със сигурност, го бе научила още в началото: Зак Фарадей беше абсолютно забранена територия.
	Малко след девет тя чу звука от двигателя на мустанга пред сладкарницата. Припряно смъкна многоцветната си престилка и изтича към съблекалнята на служителите да си вземе чантата. Докато я откачаше от стената, Лекси хвърли поглед в огледалото, за да се увери, че гримът й все още е наред и после тръгна към входната врата, махайки на госпожа Солтър, докато я подминаваше.
	— И да се държиш прилично — рече шефката й, махайки й леко в отговор.
	— Ще се държа — обеща Лекси. Тя изтича до мустанга и скочи на задната седалка. Стереоуредбата работеше толкова силно, че никой не можеше да говори.
	Зак излезе на заден от паркинга и потегли извън града. Много скоро след това вече завиваха по една дълга алея, посипана с чакъл. В края й се издигаше ексцентрична жълта къща във викториански стил с полегат покрив и голяма бяла веранда, която я опасваше. От стрехите висяха лампи, осветяващи кошниците с цветя.
	След като излязоха от колата, Лекси долови далечното жужене на разговори и музика, но отвън се мяркаха много малко от съучениците им. Вероятно бяха долу на брега, където имаше по-малка вероятност да ги виждат съседите и по този начин да имат по-малко поводи да се оплачат на местната полиция.
	Зак заобиколи колата и застана до Лекси. Тя се опита да се държи естествено. Както винаги, не успя да се справи. Извърна се леко и улови втренчения му поглед.
	Преди да успее да каже нещо оригинално, Мия се появи и застана до нея, улавяйки я за ръката.
	— Тайлър тук ли ще е?
	— Вероятно — отвърна Зак. — Да тръгваме — каза той, отдалечавайки се.
	Лекси и Мия го последваха през високата трева. Видяха партито едва когато стигнаха предния двор. Вероятно в градината имаше около седемдесет и пет души, като повечето се бяха насъбрали около огъня. Сладникавият аромат на марихуана изпълваше въздуха.
	Мия стисна ръката на Лекси, принуждавайки я да спре рязко.
	— Ето го. Как изглеждам?
	Лекси огледа тълпата, докато накрая откри Тайлър Маршал.
	Той беше високо и стройно момче с прическа на скейтбордист и носеше торбестите си дънки толкова спуснати, че непрекъснато ги придърпваше нагоре. Мия си бе паднала по него в края на предпоследната година.
	— Ти си красива. Иди да го заговориш — предложи Лекси.
	Бузите на Мия поруменяха.
	— Не мога.
	— Ще дойда с теб — каза Лекси, стискайки ръката й.
	— А ти, Зак Атаката, ще дойдеш ли? — попита Мия.
	Зак вдигна рамене и тримата навлязоха сред тълпата. Подминаха две сребърни бъчонки и стигнаха до Тайлър.
	— Привет, Мия — обади се Тайлър, дарявайки я с ярката си усмивка. Протегна й една наполовина празна бутилка. Малинова водка.
	Мия взе бутилката и отпи от нея още преди Лекси да успее да реагира.
	— Предполагам това означава, че аз ще бъда шофьорът — обади се Зак. След това добави: — Внимателно, Мия.
	— Искаш ли да се поразходим по брега? — обърна се Тайлър към Мия.
	Тя стрелна Лекси с възторжен поглед и последва Тайлър към брега.
	Лекси буквално беше обсебена от присъствието на Зак. Той стоеше до нея мълчаливо и въпреки всичко тя усещаше напрежение в тишината помежду им. Не се сдържа, извърна се и впи поглед в него.
	— Защо не ме харесваш?
	— Това ли си мислиш?
	Тя не знаеше какво да му отговори. Изглежда ставаше нещо, което тя не разбираше. Прииска й се изобщо да не беше задавала този глупав въпрос.
	— Лекси — започна той.
	В този момент до тях изникна сякаш от нищото Аманда Мартин с наполовина пълна бутилка ром „Капитан Морган“. Тя беше дългокрако червенокосо момиче с пълни устни и леко скосени очи, които й придаваха леко екзотичен вид. Последната приятелка на Зак.
	— Ето те и теб — измърка тя. — Много се забави. — Прегърна го и сякаш се стопи в него.
	Лекси ги проследи с поглед как се отдалечават, все така плътно прилепени — той вече я целуваше, — и изпита познатото чувство на разочарование. Въздъхна и закрачи надолу към брега. Там срещна някои от децата от клуба по драматично майсторство. Лекси често пъти бе прекарвала време в компанията им, гледайки ги как репетират с Мия. Те бяха насядали по пясъка и разговаряха за различни неща. Разбира се, темата за колежа също не липсваше. В последно време сякаш това беше главната тема. Още от началото на последната година в гимназията бяха започнали да обсъждат сроковете за кандидатстване, молбите, формулярите и статистиката за приемите. Всеки ден в библиотеката се появяваше поредният представител на някой университет, разговаряйки с всеки ученик последна година, който се интересуваше от академичното заведение. Посещенията на колежите през уикендите се бяха превърнали в традиция. А учениците от остров Пайн не отиваха просто в центъра на Сиатъл, за да проучат колежите. О, не. Родителите им ги разкарваха със самолети из цялата страна.
	— Лекстър! — гласът на Мия рязко се открои над шума.
	Лекси се обърна и видя Мия да я връхлита.
	— Не знам как се напих толкова — рече Мия, олюлявайки се опасно. — Ама, Лекси, наистина, как се напих толкова?
	— Може би като си пила алкохол? — Лекси се изправи и я обгърна със сигурна ръка.
	— Обичам те, Лекси — прошепна Мия, но това беше шепот на пияница, театрален и неясен. На свой ред и тя обгърна Мия с ръка. — Двамата със Зак Атаката сте най-добрите ми приятели.
	— И ти си най-добрата ми приятелка.
	Мия рухна в седнало положение на студения пясък. Лекси се настани до нея и двете се облегнаха една на друга.
	— Тайлър каза, че съм красива — обади се Мия. — Мислиш ли, че е искрен?
	— Той би бил глупак, ако не е.
	— Ние танцувахме — продължи Мия със замечтан глас и се олюля за момент. — Не си усещам устните. Устните ми на мястото си ли са?
	Лекси избухна в смях.
	— Мисля, че е най-добре да те прибираме вкъщи. Да отидем да потърсим Зак.
	Лекси помогна на Мия да се изправи и поведе приятелката си през тълпата. Намериха Зак в сенките отстрани на къщата. Аманда яко му се натискаше. Поне на Лекси така й се стори.
	— Зак? — обади се Лекси. — Мия не е в много добра форма. Мисля, че трябва да се прибира.
	При тези думи Мия се сви на две и повърна в тревата. Зак се втурна към нея.
	— Добре ли си? — попита, обгръщайки я с ръка.
	Мия се люшна на несигурните си крака, изтривайки устата си.
	— Нищо ми няма.
	— Аманда? — обърна се Зак към приятелката си. — Може ли да остане у вас? Не мога да я закарам у дома в този вид.
	— Стига бе — отвърна Аманда, правейки кисела физиономия. — Нямам намерение да си тръгвам толкова рано. Още няма полунощ. — Тя целуна продължително Зак и после се отдалечи, отмятайки косата си с ръка, докато се отправяше към бъчонката.
	— Мия може да прекара нощта при мен — обади се Лекси. — По това време Ева вече трябва да е заспала.
	Зак я погледна.
	— Наистина ли?
	— Разбира се.
	Зак поведе Мия към мустанга и я настани на задната седалка. Това беше все едно човек да се опитва да постави в изправено положение сварени спагети и когато накрая приключи, Мия вече се смееше гръмогласно, просната върху седалката. Закопчаването на предпазния й колан отне цяла вечност.
	Лекси се настани на пасажерската седалка, докато Зак палеше двигателя. Той бавно даде на заден ход и излязоха на главния път.
	Докато се носеха по магистралата към моста, пръстите му барабаняха някакъв ритъм върху покрития с кожа волан. Музиката от стереоуредбата беше непозната за Лекси, но ритъмът й бе силно заразителен. Мия припяваше на задната седалка, както винаги фалшиво.
	Когато стигнаха, Лекси излезе от колата. Мия тръгна след нея олюлявайки се и се разсмя, падайки на колене във влажната трева.
	— Хайде да отидем на нашия хълм — каза тя, като се изправи с усилие.
	Зак се втурна към сестра си и я задържа.
	— Хей, Мия — произнесе нежно той, — може би трябва да си легнеш.
	Мия се изсмя с пиянски глас.
	— Ха-ха. Това би било добре.
	Зак погледна към Лекси.
	— Ще изчакам, докато я сложиш да си легне и тогава ще си тръгна.
	— Не е необходимо. Знам, че искаш да се върнеш при Аманда.
	— Нямаш никаква представа какво искам аз.
	Наранена, Лекси се обърна към Мия и я пое от Зак.
	— Да тръгваме, Мия. — Тя внимателно насочи най-добрата си приятелка към караваната през мократа трева. Вече във всекидневната, Мия рухна на пода, кикотейки се и стенейки.
	— Шшт — каза Лекси.
	— Аз само шъ си дремна за секунда…
	Лекси остави Мия върху покрития с килим под и отново се върна пред къщата. Втренчи се в Зак от верандата. После бавно тръгна към него. Той я гледаше и вниманието му сви до болка стомаха й.
	— Т-тя е добре.
	— Къде е този ваш хълм? — попита той.
	— Двете с Мия се размотаваме там. Не е кой знае какво.
	— Мога ли да го видя?
	— Защо не.
	Лекси чуваше звука от пукането на съчките и клоните под обувките му, докато си проправяха път през гъстите храсталаци. Пътеката беше толкова тясна, че човек можеше да я открие само ако знаеше къде се намира. Когато отново се озоваха на откритото пространство, това се оказа един висок бряг дива земя, от който се разкриваше гледка към къс участък от магистралата, блестящото казино и отвъд тях черния Саунд.
	— Непрекъснато идвам тук — каза тя.
	— Страхотно е. — Зак седна върху меката пръст.
	Лекси неохотно седна до него. Двамата бяха толкова близо един до друг, че тя усещаше крака му до своя.
	Чакаше го да каже нещо, но той мълчеше.
	Тишината се провлачваше, превръщайки се в нещо много неловко.
	— Значи следващия уикенд вие двамата ще разглеждате колежите. Това е страхотно — каза накрая Лекси. Това беше всичко, което успя да измисли.
	Той повдигна рамене.
	— Не ми изглеждаш много развълнуван.
	— Мия казва, че ще умре, ако не отидем заедно в Университета на Южна Калифорния. Не ме разбирай погрешно, аз също искам да отида с нея в един и същи колеж и също искам да бъда лекар като баща ми, но… — Той вдигна поглед към казиното и въздъхна.
	— Но какво?
	Той се извърна към нея, улавяйки я, че го гледа.
	— Какво ще стане, ако не успея? — попита толкова тихо, че тя едва дочу гласа му сред далечното жужене на движението по магистралата.
	Лекси познаваше Зак от повече от три години, обожавайки го от разстояние. Беше го изучавала като някакъв археолог, пробивайки си път през думите му, за да открие скритото им значение. А до този момент той никога не бе казвал нищо такова. Звучеше уязвим и объркан.
	Нощта сякаш замлъкна, жуженето на колите се стопи в далечината. Единственият шум, който Лекси долавяше, беше биенето на сърцето й и равните интервали на дишането им. Тя си спомни за всичките пъти, когато бе чакала завръщането на майка си, за да бъде разочарована за пореден път и отхвърлена. Ако имаше някаква емоция, която прекрасно разбираше, това беше несигурността. Никога, дори и в най-развихрените си фантазии, не си бе представяла, че Зак може да се чувства по същия начин. Това я накара да се почувства свързана с него, все едно са настроени на една и съща вълна. За някакъв миг той престана да бъде братът на Мия; превърна се в момчето, което бе видяла в първия ден в гимназията, онзи, който бе накарал сърцето й да забие лудо.
	— Не съм и предполагала, че може да се почувстваш уплашен от нещо.
	— О, плаша се от нещо. — Той се наклони едва забележимо към нея.
	Може би се наместваше да му е по-удобно върху коравата пръст, тя не знаеше, но знаеше какво е да се чувстваш уплашен, и начинът, по който той я гледаше, спираше дъха й. Без дори да помисли, действайки само по инстинкт, тя се приведе към него за целувка.
	Тъкмо беше на косъм да затвори очите си, когато той рязко се дръпна назад.
	— Какво правиш?
	Осъзнаването на това какво за малко не бе сторила, буквално я остави без дъх. Той не само, че не я харесваше, а дори нещо по-лошо, беше забранена територия за нея. Джуд й го бе изяснила пределно ясно, също и Мия. А в крайна сметка Мия беше важната, а не някакво безсмислено привличане към момче, което се влюбваше всяка седмица в различно момиче.
	Ужасена, тя избъбри някакво извинение, изправи се и хукна през гъсталака към относителната безопасност на караваната.
	— Лекси, чакай!
	Тя се втурна тичешком и затръшна вратата след себе си. Мия лежеше на пода, тананикайки си песен от „Малката русалка“.
	Лекси прекрачи най-добрата си приятелка и се загледа навън през завесите.
	Зак остана дълго време там, втренчен в затворената врата. Накрая се върна до колата, запали я и потегли.
	Едва когато си изми зъбите, облече си пижамата и се вмъкна в леглото с Мия, тя се отпусна да помисли за това какво за малко не бе сторила.
	— Ти си идиотка, Лекси Бейл — произнесе в тишината.
	— Не, не си — рече Мия, а след това захърка.

	* * *

	На следващата сутрин Лекси стоеше до прозореца на спалнята си, втренчена в дъжда навън, усещайки как й се повдига. Направо не можеше да повярва, че предната нощ за малко не бе целунала Зак.
	Каква идиотка.
	Какво трябваше да стори сега? Да каже на Мия истината, да се остави на милостта на най-добрата си приятелка и да помоли за прошка за този момент на умопомрачение? Ами ако това разрушеше всичко? Зак никога нямаше да го спомене. А може би щеше да го направи? До такава степен ли ненавиждаше Лекси?
	— Направо се чувствам като развалина.
	Лекси дочу как матракът изскърцва, стържейки облицованата с дървесина основа на леглото. Някаква пружина сякаш се откачи звучно, когато Мия успя да седне в леглото. Лекси бавно се обърна, изпитвайки нов пристъп на срам.
	Мия отметна разрошената си руса коса от очите, които бяха леко зачервени и разфокусирани. Драскотина прорязваше едната й буза. Лекси нямаше представа къде и как бе пострадала Мия. Без съмнение и самата Мия също.
	— Ужас — произнесе тя. — Снощи се напих.
	— Така е. — Лекси се върна до леглото и легна до най-добрата си приятелка.
	Мия се притисна в нея.
	— Благодаря ти, че се грижиш за мен. Кълна се, че не пих толкова много. — Тя удари главата си в стената. — Господи, дано не стигне до ушите на майка ми.
	Лекси не можеше да понася повече това положение, истината напираше да излезе от нея. Беше длъжна да бъде добра приятелка на Мия. Беше длъжна.
	— Като стана дума за снощи… Направих една истинска глу…
	Мия изведнъж се изпъна в леглото.
	— Тайлър ме покани да му бъда дама на бала.
	Лекси замря.
	— Какво?
	Двете с Мия отиваха заедно, когато имаше танци. Нито една от двете не беше канена на който и да било от баловете предната година. И сега Лекси изпита смътна ревност, че този път щеше да седи сама, докато Мия се забавляваше.
	— Можеш да дойдеш с нас. Наистина. Ще бъде страхотно. Можем да направим тройна среща с Аманда и Зак.
	— А, не. И като стана дума за Зак…
	— Какво за него? — Мия изрита завивките и стана от леглото. Изправи се малко несигурно на краката си, оглеждайки стаята за дънките си.
	— Те са в сушилнята. Снощи повърна върху тях.
	— Страхотно. — Мия се измъкна от спалнята и тръгна по коридора. Караваната кънтеше под стъпките й.
	Лекси я последва, докато приятелката й нахлузваше дънките си. Тъкмо се канеше отново да поднови разговора за Зак, когато Ева излезе от спалнята си.
	— Здравей, Ева — поздрави я Мия с очевидно принудена усмивка. — Благодаря ти, че позволи да прекарам нощта тук.
	— Винаги си добре дошла — отговори Ева. — Снощи забавлявахте ли се?
	Мия отново се усмихна, но усмивката й не беше много свежа, кожата й бе придобила леко сив оттенък.
	— Да. Беше страхотно. — Тя обви ръка около раменете на Лекси. — Не знам какво щях да правя без Лекси. Тя е най-добрата приятелка, която някога съм имала.
	Навън прозвуча клаксон.
	— Това трябва да е майка ми — предположи Мия. — Снощи ми изпрати есемес. Днес ще ходим на гости на баба. Трябва да тръгвам.
	Лекси последва Мия до входната врата. В представите си тя избъбри неколкократно тайната си и двете се смяха до сълзи след разказа й. В действителност не каза нищо, останала втренчена в дългата руса коса на Мия.
	Вече на предната врата, Мия я сграбчи силно в прегръдките си.
	— Благодаря ти, Лекси. Наистина. — Тя се дръпна назад, с малко несигурен вид. — Съжалявам, знаеш. Не трябваше да се докарвам до такова състояние. Ще дойдеш на танците с Тайлър и мен, нали?
	— Сякаш не съм достатъчно жалка — рече Лекси.
	— Не говори така. Ще си прекараме страхотно.
	Отвън клаксонът отново се обади нетърпеливо.
	— Тя е жертва на ананкастичен синдром — каза Мия, отваряйки вратата.
	Белият мустанг беше паркиран отпред с мъркащ двигател, а пушекът от ауспуха се стапяше в мъглата.
	Зак излезе от колата и застана до нея, втренчен в Лекси над белия капак на мустанга. Дъждът забарабани по лицето му, принуждавайки го да примигва.
	Мия заметна качулката върху главата си и се втурна към колата, скачайки вътре.
	Лекси беше сигурна, че зърна Зак леко да клати глава, сякаш да й каже, че това никога не се е случило… не може да се случи. После се върна обратно в колата.
	Лекси ги проследи с поглед как потеглят, после се върна обратно в караваната, затваряйки вратата. Той не искаше тя да каже на Мия. Какво трябваше да означава това?
	Ева седеше на кухненската маса, сплела ръце около чашата си с кафе.
	— Колата му ме събуди снощи — каза тя, вдигайки поглед. — Така че отидох до прозореца. Не очаквах да се прибереш.
	Лекси се опита да си представи сцената, на която Ева бе станала свидетел: как Лекси буквално носи Мия по стълбите, а после приятелката й рухва на пода, тананикайки си.
	— И аз си мислех, че ще останем в семейство Фарадей.
	— Напълно сигурна съм, че знам защо не си го направила.
	Лекси седна срещу Ева.
	— Съжалявам — изрече тя, прекалено засрамена, за да я погледне в очите. Леля й Ева щеше да се разочарова от нея, може би щеше да се запита дали в края на краищата Лекси не е като майка си.
	— Искаш ли да поговорим за това?
	— Не съм пила нищо, ако това имаш предвид. Аз гледах… как майка ми пие, така че аз… — Тя сви рамене. Нямаше как да изрази цялата тази емоция в няколко внимателно подбрани думи. — Не съм пила нищо.
	Ева протегна ръка през масата и хвана нейните.
	— Аз не съм пазачка, Алекса. Няма как да знаеш, като ме гледаш сега, но аз си спомням какво е, когато човек е млад и знам как стоят нещата на този свят. Едно момиче може да си навлече много сериозни неприятности, когато е в такова състояние. Може да вземе лошо решение. Омразна ми е мисълта, че можеш да пострадаш.
	— Знам.
	— Знам, че знаеш. И още нещо: Мия и брат й не са като теб. Те двамата имат избор, който ти нямаш. Те могат да се измъкнат от ситуации, в които ти няма да имаш никакъв шанс. Разбираш ли ме?
	На Лекси това й беше известно; бе го разбрала още първия път, когато беше прекрачила прага на семейство Фарадей. Мия можеше да си позволи да прави грешки. Лекси — не.
	— Ще бъда внимателна.
	— Добре. — Ева я погледна. — А и това момче. Видях начина, по който изтича след теб. С него също внимавай.
	— Той не ме харесва. Не е необходимо да се тревожиш по този повод.
	Ева я изгледа проницателно. Лекси се зачуди какво ли видя леля й.
	— Просто бъди много внимателна с него.


>>	Глава 4

	През октомври Джуд се чувстваше в градината си като в Рая. Това беше време за организиране и за планиране на бъдещето. Тя се потапяше в работата си по разсаждането на луковици, представяйки си как всеки неин избор щеше да промени градината през следващата пролет. А и в момента изпитваше огромна нужда да си намери някакво уютно кътче.
	Последните пет дни доста й бяха натежали, макар да не беше в състояние да посочи точно причината. Тя не бе искала децата й да отидат на партито, но те го бяха направили и всичко бе минало спокойно. Зак се бе прибрал навреме и тя го бе прегърнала силно (подушвайки дъха му), след което го бе изпратила да си легне. Не бе усетила никакво доказателство за алкохол, а Мия бе прекарала нощта при Лекси и се бе прибрала на следващия ден усмихната. Очевидно всичко бе минало нормално. Но защо тогава я глождеше мисълта, че нещо не беше наред? Може би Майлс имаше право и тя само си въобразяваше разни проблеми?
	Джуд приклекна, присядайки на петите си, и изтупа ръцете си, за да изтърси полепналата пръст по ръкавиците си. Посипаха се ситни черни частици, покривайки бедрата й с дантелени очертания.
	Тъкмо посягаше към градинарските ножици, които бе оставила в пръстта до себе си, когато дочу шум от автомобил. Тя се изправи, засенчи с ръка очите си и видя слънцето да се отразява от сребърния капак на един чисто нов мерцедес.
	— По дяволите — измърмори. Беше загубила представа за времето.
	Колата спря пред ниската каменна стена, очертаваща предната й градина.
	Джуд смъкна изцапаните си с пръст ръкавици, докато през това време майка й излизаше от колата.
	— Здравей, майко.
	Карълайн Еверсън заобиколи лъскавия си автомобил и влезе в изпълнената с живот градина, изпънала гръбнак като алпинистки пикел. Както винаги, без значение дали е зима или лято, беше облечена в черни вълнени панталони и вталена блуза, които очертаваха стройното й стегнато тяло. Опънатата й назад бяла коса разкриваше изсечените черти на лицето й, а строгият стил открояваше съвършено зелените й очи. Дори и на седемдесет години тя все още беше красива жена. И успешна — това имаше най-голямо значение за Каро. Успехът.
	— Записа ли се за участие в обиколката на градините?
	На Джуд й се прииска никога да не беше споделяла тази своя малка мечта с майка си.
	— Още не е готова. Но скоро ще стане.
	— Още не е готова ли? Градината ти е красива.
	Джуд долови укора в гласа на майка си и положи усилие да не й позволи да я засегне. Карълайн не виждаше никакъв смисъл в хобитата. За майка й важеше единствено крайният резултат и ако Джуд не демонстрираше градината си по време на обиколката из острова, за майка й това при всички случаи щеше да представлява неуспех.
	— Да влизаме, майко. Обядът е готов. — И без да изчака отговор, Джуд тръгна към входната врата. На верандата свали градинарските си дрехи, изчетка пръстта от панталоните си и след това влезе в къщата.
	Слънцето струеше през шестметровите прозорци на къщата, карайки подовете от екзотична дървесина да блестят като излъскана мед. Огромна гранитна камина доминираше в голямата стая, която беше издържана в успокояващи неутрални багри. Истинският бисер на тази стая беше гледката: издигащите се стъклени панели улавяха изумрудената трева, късче от стоманеносиния Саунд и далечните планини Олимп.
	— Искаш ли чаша вино? — попита Джуд.
	Майка й постави до себе си дамската си чанта с такова внимание, сякаш съдържаше експлозиви.
	— Разбира се. Шардоне, ако имаш.
	Джуд се зарадва на повода да излезе от стаята. Мина през трапезарията, в която имаше маса от кленово дърво и десет стола, и влезе в откритата кухня от другата страна. Единственият момент, в който не виждаше майка си, беше, когато отвори покрития с дървен панел хладилник.
	Когато се върна в стаята, завари майка си застанала в края на дивана и вдигнала глава към окаченото над камината голямо платно. Представляваше някакво сложно абстрактно произведение на изкуството — ураганни виещи се потоци от кехлибар, червено и черно, които по някакъв начин успяваха да предадат усещането за ефирно щастие. Майка й я бе нарисувала преди десетилетия и Джуд все още изпитваше големи трудности в опита си да свърже славния оптимизъм на картината с жената, застанала в момента пред нея.
	— Трябва да смениш картината. В момента галерията разполага с няколко чудесни платна — каза майка й.
	— На мен ми харесва — отвърна Джуд, което не беше лъжа.
	Тази картина беше любимата на баща й — тя си спомняше как като малко момиченце стоеше до него, с ръчичка, уловена в мечата му лапа, и гледаше майка си как я рисува. _Виж как го прави, това е истинско вълшебство_, беше й казал той и за известно време Джуд бе вярвала в това, бе повярвала, че в дома им има нещо вълшебно.
	— Спомням си как те гледах, когато я рисуваше.
	— Това беше преди цял един живот — отвърна майка й, обръщайки се с гръб към картината. — Защо не отидеш да се измиеш? Ще те изчакам.
	Джуд подаде чашата с вино на майка си и излезе от стаята. Взе си един бърз душ и се преоблече в удобни дънки и черен пуловер с висока яка. Върна се в стаята, където майка й вече седеше с изправен гръб на дивана и отпиваше от виното си като някакво колибри.
	Тя седна срещу майка си. Разделяше ги голяма каменна масичка за кафе.
	— Обядът е готов, така че ако си гладна, можем да хапнем — рече Джуд. — Приготвила съм салата Уолдорф.
	След думите й и двете потънаха в обичайното си мълчание. Джуд за пореден път се зачуди защо продължаваха тази фалшива игра. Веднъж в месеца се събираха за обяд или вечеря, като редуваха местата, сякаш мястото имаше някакво значение. Докато поглъщаха здравословната храна и скъпото вино, те се преструваха, че имат за какво да разговарят, че помежду им съществува някаква връзка.
	— Видя ли статията в „Сиатъл Таймс“? Тази за галерията? — попита я майка й.
	— Разбира се. Ти ми я изпрати. В нея казваш колко е било важно за теб майчинството.
	— И продължава да бъде.
	— Въпреки детегледачките.
	Майка й въздъхна.
	— О, Джудит Ан. Стига с тия стари мрънканици.
	— Съжалявам. Права си — съгласи се Джуд, но не защото това беше единственият отговор, с който можеше да приключи разговора. А защото това бе вярно. Джуд беше на четиридесет и шест години. Трябваше отдавна да е простила на майка си. Но майка й нито веднъж не бе поискала от нея прошка, никога не бе смятала това за необходимо, макар и да бе зарязала майчинството като някакъв евтин мотел. Бързо и посред нощ. Тогава Джуд беше само на седем години, смазана от чудовищна мъка, и въпреки това след погребението на баща й никой дори не се бе сетил да й протегне ръка, със сигурност не и собствената й майка, която бе продължила работата си още на следващия ден, сякаш нищо не се бе случило. През всичките следващи години майка й и за миг не бе спряла да работи. Тя се бе отказала от рисуването, за да направи кариера като една от най-успешните собственички на галерии в Сиатъл. Карълайн се грижеше за младите художници, като в същото време поверяваше грижите за дъщеря си на цяла върволица от детегледачки. Допреди пет години на практика не бяха имали никакъв контакт, докато майка й не се бе обадила и не я бе поканила на обяд. Сега веднъж месечно се преструваха, че всичко е наред. Джуд дори не знаеше причината за това.
	— Как са децата? — попита майка й.
	— Чудесно — отвърна Джуд. — Оценките на Зак са феноменални, а Мия се превърна в талантлива актриса. Татко със сигурност щеше да се гордее с нея.
	Майка й въздъхна. Тази дребна въздишка не беше изненада за Джуд. Баща й бе забранена тема за разговори. Джуд беше любимото момиче на татко и нито тя, нито майка й желаеха да го признаят сега, след всички тези години от смъртта му, въпреки че на Джуд той още й липсваше, както и мечешките му прегръдки.
	— Сигурна съм, че си права — отвърна майка й с напрегната усмивка. — Предполагам, че Зак може да постъпи в който колеж пожелае. Надявам се, че не се е отказал от плановете си да стане лекар. Ще бъде истински позор, ако прекрати учението си.
	— Предполагам, че това е поредното напомняне, че прекъснах обучението си в юридическия факултет. Бях бременна, а тогава Майлс следваше медицина. Нямахме много голям избор.
	— Ти загуби бебето — напомни й майка й, сякаш това имаше някакво значение.
	— Да — отвърна тихо Джуд, спомняйки си всичко.
	Тогава беше млада и влюбена и ако трябваше да бъде честна пред себе си, през по-голямата част от живота си бе изпитвала страх от майчинството, страх, че е възможно да открие в себе си някаква генетична аномалия, която бе наследила от Карълайн. Бе забременяла съвсем случайно — прекалено скоро, когато още не бяха готови, и Джуд бе осъзнала от момента на зачеването колко дълбоко беше влюбена в него. Самата идея за майчинството я бе преобразила.
	— Открай време си обичала прекалено много децата си. Прекалено много грижи полагаш, за да ги направиш щастливи.
	Родителски съвет от майка й. Страхотно. Джуд се усмихна едва забележимо.
	— Невъзможно е да обичаш прекалено много децата си. Въпреки че едва ли мога да очаквам от теб да го разбереш.
	Майка й потръпна.
	— Джудит, защо никога не се съмняваш в онова момиче, което живее в каравана, а винаги изпитваш съмнения към мен?
	— Лекси, и вече би трябвало да си научила името й, е като част от семейството ни през последните три години. И тя никога не ме е разочаровала.
	— За разлика от мен.
	Джуд не отговори. Имаше ли смисъл? Вместо това се изправи.
	— Какво ще кажеш да обядваме?
	Майка й също стана.
	— Това ще е чудесно.
	Прекараха остатъка от уговореното време на срещата им — точно два часа, от дванайсет до два, — разговаряйки за маловажни неща. Когато времето изтече, майка й я целуна леко по бузата и тръгна към входната врата, където се спря.
	— Довиждане, Джудит. Днес си прекарахме чудесно. Благодаря ти.
	— Довиждане, майко.
	Джуд проследи с поглед през отворената врата как стройната фигура на майка й крачи бързо през градината, без изобщо да обърне някакво внимание на творението на дъщеря си. Каквито и усилия да полагаше да не се вживява, Джуд усети тъгата, която винаги съпровождаше тези обеди. Кое беше това, което не й позволяваше да спре да търси любовта на майка си? Мерцедесът оживя с гърлено ръмжене и бавно потегли по алеята.
	На масичката до входа, до една пълна с плаващи рози стъклена купа, лежеше телефон. Джуд вдигна слушалката и набра номера на най-добрата си приятелка.
	— Ало?
	— Моли, слава богу — каза Джуд, облягайки се на стената. Изведнъж се бе почувствала силно изтощена. — Злата вещица току-що си тръгна.
	— Майка ти? Че стана ли сряда?
	— Да.
	— Имаш ли нужда от едно питие?
	— Мислех, че никога няма да ме попиташ.
	— След двайсет минути. Откъм доковете?
	— Ще се видим там.

	* * *

	В петък, след училище, тръгнаха на пазар за дрехи. Джуд беше особено доволна от всичко това. Знаеше, че ще са само танци, нищо грандиозно, но беше първата истинска среща на Мия и Джуд беше обзета от силно желание да направи така, че преживяването да остави чудесни спомени у дъщеря й. За тази цел бе записала часове за маникюр и педикюр и за двете — и за Лекси, разбира се — и бе организирала вечер на пазаруване в мола.
	Дочу вратата на спалнята й да се отваря и се обърна. Майлс бе застанал на прага. Той се облегна на касата на вратата, облечен в износени дънки и тениска. На бледата есенна светлина изглеждаше невероятно красив. През деня брадата му бе набола, което придаваше на лицето му изваян вид.
	— Идвам си рано от работа и те заварвам да излизаш?
	Тя го приближи с усмивка и се отпусна в прегръдките му.
	— Как така, доктор Фарадей, не се бръснеш, косата ти почва да посивява, а успяваш да изглеждаш дори по-красив? Но ако аз забравя дори и един ден да си сложа грим, хората ме мислят за бабата на Мойсей?
	— Така те наричат само зад гърба ти.
	— Много смешно.
	Той прокара пръсти по брадичката й, сякаш я докосна с перо.
	— Красива си, Джуд, и го знаеш. Това е причината да ти вървят нещата.
	Това беше вярно и за двамата. Майлс бе представлявал самото олицетворение на успеха още от детските си години. Красив и умен, винаги усмихнат, той изкушаваше хората дори и без да полага усилия. Прякорът му в болницата беше доктор Холивуд.
	— Изведи някъде Зак да вечеряте. Аз ще се прибера колкото мога по-рано. Може би ще имаме възможност да седнем вечерта на брега с чаша вино. Не сме го правили от доста време.
	Майлс я привлече към себе си за продължителна целувка, после я потупа по дупето.
	— По-добре тръгвай, преди да съм си спомнил колко много си падам по следобедния секс.
	— За разлика от сутрешния и вечерния, от който ти се повдига? — Тя се измъкна игриво от прегръдката му и тръгна към втория етаж. Почука на вратата на стаята на Зак, изчака да чуе поканата му и я отвори. Той седеше на скъпия си геймърски стол и играеше на конзолата си. Тя го погали по главата, разрошвайки косите му, които още бяха влажни от тренировката му по футбол. Той се надигна към ласката й, изправяйки се като цвете към слънцето.
	— Ще отидем до мола да купим рокля на Мия за танците. Искаш ли да дойдеш?
	Той се изсмя.
	— Аз дори няма да ходя, не помниш ли? Аманда ще бъде в Лос Анджелис с родителите си.
	Джуд приседна на леглото.
	— Страшно ми се иска да отидеш. Това е последната ви година в гимназията. А Мия ми каза, че ти си бил сигурният фаворит за крал на бала.
	Зак извъртя очи.
	— Голяма работа.
	— Трябва да поканиш някоя приятелка за танците. Някой ден ще се обърнеш назад…
	— Ако в бъдеще изобщо си помисля за тия простотии, застреляй ме. Наистина.
	Джуд не успя да сдържи усмивката си.
	— Добре, така да е. Но поне ни придружи при пазаруването. Това ще означава много за Мия.
	— Мислех, че Лекси ще дойде с вас.
	— Да. Какво общо има това с пазаруването?
	— Значи Мия си има компания. А аз нямам намерение да кисна пред съблекалнята, докато сестра ми си пробва роклите. Няма да стане.
	— Добре, но аз не се отказвам от танците.
	— Това е истински шок — захили се той. — Ти не се отказваш от нищо. И не ми купувай пак дънки. Наистина, мамо. Не ми купуваш онова, което харесвам.
	— Добре. Добре. — Джуд разроши косата му за последен път и се дръпна от него.
	Излезе от стаята на Зак и се сблъска с Мия в коридора. Двете слязоха в гаража. След петнайсет минути вече бяха взели Лекси и потеглиха към мола.
	В първия магазин Мия се луташе сред закачалките с леко объркан и изненадан вид, но изведнъж рязко дръпна една рокля.
	— Виж тази — каза тя, държейки една дълга до земята розова рокля с дантелени ръкави и плисирана пола. — Какво ще кажеш? — попита тя Лекси.
	Лекси се усмихна, но беше леко разсеяна.
	— Страхотна е. Пробвай я.
	— Само ако и ти пробваш някоя. Моля те. Не мога да го направя сама. Знаеш, че не мога.
	Лекси въздъхна. Тя отиде до закачалките, избра си една морскосиня рокля с покрита с мъниста горна част без презрамки и последва Мия в пробната.
	След като излязоха, Джуд беше зашеметена колко красиви изглеждаха и двете.
	— Идеални са — заяви тя.
	Мия огледа отражението си, въртейки се пред огледалото.
	— Това определено са нашите рокли за бала, не мислиш ли, Лекстър?
	— Няма да ходя на танците — отвърна Лекси. — Нямам партньор.
	Мия рязко спря с въртенето си.
	— Тогава и аз няма да отида.
	Лекси промърмори нещо под носа си и се върна в пробната. Когато излезе, беше отново с дънките и тениската си.
	— Не искам да пробвам никакви рокли — заяви тя. — И без това не мога да си ги позволя.
	— Хайде, Лекси — замоли я Мия. — Ти си най-добрата ми приятелка. Ако не отидеш на танците, и аз няма да отида.
	— Тя може да отиде със Зак — обади се майка й.
	Мия изпищя възторжено.
	— Страхотна идея, мамо. И ще бъдем в пълен комплект.
	Лекси остана без дъх.
	— Нямам никакво намерение да принуждавам брат ти да ме води на някакви глупави танци. — И с тези думи тя се отдалечи от тях.
	Очите на Мия мигновено се напълниха със сълзи.
	— Да не нараних чувствата й, мамо? Не го направих нарочно.
	Джуд проследи с поглед Лекси, която излизаше от магазина.
	— Не си направила нищо лошо — изрече нежно тя. — Просто ние всички забравяме, че Лекси не разполага с възможностите, които имаш ти. Трябваше да бъдем малко по-деликатни. Хайде. — Те отидоха до касите, където Джуд плати и двете рокли, като поръча на служителката да опакова тази на Лекси. — Иди се преоблечи, мъничето ми. Аз ще се погрижа за Лекси.
	Джуд излезе от малкия бутик в оживения мол с покупките в ръка. Където и да погледнеше, виждаше тълпи от момичета, без съмнение въоръжени с кредитните карти на родителите си. Не беше чудно, че Лекси не се чувстваше в свои води тук. Сигурно никак не й беше лесно да се чувства различно от всички тези деца, които познаваше, от най-добрата си приятелка, която очакваше винаги да получава желаното.
	Видя я седнала на една пейка пред книжарницата. Беше се привела напред и дългата й черна коса закриваше лицето й.
	Джуд отиде до нея и седна. Лекси се дръпна настрани, за да й направи място.
	— Извинявам се за хленченето — рече Лекси.
	— Трябваше да бъда по-деликатна. Знам, че тези рокли са скъпи.
	— Не е в това работата.
	Джуд отмести косата на Лекси зад ухото й, за да вижда лицето й.
	— Не съм искала да те смутя.
	— Всичко е наред. Не трябваше да го правя на такъв голям въпрос.
	Джуд се облегна на пейката. Сърцето я болеше за Лекси; знаеше колко жестоко се бе отнесъл животът с това момиче и колко трудности изпитваше и досега. Докато по-голямата част от децата от острова, подобно на нейните, търсеха идеалния колеж из цялата страна, след завършването си Лекси планираше да постъпи в местния двегодишен колеж. Работеше всяка свободна минута в сладкарницата за сладолед, спестявайки всеки заработен цент. Най-голямата й мечта беше да получи пълна стипендия за университета във Вашингтон, но такива стипендии се брояха на пръстите на едната ръка. Джуд изпитваше болка при мисълта, че Лекси ще пропусне ритуалния прощален абитуриентски танц.
	— Чух, че Зак има добър шанс да стане крал на бала.
	— Той ще стане.
	— И Кей Хърт била сигурна кралица на бала.
	— Може да стане или пък ще изберат Мария де ла Пеня.
	— Само че Зак няма да присъства, защото Аманда няма да е в града.
	Лекси изви глава и погледна Джуд. Ако Джуд я познаваше по-добре, щеше да си помисли, че Лекси изглежда уплашена.
	— Не го знаех.
	— Но аз не искам никой от вас да пропусне танците. Зак никога не би се хванал с някое друго момиче, не и докато е с Аманда, но ти си най-добрата приятелка на сестра му. Аманда не би имала против. А освен това и тримата ще се забавлявате много на танците. Ще ти остане незабравим спомен.
	— Не мисля, че е добра идея — изрече тихо Лекси. — Нали си спомняш какво се е случило с Хейли?
	— О, скъпа. Ти никога не би причинила подобно нещо на Мия. Тук нещата са коренно различни — усмихна се Джуд. Тя знаеше колко чувствителна бе Лекси, но това щеше да е за доброто на всички. — Какво ще кажеш, ако оставим на Зак да реши?
	Лекси остана загледана в нея дълго време, без да каже нищо.
	— Това не е някакво излизане с близък приятел, Лекси. Това е нощ за приятели. И аз наистина мисля, че Зак трябва да бъде там, когато го короноват за крал на вечерта, не мислиш ли?
	Лекси въздъхна.
	— Да.
	Джуд й протегна торбата с покупката.
	— Купих ти роклята.
	— Не мога да я приема — рече Лекси. — Прекалено е скъпа.
	Джуд видя благодарността на момичето, но в сините й очи имаше и още нещо, някакъв тъмен и неясен срам, който буквално разби сърцето на Джуд.
	— Ти си част от семейството ни, Лекси. Знаеш го. Позволи ми да направя това за теб, става ли? Знам, че искаш да отидеш на танците. Нека Зак те заведе.
	Лекси заби поглед в покрития с плочи под. Косата зад ухото й отново падна, закривайки профила й от Джуд.
	— Добре, Джуд — произнесе накрая тя тихо. — Но само ако Зак иска да ме заведе, тогава ще отида с него. Но…
	— Но какво?
	Лекси поклати глава, косата й проблесна с гарванов блясък за миг.
	— Не бъди изненадана, ако той откаже.


>>	Глава 5

	— Добре. Отвори очи — каза Джуд, поставяйки ръцете си върху раменете на Лекси.
	Младото момиче си пое дълбоко дъх и изпълни нареденото. Намираше се пред едно голямо огледало, оградено от ситни сферични лампички. За миг зърна някаква непозната — момиче с гладко сресана лъскава черна коса, падаща около лицето й, и идеално очертани вежди. Внимателно положеният виолетов молив беше разкрасил сините й очи, придавайки й загадъчен поглед, а високите й скули бяха подчертани с розов цвят. Тя почти се страхуваше да се усмихне, да не би всичко това да се окаже някаква илюзия.
	Джуд се приведе към нея.
	— Красива си.
	Лекси се измъкна от стола и се завъртя.
	— Благодаря ти — изрече тя, прегръщайки я силно. По-късно, вече на ферибота, двете с Мия седяха на задната седалка на ескаладата, а Джуд на седалката на шофьора. Лекси непрекъснато хвърляше крадешком погледи в огледалото. Искаше й се да повярва, че сега нещата вече са по-различни, че след това преобразяване Зак най-накрая ще погледне към нея и ще си помисли, че е красива. Но тя беше достатъчно интелигентна, за да не се заблуждава по подобен начин.
	Тази вечер нещата нямаше да минат много добре. Ако трябваше да е искрена към себе си, тя не разбираше защо се беше съгласил да я придружи на танците, вероятно защото Джуд и Мия го бяха притиснали безмилостно, а едно нещо беше абсолютно сигурно: Зак мразеше да разочарова сестра си.
	Ех, само да не се беше опитвала да го целуне… Нямаше да има никакъв проблем, стига само тя да не се беше наклонила към него в онази нощ. Или поне да беше признала на Мия истината. Ако… ако. Един безкраен списък, който бе прехвърляла в ума си толкова пъти, че накрая започна да й се повдига.
	Беше изминала седмица от партито и от случилото се на върха на хълма. Лекси многократно беше опитвала да каже на Мия истината, но не го бе сторила. Не можеше, а сега, за първи път, когато видя най-добрата си приятелка, се почувства като лъжкиня. А всеки път, когато зърнеше Зак, бягаше като лекоатлетка. Изпитваше панически страх, че е разрушила всичко, че когато тайната й се разкриеше, тя щеше да загуби приятелството на Мия и уважението на Джуд. Всичко, което изпълваше със смисъл живота й.
	— Трябваше да кажа „не“ — избъбри Лекси по-късно, докато двете с Мия се качваха по стълбите на къщата, за да се облекат. — Още от началото беше ясно, че ще е пълен провал.
	— Не те разбирам — каза Мия, затваряйки вратата след тях. — Наистина не те разбирам.
	Лекси незабавно изпита чувство за вина.
	— Съжалявам. Ще бъде весело. Направо нямам търпение. — Тя отиде до пръскащия се по шевовете гардероб с дрехи на Мия, където висяха двете рокли. Облякоха се и се огледаха в овалното огледало до бюрото. Черно-белите кецове на Мия само от време на време надзъртаха изпод подгъва на роклята й.
	— Мисля, че изглеждам добре — заяви Мия, заставайки до Лекси. Зелените й очи излъчваха тревога. — Но дали е така? Какво ще си помисли той?
	— Изглеждаш страхотно. Тайлър ще…
	Нечие почукване на вратата прекъсна разговора им. Последва кратка пауза и след това се отвори. На прага застана Джуд, държейки един сребрист фотоапарат.
	— Тайлър е тук.
	Мия изгледа нервно Лекси.
	— Как изглеждам?
	— Страхотно. Той има невероятен късмет.
	Мия се хвърли върху Лекси и я прегърна силно.
	— Слава богу, че си с мен. Не знам дали бих имала куража да сляза долу без теб.
	Те излязоха от спалнята хванати за ръце и тръгнаха надолу по голямото вито стълбище.
	Зак и Тайлър бяха във всекидневната и разговаряха. И двамата бяха облечени в сини костюми. Косата на Зак беше още влажна — футболният мач току-що бе приключил и той скоростно се бе прибрал, за да се приготви.
	Той вдигна поглед и видя Лекси. Тя го видя как се навъси, докато тя слизаше по стълбите. Сърцето й заби толкова бързо, че тя се замая.
	_Стегни се_, помисли си.
	Трябваше да каже още тогава, че съжалява, да обърне на шега онзи нещастен опит за целувка. Може би трябваше да каже, че е била пияна и не си спомня нищо. Можеше ли да го направи?
	С приближаването й Зак пристъпи напред и й протегна един бял карамфил със син връх в прозрачна пластмасова кутия.
	— Благодаря — избъбри тя.
	— Той има нещо като гумена лента; можеш да си го вържеш на китката. Аманда казва, че тези са най-добрият вид.
	— Благодаря — изрече отново, без да се осмели да го погледне. Той бе споменал приятелката си и тя схвана намека.
	— Добре, време е за снимки — обяви Джуд. Майлс пристъпи до нея.
	— Ще се наложи да вземем отпечатъци от пръстите ти, Тайлър — каза той.
	— Татко! — изпищя Мия, поруменявайки цялата.
	Лекси се премести неловко на мястото до Зак. Той я обгърна с ръка, но не я притисна плътно към себе си. Стояха като изображения от фотография от Стария запад, напрегнати и сериозни.
	Блясък. Щрак.
	Снимките продължаваха една след друга, докато накрая Зак се обади:
	— Стига вече, _dos amigos_. Измъкваме се оттук.
	На тръгване към вратата Лекси се дръпна от Зак. Тя пристъпи в антрето, където бе оставила до масичката една кафява чанта за покупки. Бръкна вътре и извади малка зелена кутия, която съдържаше алена петуния в кофичка за разсад.
	— Това е за теб — обърна се тя към Джуд, усещайки как лицето й поруменява. Беше толкова дребен подарък — открила го бе на един щанд с намалени наполовина цени в местния разсадник. Вероятно беше най-неподходящото нещо за подарък, но това бе всичко, което Лекси можеше да си позволи. — Знам, че наистина нямаш нужда от нищо, но аз огледах и понеже не видях никакви петунии, си помислих… както и да е, много ти благодаря за роклята.
	Джуд се усмихна.
	— Благодаря ти, Лекси.
	— Хайде, Лекстър — обади се Мия от коридора до вратата.
	Лекси отиде до вратата с Джуд и след това последва Мия навън до мустанга.
	— Вечерният ви час е един през нощта — извика Джуд от входа.
	Зак сякаш не я чу. Той вървеше към паркирания отпред мустанг. Отвори вратата на Лекси, но не изчака да влезе, за да я затвори. Вместо това я заобиколи и седна на шофьорското място.
	След като Мия и Тайлър се настаниха на задната седалка, Лекси зае мястото си до Зак. Той запали двигателя и наду музиката.
	През цялото време до гимназията Мия и Тайлър си шепнеха. Зак не отделяше очи от пътя. Изглеждаше раздразнен за нещо на Лекси или поне на факта, че му се налагаше да я води като негова дама. Тя едва ли можеше да го обвинява за това. На паркинга в училището той спря близо до стълбите, след което четиримата се сляха в цветната река от нахлуващата в гимназията река от деца, която бе преобразена в някаква безвкусна версия на Ню Орлиънс, изпълнена с гирлянди и изкуствен мъх. Темата „Марди гра“* продължаваше, докато навлизаха във физкултурния салон, където една придружителка им връчи шепа ярко оцветени мънистени огърлици.
	[* Прочут карнавал в Ню Орлиънс, който се провежда в рамките на цял месец. В буквален превод от френски „марди гра“ означава „мазния вторник“ — деня преди началото на Великденските пости. — Б.пр.]
	Песента беше „Hella Good“, а дансингът бе претъпкан.
	Първо си направиха снимките — всяка двойка поотделно, след това момичетата, след това Мия и Зак.
	Лекси усещаше колко напрегнат беше Зак. Всяко момиче от абитуриентските класове сякаш не отделяше погледа си от тях. Без съмнение Аманда бе поръчала да й предоставят пълен отчет и Зак нямаше намерение да върши нищо, което да нарани чувствата на приятелката му. Той дори и не гледаше към Лекси.
	Най-накрая пое ръката й и я поведе към дансинга. Когато стъпиха на него, музиката се промени и забави темпото. Той я прегърна.
	Лекси заби поглед в гърдите му, опитвайки се да го следва и да не излиза от ритъма му. Честно казано, нямаше никаква представа как се танцува и беше толкова напрегната, че едва дишаше. Най-накрая събра сили и вдигна поглед; той я гледаше втренчено с непроницаем поглед.
	— Знам, че не си искал да ме заведеш на танцовата вечер, Зак. Съжалявам.
	— Ти не знаеш абсолютно нищо.
	— Съжалявам. — Това беше всичко, което успя да измисли на момента.
	Той я сграбчи за ръката и я издърпа през тълпата. Тя залиташе подир него, опитвайки се да пази равновесие, като се усмихваше извинително на хората, в които се блъскаше, за да не изглежда странно, че Зак я измъква.
	Той продължи, минаха покрай пунша и редицата придружители, родители и учители и излязоха през голямата врата към футболното игрище. Там всичко беше черно и замряло. Звездите над тях бяха сключили съюз с една ярка луна и заливаха с блясъка си стълбовете на игрището.
	Зак накрая спря.
	— Защо се опита да ме целунеш?
	— Не се опитах. Просто загубих равновесие. Беше глупаво от моя страна… — Тя въздъхна и вдигна поглед, като мигновено й се прииска да не го бе правила.
	— Ами ако ми се беше приискало да ме целунеш?
	— Не се забърквай с мен, Зак — изрече тя. Гласът й се пречупи, издавайки я. Добре познаваше репутацията му. Той вероятно всеки път казваше неща от този род. Сменяше приятелките си с темпото, с което тя сменяше червилото си. — Моля те.
	— Мога ли да те целуна, Лекс?
	С разума си тя каза не, но когато Зак се втренчи в нея, кимна, загубила внезапно глас.
	— Ако възнамеряваш да ме спреш, сега е моментът — изрече той, придърпвайки я към себе си.
	И в следващия миг Зак я целуваше и тя пропадаше някъде, и летеше, превръщайки се в нещо съвсем различно от това, което беше. Когато накрая се отдръпна, той беше не по-малко блед и разтърсен от нея, и тя се зарадва на това, защото плачеше.
	_Тя плачеше. Каква идиотка…_
	— Нещо неправилно ли направих?
	— Не.
	— Тогава защо плачеш?
	— Не знам.
	— Зак!
	Лекси чу гласа на Мия и рязко се дръпна от Зак, изтривайки тъпите сълзи.
	Мия затича към тях.
	— Ще коронясват краля и кралицата на бала. Идвайте бързо.
	— Не ме интересува. Разговарям с Лекси…
	— Тръгвайте — каза Мия.
	Зак отново погледна Лекси и се навъси, след това се отдели от тях и се запъти към физкултурния салон.
	— Какво правехте двамата тук? — запита Мия.
	Лекси също тръгна. Не се осмели да погледне най-добрата си приятелка.
	— Искаше да ми разкаже нещо за днешния мач. — Тя се насили да се засмее. — Нали си ме знаеш. Нищо не разбирам от футбол. — И тя се разсмя. Поредната лъжа към най-добрата й приятелка. В какво беше започнала да се превръща?
	Това беше последният път за тази нощ, когато тя и Зак бяха сами, докато той накрая не я съпроводи до предната врата на караваната и дори тогава Мия беше в колата и ги наблюдаваше.
	Пред вратата Лекси нямаше никаква представа какво да му каже. Цялата беше разтърсена; чувстваше се като някакво диво животно, застинало от страх, с изострени сетива. Целувката бе разклатила сериозно света й, но беше ли произвела дори и най-малкото колебание в неговия?
	Той я изгледа от високия си ръст, а златната му коса се бе превърнала в сребърна под лунната светлина.
	Тя искаше да изкрещи: „Кажи нещо!“, но успя да изтръгне само някаква слаба усмивка.
	— Благодаря ти, че ми беше кавалер, Зак.
	— Не говори така — каза той.
	— Хайде, вечерният час — извика Мия от колата. — Мама ще полудее, ако закъснеем.
	Зак се приведе и целуна Лекси по бузата. Бяха й потребни всичките сили да не отвърне, да не го обгърне с ръце, и тя остана неподвижна, усещайки устните му върху кожата си като нажежено дамгосващо желязо.
	Остана дълго време така, след като си бяха тръгнали. Накрая се прибра вкъщи и изключи осветлението.

	* * *

	Лекси не отиде на училище в понеделник. Как беше възможно да погледне Зак или Мия в очите след всичко, което се бе случило?
	В понеделник вечерта обаче (а той не се беше обадил, разбира се, че не го бе направил, защо тя си мислеше, че ще го направи?) Ева я заплаши, че ще вземе час при лекаря — нещо, което те определено не можеха да си позволят.
	Така че във вторник Лекси отиде на училище. На автобусната спирка се сгуши под тесния навес, като гледаше как дъждът превръщаше света в синьо-сив калейдоскоп.
	Тя щеше да се държи съвсем нормално.
	Щеше да се усмихва небрежно на Зак и щеше да продължи да крачи, сякаш целувката не означаваше нищо. Тя не беше пълен идиот. Това просто беше целувка от момче, което целува постоянно момичета. Лекси не можеше да позволи на тази случка да означава каквото и да било за нея.
	В училище с лекота избягваше Зак — те се движеха в съвсем различни среди, — но нямаше как да избегне Мия. Животът и на двете беше прекалено свързан. След последния училищен звънец Мия съпроводи Лекси до работното й място.
	През цялото време към центъра на града Лекси поддържаше усмивка върху лицето си, докато слушаше детайлното описание на танца на Мия. За кой ли път. Но думата „лъжец“ пищеше непрекъснато в мозъка й и всеки път, когато погледнеше най-добрата си приятелка, усещаше как стомахът й се свива.
	— Ние се целунахме. Казах ли ти го? — запита Мия.
	— Само един милион пъти. — Лекси спря пред „Аморе“, където ги обгърна сладкият, ухаещ на ванилов сладолед въздух. Тя възнамеряваше просто да каже довиждане и да влезе, но вместо това спря. — И как беше?
	— Първо си помислих, че езикът му нещо е хлъзгав и голям, но после свикнах с него.
	— Плака ли?
	— Да плача ли? — Мия изглеждаше объркана, после стана нервна. — Трябвало ли е да заплача?
	Лекси вдигна рамене.
	— Какво знам аз за целувките?
	Мия се свъси.
	— Държиш се смахнато. Да не би нещо да се е случило на танците?
	— Ч-че какво би могло да се случи?
	— Ами не знам. Може би нещо със Зак?
	Лекси се ненавиждаше; искаше да каже истината, но изпадаше в ужас само при мисълта, че ще загуби приятелството на Мия. А какъв би бил смисълът, наистина? Случилото се беше само една целувка, а не начало на каквото и да било.
	— Не, разбира се. Наред съм. Всичко е наред.
	— Окей — произнесе накрая Мия, вярвайки й. Това накара Лекси да се почувства още по-зле. — Хайде, чао.
	Лекси прекрачи прага на малкия сладоледен рай. Помещението беше ярко осветено, с дълъг плот за сладолед, покрит със стъкло и хром, и малка площ с няколко масички и столове. През по-топлите месеци заведението ставаше претъпкано, но сега, вече в средата на октомври, бизнесът бе доста замрял.
	Завари шефката си, госпожа Солтър, на касата. Камбанката над вратата издрънча при влизането й.
	— Здрасти, Лекси — поздрави я сияеща госпожа Солтър. — Как минаха танците?
	Лекси изтръгна усмивка от себе си.
	— Страхотно. Ето. Донесох ти няколко огърлици. — Тя й подаде мънистата „Марди Гра“ от танците. Госпожа Солтър просия при гледката им и връхлетя върху тях като сврака, привлечена от лъскавите колиета.
	— Благодаря ти, Лекси. Не си ме забравила. — Госпожа Солтър незабавно сложи всичките огърлици на врата си.
	Лекси прекара остатъка от деня и вечерта в очакване на клиенти. В девет часа, когато бизнесът почти напълно бе замрял, тя се захвана да почиства рафтовете и да се приготвя да затварят. Тъкмо излизаше от складовото помещение, награбила съд с препарат за почистване на стъкла и парцал, когато Зак влезе в сладкарницата.
	Камбанката нежно издрънча над него; тя едва дочу звука, тъй като сърцето й заби рязко.
	Той никога не идваше тук сам. Аманда по правило винаги беше увиснала върху него, подобно на онзи луизиански мъх в хорър филмите. Лекси се плъзна зад плота, за да остави разстояние между себе си и него.
	— Здравей — каза той, приближавайки я.
	— Здравей. Ти искаш сладолед ли?
	Той я загледа напрегнато.
	— Да се срещнем тази вечер в парка „Ла Ривиер“.
	Още преди да отговори, камбанката отново издрънча и вратата рязко се отвори. Аманда връхлетя в сладкарницата и се залепи до Зак, обгръщайки го като някакъв октопод.
	— Здравей, Лекси. Благодаря ти, че си държала Зак под око заради мен. На танците, имам предвид.
	Лекси не можеше да се усмихне, колкото и да й се искаше.
	— Искаш ли сладолед?
	— В никакъв случай. Много се пълнее от него — каза Аманда. — Хайде, Зак. Да тръгваме. — Тя се насочи към вратата.
	Зак остана на мястото си. _Десет часа_, прошепнаха устните му. _Моля те._
	Сърцето на Лекси забумтя, докато гледаше как последва приятелката си на излизане от сладкарницата.
	Десет часа.
	Тя щеше да е идиот да си помисли, че той наистина искаше да се срещне с нея на брега. Той излизаше с Аманда. Те бяха най-популярната двойка в училище.
	И това щеше да причини болка на Мия, ако разбереше. Целувка на танците беше едно, почти разбираемо, обичайно. Това обаче — да излезе скришом с него — щеше да бъде нещо съвсем различно. Една още по-голяма лъжа.
	Лекси не можеше да го направи. Не трябваше да го прави.
	Тя хвърли поглед към шефката си. _Не го прави, Лекси._
	— А, такова, госпожо Солтър? Мога ли да ви помоля да ме пуснете няколко минути по-рано. Да кажем десет без десет?
	— Сигурна съм, че мога да се оправя и сама — отвърна тя. — Спешна среща?
	Лекси се надяваше, че смехът й не прозвуча толкова напрегнат, колкото го усещаше.
	— Кога изобщо сте ме виждали да имам някаква спешна среща?
	— Тези момчета в училището ти трябва да са слепи, това искам да ти кажа.
	През останалата част на смяната си Лекси отказваше да мисли за решението, което беше взела. Съсредоточи се върху работата си и я вършеше максимално добре. Едва когато излезе от сладкарницата, напрежението взе да се връща.
	Тя беше пълен идиот, за да го направи, но въпреки всичко продължи да крачи.
	Мейн стрийт беше спокойна през тази студена есенна нощ. Прозорците на ресторантите бяха ярко осветени, но в този час редовните посетители бяха малко.
	Тя мина покрай ярко осветения хранителен магазин в центъра на острова и продължи покрай фериботния терминал, кантората за недвижими имоти на „Уиндърмиър“ и детската градина „Дребосъчета“. След по-малко от пет минути вече бе напуснала очертанията на града. Тук вече мракът потулваше небето; ярка синкава луна блестеше над извисяващите се върхове на дърветата. По пътя й не се срещаха много къщи, а няколкото, покрай които беше минала, бяха основно летни вили на граждани на Сиатъл и прозорците им бяха тъмни.
	На входа на парка на плажа „Ла Ривиер“ спря.
	Той нямаше да дойде.
	Въпреки това Лекси продължи по лъкатушещата асфалтова алея надолу към пясъчната ивица на плажа. Луната осветяваше огромната купчина от дървета, изхвърлени от океана върху едрия сив пясък.
	На паркинга не се виждаха никакви коли.
	Разбира се, че нямаше.
	Тя излезе на плажа. Гигантската купчина от цели дървета, изхвърлени от океана на брега и преплетени едно в друго, лежаха като някакви гигантски клечки за зъби върху пясъка. Ярко осветен ферибот преминаваше през Саунд, наподобявайки китайски фенер на фона на черната вода. Отвъд него небостъргачите на Сиатъл бяха обгърнати от тиара цветни светлини.
	— Ти дойде.
	Тя чу гласа на Зак и се обърна.
	— Не видях колата ти. — Това беше всичко, което успя да измисли на мига.
	— Тя е в края на другия паркинг.
	Той я хвана за ръката и я поведе към едно място, където бе разстлал одеяло върху пясъка.
	— Сигурно си водил доста момичета тук — изрече напрегнато тя. Беше длъжна да не забравя този момент. За нея може и да беше нещо много специално, но за него това бе просто някаква рутина.
	Той седна на одеялото и нежно я придърпа до себе си. Лекси незабавно прибра ръката си. Губеше разума си, когато той я докосваше, а тя трябваше да разсъждава трезво. Това беше братът на най-добрата й приятелка.
	— Погледни ме, Лекси — каза той. — Моля те. — И тя нямаше сили да се съпротивлява. Той отметна един къдрав кичур коса зад ухото й. Това беше най-нежното докосване, което някога бе изпитвала, и й се доплака. — Знам, че не трябва да сме заедно. Искаш ли го обаче?
	— Не трябва да го правя — отвърна тихо тя. Притвори очи, неспособна да отмести погледа си от него. В мрака дочуваше дишането му, усещаше го с устните си и в момента си мислеше само за това, колко често биваше наранявана. Пред вътрешния й взор изплува дрогираната й майка, която през цялото време бе твърдяла колко много я обича. Тя беше притискала толкова силно Лекси в прегръдките си, че Лекси не можеше да си поеме дъх, и след това изведнъж всичко свършваше. Майка й обикновено се изнервяше и изфучаваше навън, и забравяше изобщо, че има дъщеря. Единственият щастлив момент в живота й преди остров Пайн беше, когато майка й отиде в затвора. Тогава Лекси живееше в едно хубаво семейство, Рекслър, и те бяха положили всички усилия тя да се чувства у дома си. И тогава майка й се бе върнала.
	Обикновено се опитваше да прогонва от паметта си онези последни дни с майка си, когато тя през цялото време беше друсана, изнервена и злобна. Лекси още тогава бе научила истината за любовта, колко близо може да бъде до ненавистта и колко изпразнена се чувстваш, когато те напусне.
	— Приятелството ми с Мия е всичко за мен — изрече тя, поглеждайки го накрая. Видя колко дълбоко го нараниха думите й и накрая всичко й проблесна. Цялата негова враждебност, това избягване на погледа й; всичко това бе представлявало само поза. — Ти си се преструвал, че не ме харесваш, заради Мия.
	— Още от самото начало — изрече той с въздишка. — Исках да те поканя да излезем, но вие вече бяхте приятелки. Така че през цялото време се държах настрани или поне се опитвах да го правя. Но никога не успях, наистина. И тогава, когато ти се опита да ме целунеш…
	Сърцето на Лекси затуптя така, сякаш щеше да се изтръгне от гърдите й. Как беше възможно да се чувства едновременно толкова щастлива и толкова тъжна?
	— Не трябва да говорим повече за това. Просто трябва да го забравим. Не бих могла да загубя Мия или семейството ти. Не бих могла. Достатъчно съм била наранявана, знаеш ли?
	— Мислиш ли, че вече не съм размишлявал за всичко това?
	— Зак, моля те…
	— Не мога вече да спра, Лекс. През всичките тези три години само ти си ми в ума. Може би ако не ме беше целунала в отговор…
	— Не трябваше да го правя.
	— Но го направи.
	— Бях длъжна да го направя — изрече тихо. Беше й невъзможно да го излъже. А и как би могла? Тя се бе влюбила в него още на мига, когато го бе зърнала за пръв път. Понечи да се усмихне, но се сети за зъбите си и захапа устните си.
	— Обичам усмивката ти — изрече той, привеждайки се към нея. Тя усети как разстоянието между двамата се скъсява, долавяйки ментовия му дъх.
	Целувката им започна бавно и нежно. Усети как езикът му докосва нейния и сърцето й отново сякаш щеше да изскочи от гърдите й. Когато я прегърна, Лекси се предаде. Целувката им продължаваше, ставайки все по-дълбока, докато накрая тя си помисли, че няма да го понесе, ако свърши. Зад тях вълните се блъскаха в брега и шумът им се превърна в песен. Тяхната песен. Техният звук.
	Някъде дълбоко в нея заблика желанието, изпълващо я цялата, трескаво и болезнено. Тя затрепери толкова силно, че Зак се дръпна назад и я огледа.
	— Добре ли си?
	Не, прииска й се да каже, не съм, но когато видя отражението си в очите му, цялата й защита рухна. Желаеше го с такава ярост, че се плашеше от самата себе си. Беше опасно човек да иска каквото и да е в този живот, а може би любовта беше най-опасното нещо, което да си пожелае.
	— Наред съм — излъга тя. — Само ми е студено.
	Той я придърпа в прегръдката си.
	— Можем ли да дойдем тук и утре вечер?
	Вече поемаха по един много опасен път; беше длъжна да спре сега и да му каже, че това е много лошо, че се обичат един друг, и всичко да е дотам. Сега, докато все още можеше да го направи. Трябваше да му каже „не“, да му каже, че няма да направи нищо, с което да подложи на опасност приятелството си с Мия, но когато го погледна, нямаше сили да го отблъсне. Зак караше всичко в нея да спре да я боли.
	_Внимавай, Лекси, откажи му. Помисли си за най-добрата си приятелка и какъв беше залогът._ Но когато той отново я целуна, тя прошепна:
	— Добре.


>>	Глава 6

	Джуд седеше в леглото със съпруга си, заслушана с половин ухо в късните новини. Скъпа завивка от ръчно изработена коприна се стелеше като облак около тях. През изминалите няколко дни — всъщност след танците — майчинският й радар бе започнал да засича един много силен сигнал. Нещо не беше наред със Зак, но не знаеше какво точно става. Нищо не я притесняваше повече от това, да не е в час с живота на децата си.
	— Зак е скъсал с Аманда — изрече накрая тя.
	— Аха — отвърна Майлс.
	Тя го изгледа. Как беше възможно той никога да не изглежда притеснен, каквато и драма да се развиваше в къщата им? Обвиняваше я за това, че е майка квачка, с целия шум и крякане, как пърха прекалено близо над децата си, но ако това беше вярно, в такъв случай Майлс пък беше спътник, кръжащ далече и толкова високо в небето, че се нуждаеше от телескоп, за да следи какво става в собствения му дом. Може би това се дължеше на медицинското му образование. Той се бе научил да потиска емоциите си малко повече от необходимото.
	— Това ли е всичко, което имаш да кажеш?
	— Всъщност бих могъл да кажа по-малко. Това едва ли е някаква сензация.
	— Моли твърди, че Брайсън й казал, че Зак се държал много странно след тренировката по футбол. Не мисля, че се справя с раздялата толкова добре, колкото изглежда. Трябва да поговориш с него.
	— Аз съм мъж. Той е тийнейджър. Разговорът едва ли е най-добрата ни спортна дисциплина. — Майлс й се усмихна. — Давай.
	— Какво искаш да кажеш?
	— Ти умираш да го питаш какво става. Не можеш да се сдържиш. Така че давай. Само слушай хлапето и му повярвай, когато ти каже, че Аманда няма значение. Той е само на седемнайсет. Когато аз бях на седемнайсет…
	— Твоето минало на сваляч не е много утешително. — Тя го целуна по бузата и се прекатери през него, за да слезе от леглото. — Няма да се бавя дълго.
	— Вярвай ми, знам.
	Усмихвайки се, Джуд излезе от спалнята им.
	Вторият етаж беше ярко осветен. Както обикновено, никое от двете й интелигентни деца не бе овладяло невероятно сложната координация между ръка и око, необходима за изключване на осветлението. Тя замря пред вратата на Мия, заслушана. Можеше да се закълне, че дъщеря й говори по телефона. Без съмнение разговаряше или с Лекси, или с Тайлър.
	Продължи към стаята на Зак. Отново спря пред затворената врата. Не би могла да го засипе с въпроси или да го затрупа със съветите си. Този път просто щеше само да го слуша.
	Джуд почука, но не получи отговор. Отново почука, обади се и отвори вратата.
	Той беше в геймърския си стол, като натискаше лудо черното дистанционно управление, сякаш беше боен пилот, всъщност както си и беше на екрана.
	— Хей, здравей — обади се тя, заставайки до него. — Какво правиш?
	— Опитвам се да мина това ниво.
	Тя приседна на края на черния дебел килим до него. Тази стая навремето беше обзаведена от един професионалист и постепенно с годините бе декорирана повторно от Зак. Скъпите тапети с цвят на шоколад бяха покрити с плакати от филми. Лавиците с книги представляваха археологическа изложба на детството му: гробище от фигурки на екшън герои, купчина от преплетени пластмасови динозаври, купища касети с видеоигри, разръфано копие на „Капитан Долни гащи“ и пет романа за Хари Потър.
	Искаше й се да му каже: „Можем ли да поговорим?“, но за един тийнейджър (или който и да е мъж) това беше все едно някой да му каже: „Мога ли да ти изтръгна далака?“.
	— Позволи ми да позная — каза Зак. — Мислиш, че взимам наркотици? Или драскам графити? Или може би се тревожиш, че съм момиче, пленено в капана на тялото на момче?
	Тя не можа да сдържи усмивката си.
	— Толкова съм неразбрана.
	— Ти се тревожиш за най-големите идиотщини. Ама най-големите.
	— Искаш ли да си поговорим за Аманда? Или как се чувстваш? На мен самата няколко пъти ми разбиваха сърцето. Кийт Коркоран в гимназията за малко не ме съсипа.
	Той пусна дистанционното и я загледа.
	— Как разбра, че обичаш татко?
	Джуд остана приятно изненадана от въпроса. Обикновено с големи усилия успяваше да предразположи сина си към такива разговори. Но може би той вече възмъжаваше или наистина беше наранен от Аманда.
	Имаше толкова много неща, които искаше да каже, спомени, които да сподели, и ако разговаряше с Мия, тя просто можеше да го направи. Но това беше Зак. Не искаше да разваля този момент с прекалено много приказки.
	— Още първия път, когато го видях, разбрах. Знам, че звучи налудничаво, но това е истината. И когато той ми каза, че ме обича, аз му повярвах, а не бях вярвала на никого след баща ми. До Майлс и вас, аз се тревожех, че съм като майка ми. Баща ти ми напомни какво представлява любовта, предполагам, и когато ме целуна за пръв път, се разплаках. Не знаех защо го направих тогава, но сега знам. Защото това беше любов и това направо ми изкара ангелите. Знаех си, че никога повече няма да бъда същата. — Тя се усмихна на сина си, който за пръв път попиваше всяка нейна дума. — Някой ден и ти ще срещнеш своето момиче, Зак. Обещавам ти. Само че тогава ти ще си пораснал и тя ще е жена, и когато я целунеш, ще знаеш, че оттук нататък животът ти ще бъде вече с нея.
	— И тя ще се разплаче.
	— Ако си късметлия, да.

	* * *

	През следващите няколко седмици Лекси научи какво означава да пазиш тайни. Когато беше със Зак, любовта й към него беше толкова всесилна, вълна, която я отнасяше с такава сила, че тя губеше всякаква представа за пространството и времето. По-късно, когато се събираше с Мия, чувството й за вина буквално я смазваше. Мия знаеше, че нещо става със Зак, но никога не й хрумна да се обърне към Лекси за отговори.
	Това беше най-лошото, разрушеното доверие. Лекси неведнъж беше на косъм да изтърси истината, отчаяна да получи опрощение на греховете си, но не го бе сторила, не бе разкрила сърцето си пред най-добрата си приятелка. И защо не го бе направила?
	Защото това беше любов. Тя не можеше да откаже на Зак нищо, така изглеждаше, а той не беше готов да каже на сестра си за любовта им. Лекси дори не бе напълно сигурна защо; знаеше само, че Зак се бои да каже на Мия, а щом Зак се боеше, Лекси имаше още по-голяма причина да се страхува.
	Всяка нощ той вземаше Лекси от работата й и отиваха до „техния“ плаж. Там лягаха върху едно синьо плетено вълнено одеяло и разговаряха. Лекси му разказваше за детските си години, какво е изпитвала с майка си, как се е чувствала забравена и изоставена; Зак я слушаше и я държеше за ръката, и й казваше, че тя е най-силният човек, когото познава. Той й разказваше за мечтите си да постъпи в медицинския университет и очакванията за успех, които понякога съкрушаваха духа му.
	Звездите над тях се превръщаха в личната им вселена. Зак сочеше съзвездията и разказваше историите, съпровождащи всяко едно от тях: приказки за богове и чудовища, любов и трагедия. Гласът му в студения мрак се превръщаше в домашното пристанище, което тя никога не бе познавала; в прегръдките му тя откри покоя. Лекси видя негова страна, за която никога дори и не бе подозирала. Той усещаше нещата толкова задълбочено, че понякога се страхуваше от собствените си емоции и се притесняваше да не разочарова родителите си. Изненадващата му несигурност само я караше да го обича още повече.
	Тази нощ те лежаха заедно, загледани в гигантската вселена. Зак я взе в прегръдките си и я претърколи, покривайки тялото й със своето. Тя го целуна силно, влагайки всяко късче от сърцето си в целувката, сякаш то беше способно да разтопи по някакъв начин душите им със самата сила на любовта й. Когато ръката му се плъзна вътре в ризата й по голия й гръб, тя не го спря. Беше толкова приятно, когато я докосваше.
	Той разкопча сутиена й. Лекси усети как меката тъкан се изплъзва от гърдите й и след това Зак я докосваше там.
	Тя се освободи, дърпайки се настрани и се изплъзна от прегръдките му. Остана легнала така, задишана тежко, жадувайки за ласката му.
	— Лекс? Нещо лошо ли направих?
	Тя закопча отново сутиена си и пак се претърколи с лице към него. В лунната светлина той беше толкова красив, че тя буквално не можеше да диша от страстта си към него. Но бе виждала майка си да споделя тялото си прекалено много пъти с толкова много мъже, за да бъде така непредпазлива със своето собствено. Лекси седна, отпусна се върху петите си и сведе глава. В това ли превръщаше любовта всеки човек, усукваше го и после го изпразваше, докато накрая не оставеше нищо, освен жаждата? Ако беше така, как щеше да оцелее?
	— Какво правиш с мен, Зак?
	— Какво искаш да кажеш?
	Лекси се напрегна. Ако беше научила нещо от майка си, то беше, че нищо добро не израства в мрака.
	— Нямам намерение да бъда твоята тайна, Зак. Ако се срамуваш от мен…
	— Да се срамувам ли? Това ли си мислиш?
	— Ти не желаеш да кажеш на Мия за нас или на семейството си.
	Той поклати глава.
	— О, Лекс… Обичам те. Не го ли знаеш?
	— Наистина ли ме обичаш?
	Зак въздъхна и нещо в звука й напомни колко наранена беше самата тя, колко сигурна беше, че никой не би могъл да я обича.
	— Ти не знаеш какво е да си близнак. Аз обичам Мия, но искам да си моя. А майка ми скача в живота ми, сякаш е някакъв плувен басейн. Тя със сигурност ще има мнение за това, повярвай ми.
	— Аз също те обичам, Зак. Толкова много, че направо не мога да го повярвам. Но аз не мога да бъда само твоя. Мия е най-добрата ми приятелка. Трябва да й кажем. И родителите ти също така са важни за мен. Аз имам нужда да ме обичат.
	— Знам. Но не искам да наранявам Мия. Ако тя си помисли, че съм те откраднал…
	— Аз мога да принадлежа едновременно и на двама ви — изрече отчаяно Лекси. — И вече ви принадлежа.
	Той я целуна още веднъж и я хвана за ръката, издърпвайки я на крака. Те събраха одеялото и застанаха под звездите, втренчени един в друг в тишина, в която внезапно възникна нещо зловещо. Бремето на решението им тежеше с неимоверна сила и Лекси беше на косъм да се откаже, като му каже „нека да запазим в тайна любовта си още малко“. Защото какво щеше да стане, ако го загубеше заради тази стъпка? Тя не се заблуждаваше. Това беше възможно. Ако Зак бе принуден да избира между Лекси и семейството си, това нямаше да бъде равноправно изпитание. Той винаги щеше да избере Мия, която беше не по-малка част от живота му, както и зелените му очи. Връзката между двама близнаци винаги бе изключително дълбока. Миналата година Зак се беше контузил тежко на футболното игрище и Мия незабавно го бе разбрала, тя бе усетила болката на брат си.
	— Утре — каза той.
	— Ами ако…
	— Не го казвай. Тя ще разбере. Длъжна е.

	* * *

	На следващия ден, докато Лекси се местеше от една учебна стая в друга, престорена, че слуша мърморенето на учителите си по една или друга тема, в мозъка й се вихреше истински ураган как да каже истината на Мия. Непрекъснато си представяше как протича разговорът им, полирайки всяка дума на разкаяние като някакъв скъпоценен камък. И въпреки това, когато и последният звънец прозвуча, изпитваше силното желание просто да избяга.
	Ами ако Мия не й простеше? Лекси можеше да загуби всичко, което беше важно в живота й.
	Защо не бе постъпила правилно първия път и не й бе казала истината? Самата тя би трябвало да е кристално наясно за това. Беше израснала върху камари от лъжи; познаваше отлично горчивия привкус, който оставяха в устата й.
	След края на учебния ден тя се присъедини към тълпата от деца в коридора. От двете й страни непрекъснато се чуваше отваряне и затваряне на шкафчета; учениците се смееха, разговаряха и се блъскаха едни други. Мия се срещна с нея пред класната стая в последния учебен час и двете тръгнаха заедно към стълба със знамето.
	Зак се появи и застана до Лекси, като я прегърна през рамото сякаш това не означаваше нищо, но от докосването му цялото й тяло изведнъж оживя. Тя усещаше и най-слабите му движения; как си поемаше дъх, как косата му падаше над очите, как пръстът му леко човъркаше рамото й.
	Тя се дръпна настрани. Беше планирала да бъде сякаш някакво случайно движение, но прекали и се блъсна в Мия.
	— Хей — извика Мия, избухвайки в смях. — Сега ли се учиш да ходиш?
	Лекси впи поглед в най-добрата си приятелка.
	— Трябва да говоря с теб. — Тя не се осмели да погледне към Зак, но усещаше втренчения му поглед в себе си, горещ като ласка. — Поверително.
	— И аз — обади се Зак.
	Мия повдигна рамене. Дори и следа от тревога не премина през лицето й. А и защо? Тя вярваше на тези двама души повече, отколкото на всеки друг в целия свят. Мия ги поведе към един покрит с трева участък до административната сграда недалеч от дървото, където двете с Лекси се бяха запознали през първия учебен ден.
	— Добре — каза Мия. — Какво става?
	Лекси внезапно сякаш онемя. Изведнъж се почувства разголена, една лъжкиня. Сега й предстоеше да загуби най-добрата си приятелка. И може би момчето, което обичаше.
	Зак протегна ръка и улови ръката на Лекси.
	— Искахме да ти кажем, че сме заедно.
	— Ъъъ. Да. Виждам го и без да ми кажете. — Мия извърна глава към редицата от автобуси. — Виждате ли някъде Тай?
	— Ние сме заедно — повтори Зак.
	Мия бавно се обърна, втренчвайки се в тях с леко свъсено лице.
	— Заедно ли? Като двойка? Вие двамата?
	Лекси кимна.
	Лицето на Мия побеля.
	— Откога?
	— Тя почти ме целуна след партито на Айснър — каза Зак.
	— Това беше преди сума ти седмици — каза Мия. — Лекси щеше да ми каже. Нали, Лекстър? Ти ми казваш всичко.
	— Всичко, освен това — призна Лекси. — Не си мислех, че това въобще може да се случи. Срещнах Зак през първия учебен ден в гимназията — още преди да се запозная с теб — и си помислих не, не това исках да кажа. Винаги съм го харесвала, това искам да кажа, но никога не съм си и мислела, че и той ще ме хареса. Искам да кажа той е Зак, а пък аз съм аз. И не ти казах, защото не исках да си помислиш, че съм едно от ония момичета, които биха те използвали, за да се доберат до него. Като Хейли. Не е така.
	— Не е ли? — изрече Мия с разтреперана уста. — И защо не е?
	— Аз я обичам, Ми-май — каза Зак. — И ние те обичаме.
	— Обичате ме? И през цялото време сте се срещали тихомълком зад гърба ми? Непрекъснато питах Зак какво не е наред, а той нищо не ми казваше. И двамата нищо не ми казахте. Да не сте се смели зад гърба ми през цялото време? — изрече Мия покрусена.
	— Не — каза Зак. — Хайде, знаеш много добре, че не сме такива.
	— Наистина ли? Вие двамата сте лъжци. — Очите на Мия се изпълниха със сълзи. Тя се завъртя на пети и хукна към редицата от училищни автобуси, успявайки да скочи в един от тях, миг преди вратите да се затворят.
	Лекси видя Мия в автобуса, втренчена в тях през мътното стъкло, бледото й лице обляно в сълзи, с ръка, притисната към стъклото.
	Зак я обгърна с ръка.
	— Всичко е наред, Лекс. Не се притеснявай, всичко ще е наред с нея. Обещавам.
	— Ами ако не е? — прошепна Лекси. — Ако тя никога не ми прости?

	* * *

	Следващите няколко часа Лекси прекара в самотната си спалня, втренчена в едно бъдеще без приятелството на Мия.
	Да, тя обичаше Зак. С цялото си сърце и душа, но от това любовта й към Мия не ставаше по-слаба. Това беше различно чувство, по-заоблено, по-меко и по-удобно; може би също така беше и по-солидно и по-надеждно. Единственото нещо, което знаеше, бе, че не можеше да смени единия с другия. Това щеше да бъде все едно да избира между въздуха, който диша, и водата, която пие. И двете й бяха необходими, за да оцелее.
	Изобщо не трябваше да пази в тайна това от приятелката си. Трябваше да направи правилното нещо още от самото начало, ако го бе сторила, нищо от това сега нямаше да се случи, беше истина, която бе научила още от най-ранното си детство. Винаги прави правилното нещо още от самото начало. Вместо това тя беше постъпила погрешно и бе наранила чувствата на най-добрата си приятелка.
	Лекси знаеше какво беше длъжна да направи. Излезе от малката си подредена спалня и мина през тесния коридор до всекидневната, където завари Ева седнала на дивана, загледана в телевизора.
	— Може ли да отида до къщата на Мия? — попита Лекси.
	— В този час? В учебен ден?
	— Важно е — каза Лекси. Не знаеше какво би направила, ако леля й откажеше.
	Ева се втренчи в нея.
	— Заради твоето момче ли?
	Лекси кимна.
	— Възнамеряваш да направиш правилното нещо?
	Лекси кимна отново, проумявайки с внезапен пристъп на срам, че Ева още от самото начало е била наясно какво става.
	— Искам да кажа на Мия истината.
	— Истината е хубаво нещо. — Ева пусна дистанционното. Бръчките върху изнуреното й лице се задълбочиха от усмивката й. — Ти си добро момиче, Лекси.
	Лекси изпита истинско отвращение от себе си при тези думи. В последно време не беше добро момиче. Тя преглътна с усилие, усмихна се още веднъж кратко, почти отчаяно, и след това излезе.
	Скоро след това автобусът я стовари на Найт Роуд. Тя извървя последните няколкостотин метра до къщата на семейство Фарадей, която блестеше ярко в тази тъмна есенна нощ. Премина през внимателно оформения преден двор до входната врата. Поколеба се за момент и след това натисна звънеца.
	Изминаха няколко минути, преди накрая да се появи Зак.
	— Лекс — изрече той със сломено лице. — Тя не иска да разговаря с мен.
	— Тук ли са родителите ти?
	Той поклати глава.
	— Тя е горе.
	Лекси кимна и се промуши покрай него, тръгвайки по стълбите. Пред стаята на Мия тя дори не почука, само бутна вратата и влезе вътре. Мия стоеше пред голямото овално огледало. Дори и при слабата светлина Лекси видя колко дълбоко двамата със Зак бяха наранили Мия.
	— Мия — изрече Лекси, пристъпвайки напред. Тя усети присъствието на Зак зад себе си.
	— Аз ти вярвах — изрече Мия, а устата й трепереше.
	Лекси би предпочела гняв, крещене; всяко друго нещо би било по-добре от мълчаливото, сломено сърце на Мия.
	— Мия, ти си най-добрата приятелка, която някога съм имала. Обичам те като сестра и ми е мъчно, ако съм те наранила.
	— Ти го направи. Двамата го направихте.
	— Знам. Но искам да знаеш колко много означаваш за мен. Никой друг човек не е означавал толкова много за мен. Трябва да ми повярваш. Ако искаш да скъсам с него, ще…
	— Не говори така — изрече Зак, пристъпвайки към нея.
	Лекси го игнорира. Очите й останаха впити върху Мия.
	— Ще скъсам с него, ще го направя. Но не мога да спра да го обичам. Не знам как. Трябваше да ти го кажа много отдавна.
	Мия изтри очите си.
	— Винаги имаше нещо много странно в начина, по който се гледахте един друг. Мислех си, че съм прекалено чувствителна заради Хейли. — Тя въздъхна тежко. — Знам какво чувствам към Тайлър. Ако е така…
	— Така е — изрече сериозно Лекси.
	— Обещаваш ли ми, че няма да ме зарежеш заради него? — запита Мия.
	Това обещание не беше трудно за изпълнение. Лекси пусна ръката на Зак и се приближи до Мия.
	— Обещавам. И никога повече няма да те излъжа. Кълна се.
	— А ако той разбие сърцето ти, ще останеш ли най-добрата ми приятелка? — продължи упорито Мия. — Защото тогава ще имаш нужда от мен.
	— Винаги ще имам нужда от теб — каза Лекси. — Бих умряла, ако не мога да дойда тук. Честно. Каквото и да се случи между мен и Зак, двете с теб винаги ще бъдем най-добрите приятелки. — Тя пристъпи още по-близо. — Кажи ми, че си съгласна с всичко това, Мия. Моля те.
	Мия изсумтя. На Лекси й се прииска приятелката й да се усмихне, но може би това беше прекалено силно желание.
	— Страх ме е — каза Мия.
	— Знам — отвърна Лекси. — Може да ти прозвучи налудничаво, но можеш да ми се довериш.
	— Да ни се довериш — добави Зак.
	— Искам вие двамата да сте щастливи — произнесе накрая Мия. — Какъв човек бих била, ако не го исках? Обичам и двама ви.
	— И ние те обичаме — каза Лекси. Това беше вярно; тя обичаше Мия до невъзможност. Нейната най-добра приятелка бе лъвица, всичко досега го доказваше. Мия беше жестоко наранена — двамата души, на които се доверяваше, я бяха излъгали — и въпреки всичко тя стоеше тук, опитвайки се да се усмихне, дълбоко загрижена за щастието им.
	— Тази последна година ще бъдем тримата заедно — каза Зак с очевидно облекчение. — Няма ли да е страхотно?
	— Не бих празнувала веднага — отвърна Мия, гледайки брат си. — Утре трябва да кажем на мама.
	— Тя няма да се притеснява, нали? — запита Лекси с навъсено чело. — Искам да кажа, тя ме харесва.
	Мия накрая се усмихна.
	— Да не се шегуваш? Мама се притеснява за всичко.

	* * *

	Следващата вечер в библиотеката на гимназията се проведе срещата „Пътят през последната учебна година“. Присъстваха по-голямата част от родителите.
	— Всички знаем колко специален е остров Пайн — каза полицаят Рой Ейвъри от мястото си на масата. — Познавам много от завършващите тази година — най-малкият ми син завърши преди две години — и следя този клас от самото му начало. Виждал съм как ги предпазвате с детски седалки за колите, каски и въздушни възглавници. Някои от вас може да си мислят, че най-голямата опасност, пред която са изправени, е, че избраният колеж може да ги отхвърли, но има и нова заплаха; такава, която някои от вас вече познават прекалено добре, докато други изобщо и не подозират за нея. — Той направи драматична пауза и продължи: — Партитата. Някои от вас си мислят, че островът държи децата ви в безопасност, далеч от рисковете, които дебнат в големия град. Но опасността е тук. Тя е във всяка празна къща и на безлюдния плаж. Тя е в бутилките с бира и ром. Всяка година завършващите класове започват едновременно да се чувстват нетърпеливи и защитени срещу всякакви опасности. Така че винаги дръжте децата си под око. Не им позволявайте да ви надхитряват. Обяснявайте им колко рисковани могат да бъдат партитата.
	Докато тълпата започваше да задава въпроси, Джуд огледа познатите лица.
	Тя се бе редувала с толкова много от тези жени за воденето на децата до училище и обратно; съвместно през годините бяха седели и мръзнали на футболни срещи, украсявали салоните за танци. Бяха обединили силите си, за да възпитават децата си в една безопасна общност. Сега обаче се бе появил един нов враг: алкохолът. Джуд не изпитваше и грам съмнение, че майчинският патрул щеше отново да обедини сили и да търси решение на потенциалния проблем.
	След като полицай Ейвъри се върна на мястото си, Джуд се изправи.
	— Благодарим ви, полицай Ейвъри, за това важно встъпление. Благодаря и на теб Ан Морфорд за способността ти да разясняваш процеса за подаване на молби за колежи. Сигурни сме, че всички ние все повече ще чукаме на вратата ти, колкото повече наближават крайните срокове. Сега, като глава на родителската група, искам да разговаряме за веселата част. За нощта на завършването. Както по-голямата част от вас знаят, на остров Пайн се стремим алкохолът и шофирането да останат извън това уравнение. За тази цел ние планираме една изпълнена с веселие нощ за последния клас на гимназията. Те излизат веднага след церемониите и се качват на автобус. Прибират се у дома в шест часа сутринта на следващия ден. Тазгодишните празненства изглеждат страхотно…
	През следващите няколко минути Джуд нахвърли плана, който тя и комитетът й бяха подготвили. Тъй като това беше остров Пайн и всеки имаше мнение, тя прекара следващите няколко минути в отговори на въпроси и след това пусна списък за подписи за доброволци, които да надзирават вечерта.
	После се събра с най-добрата си приятелка Моли и двете излязоха от гимназията сред гъмжилото от родители. Както винаги, Моли беше облечена елегантно, без да изглежда, че е полагала усилия — дънки с ниска талия, вталена бяла мъжка риза и огърлица от кована мед с тюркоаз. Късо подстриганата й и боядисана в платиненорусо коса подчертаваше тъмните й очи и щедрата й усмивка. Двете с Джуд бяха станали приятелки преди повече от десет години. Брайсън, синът на Моли, беше на същата възраст като близнаците, така че Моли и Джуд се бяха ангажирали заедно в какви ли не дейности, свързани с учебния процес, екскурзиите и празнуванията на рождените дни. Оттогава бяха неразделни приятелки; Джуд дори не можеше да си представи, че би могла да се справи през толкова трудните училищни години на основното образование без Моли и техните вечери в четвъртък, изпълнени с коктейли Маргарита.
	Двете излязоха навън в студената вечер. Джуд тъкмо щеше да каже нещо на Моли, когато чу някой да казва:
	— Партито звучи страхотно.
	Джуд се извърна и видя застаналата до тях Джули Уилямс.
	— Привет, Джули.
	— Надявам се, че Зак се чувства по-добре — изрече Джули, закопчавайки палтото си.
	Джуд ровеше в хаоса в дамската си чанта, търсейки ключовете за колата си.
	— Какво искаш да кажеш?
	— Марш казва, че той си изкълчил глезена. Не е ходил на тренировки почти през цялата седмица.
	Джуд замря и се извърна.
	— Зак е пропускал футболни тренировки? Заради глезена си?
	— Олеле — изрече тихо Моли.
	— Цялата седмица — потвърди Джули.
	— Мисля, че вече е по-добре — изрече Джуд с равен глас. — В действителност съм сигурна в това. Кажи на треньора, че утре ще бъде на тренировка.
	— Марш ще е радостен да го чуе — каза Джули. — И аз се подписах да бъда един от родителите надзорници на празненството по случай завършването. Кажи ми само ако имаш нужда от мен за каквото и да било.
	Джуд кимна разсеяно. В действителност тя дори не слушаше. Сграбчила ключовете в ръката си, потегли целенасочено през тълпата, като почти не се вглеждаше в никого по пътя си. Моли спря до нея вече при колата.
	— Предполагам, че не си е изкълчил глезена.
	— Това малко лъжливо лайно — отвърна Джуд. — Тази седмица всеки ден се прибира от тренировки точно на часа. Дори и косата му всеки път беше мокра.
	— Че какво е правил тогава? — запита Моли.
	— Точно това бих искала и аз да разбера. — Тя съумя да се усмихне. — Какво ще кажеш утре да обядваме заедно?
	— Разбира се. Искам да чуя сензационната новина.
	Джуд кимна и влезе в колата. През целия път тя водеше диалог със себе си, подготвяйки се за разговора, който щеше да проведе със Зак.
	Веднага щом се прибра, позвъни на Зак на мобилния му телефон, но никой не се обади и тя остави съобщение. След това закрачи из къщата. Трябваше да каже на децата да се приберат вкъщи вечерта за вечеря.
	По това време на нощта гледката отвън почти бе изчезнала. Над черната водна шир се бе спуснало тъмно небе. На отсрещния бряг само тук-там искряха няколко ярки светлини. В оранжевото сияние на лампата на верандата Джуд видя една хелоуинска версия на себе си, закрепена на стъклото.
	Тя беше там, потропвайки с крака, втренчена в собственото си отражение, когато близнаците се шмугнаха през входната врата подобно на банкови крадци, бутайки се един друг по пътя си, надвиквайки се непрекъснато.
	— Зак, трябва да говоря с теб — каза Джуд.
	Двамата замряха на място и вдигнаха глави в един съвършен синхрон.
	— Ъ? — изрече Зак, подчертавайки майсторското си владеене на английски език.
	Джуд посочи към дневната.
	— Веднага.
	Зак се придвижи бавно и тялото му се разля подобно на сироп върху издутия диван.
	— Какво? — Раменете му вече бяха присвити, а ръцете — кръстосани. Кичур руса коса затулваше едното зелено око.
	Мия се тръшна до брат си.
	— Можеш да се качваш горе, Мия — изрече Джуд на дъщеря си с глас, нетърпящ възражение.
	— Мамо, моля те…
	— Тръгвай — каза отново Джуд.
	Мия се надигна с драматична въздишка и напусна стаята. Джуд се съмняваше силно, че се е отдалечила; дъщеря й вероятно подслушваше от фоайето.
	Джуд седна на един стол срещу Зак.
	— Какво имаш да ми казваш, Закари?
	— Какво искаш да кажеш? — запита той, без да посмее да вдигне очи. — Отидохме до пицарията за вечеря. Нали беше заета тази вечер със събранието. Каза ни да вечеряме навън. Дори и не сме закъснели.
	— Не става дума за плановете ви за вечеря тази вечер. Имаш да ми казваш нещо и двамата го знаем — изрече рязко Джуд.
	— Имаш предвид футбола — отговори Зак, звучейки едновременно нещастно и отбранително. — Треньорът ти се е обадил.
	— На остров с този размер? Мислиш ли, че това е начинът, по който научавам нещата? Наистина ли, Зак? И какво би ми казал треньор Уилямс, ако се беше обадил?
	— Че не съм бил на тренировки в продължение на пет дни.
	— Чувам, че си имал контузия. Чудна работа как дори не съм забелязала, че куцаш.
	Свитите му рамене отговориха на въпроса й.
	— Ти ме излъга.
	— Технически не съм казвал…
	— Не с тия номера, Зак. Няма да ти помогнат. Защо си пропуснал тренировките?
	Мия се върна в стаята и седна до брат си. Тя вдигна ръка.
	— Кажи й — обади се тихо тя. — Ние щяхме да ти кажем, когато се прибереш тази вечер, мамо. Честно.
	Джуд кръстоса ръце и се облегна на стола в очакване. Нямаше смисъл да гони Мия. Не трябваше да се притеснява от присъствието й.
	— Да, моля те, Зак. Просвети ме.
	— Бях с Лекси.
	— Какво искаш да кажеш? — запита Джуд.
	— Обичам я — каза той.
	_Любов. Лекси._
	От всички извинения, които й бяха хрумнали, това дори не бе успяло да намери място в списъка й. Зак беше влюбен в най-добрата приятелка на сестра си.
	Джуд изгледа Мия, която не се усмихваше, но и не изглеждаше ядосана.
	— Мия?
	— Страхотно е, madre — каза тя.
	Джуд не беше сигурна как да реагира, а пред нея се намираха приличащите си като две капки вода деца, толкова си приличаха, че сякаш дишаха едновременно, седяха леко наклонени в една и съща посока, изглеждаха по някакъв начин и двамата разтревожени и отбранителни, в очакване да чуят реакцията й на тази новина. Бяха крили от нея и това беше болезнено.
	— От колко време?
	— Две седмици — каза Зак.
	Мия потръпна при думите му и Джуд разбра, че и тя е била наранена от новината, поне малко.
	Джуд издиша дълбоко. Това можеше да има катастрофални последици. Какво щеше да се случи, ако — когато — Зак скъсаше с Лекси? Какво щеше да стане, ако Лекси спреше да идва на гости? Мия щеше да остане с разбито сърце.
	Тя внимателно подбра думите си, преди да проговори.
	— Зак, очевидно е, че нямам намерение да ти казвам с кого да излизаш и с кого не. Но Лекси е важна за всички нас. Не трябва да забравяш, че тя беше най-добрата приятелка на Мия, преди ти да почнеш да излизаш с нея и ще остане най-добрата й приятелка, след като приключите. А ние нямаме тайни в семейството си. И това ти е добре известно. Разбрахме ли се?
	— Разбрахме се. — Той просия. Както винаги, очакваше нещата да станат на неговата.
	— Що се касае до футболните тренировки. Оттук нататък ще ходиш на всяка тренировка, а следващата седмица ще бъдеш без кола. Не обичам, когато ме лъжат.
	Усмивката на Зак помръкна.
	— Но това е тъпо.
	— Както и лъжата — парира Джуд.
	Мощни фарове проблеснаха през прозорците на всекидневната, осветявайки за миг Зак и Мия.
	Входната врата се отвори и Майлс влезе през нея, с преметнато през рамото яке и книга под мишница. Той заобиколи камината и ги видя как стоят в мълчание. Веднага разбра, че има сериозен проблем и се навъси.
	— Какво става?
	— Нищо — отвърна Зак. Той изгледа Мия и завъртя глава. Те тичешком се качиха на втория етаж и изчезнаха.
	— За какво беше цялата тая работа? — попита Майлс, захвърляйки спортното си яке върху дивана. Той отиде до елегантното барче с огледало в ъгъла на стаята. Миг по-късно подаде на Джуд чаша с бяло вино.
	— Зак ходи на срещи — каза Джуд, благодарейки му за виното.
	— Отново? — изрече Майлс. — Много е бърз наистина.
	— С Лекси.
	На Майлс му бе нужно известно време да осмисли новината.
	— Добре. Окей.
	— Не. Не е окей. Бяга от тренировките по футбол.
	Майлс седна до нея.
	— Сигурен съм, че си провела един от сърцераздирателните си разговори с него. Още утре ще влезе в строя.
	— Но защо е излязъл извън строя? Зак излизаше с ново момиче всеки месец от първата година в гимназията. Доколкото ми е известно, никога не е пропускал каквато и да е проява от програмата или тренировките си, за да излезе с някакво момиче. Лекси трябва да е нещо много специално. В действителност той използва думата любов.
	— Хмм.
	Тя захапа разтревожена устната си.
	— Според мен тук имаме сериозен проблем, Майлс. Лекси на практика е човек от семейството. А ревността може да бъде нещо брутално — спомняш ли си как воюваха заради онази фигурка от „Капитан Хук“?
	— Фигурка от „Капитан Хук“. Шегуваш ли се?
	Тя го изгледа.
	— Ситуацията е много деликатна. Нещата като нищо могат да поемат в много лоша посока.
	Той се усмихна, донякъде снизходително.
	— Това обичам у теб, Джуд.
	— Кое?
	— Че винаги виждаш черната страна във всичко — подразни я той.
	— Но…
	— Те току-що са започнали да излизат. Какво ще кажеш, ако забавиш малко удара си?
	Джуд се усмихна при думите му. Знаеше, че той има право — тя реагираше прекалено силно. Но при тази нова връзка нещата можеха да се влошат страшно много. Като нищо можеше да се стигне и до разбити сърца. И въпреки това сега не можеше да направи нищо. Джуд отиде до съпруга си и го прегърна, вдигайки поглед към очите му.
	— Не ми помагаш, ама никак.


>>	Глава 7

	Утрото на следващия ден беше студено и изненадващо слънчево. Докато Майлс се къпеше и обличаше за работа, Джуд бе застанала до прозореца на спалнята си, отпиваше от кафето си и се опитваше да си представи как може да подобри границите на градината си. Линиите не бяха достатъчно прави и тя не беше особено щастлива с част от разреждането. Беше много лошо, че не го бе забелязала през септември. Сега бе настъпила есента, дъждовният сезон, и работата в градината направо изискваше шнорхел и маска.
	Майлс застана зад нея, протегна ръка към чашата й с кафе и отпи, след това й я върна.
	— Позволи ми да отгатна: не ти харесват розите, които насади миналата седмица, а азалиите можеха да бъдат и по-добре.
	Тя се притисна в него.
	— Присмиваш ми се.
	— Ни най-малко. Какво възнамеряваш да правиш днес?
	— Ще обядвам с майка ми.
	Той се приведе и я целуна по бузата.
	— Не й позволявай да те тормози.
	— Да, точно така. Трябва просто да го изтърпя. — Тя му се усмихна и влезе в банята да вземе душ. След това го целуна за довиждане и денят й започна. Извика децата за закуска, почисти кухнята след тях и ги изпрати на училище, с прегръдки и целувки.
	Само след час вече беше излязла от къщи. Остави в химическото чистене дрехи на Майлс, взе един пакет с документи от юридическия съветник на колежа, когото беше наела, отиде да й направят маникюр, върна филмите, които бяха заели, и се спря до хранителния магазин, за да поръча отгледана на свобода пуйка за Деня на благодарността.
	След всички тези спирки по острова тя стигна до терминала на ферибота, секунди преди той да отплава. Прекосяването на канала отне по-малко от четиридесет минути. В центъра на Сиатъл намери място за паркиране на няколко пресечки от галерията и спря колата точно в дванайсет и шест минути. Беше закъсняла само няколко минути.
	На тротоара пред галерията се изправи, стегна гръб и вирна брадичка, подобно на призьор, готов да се срази с по-силен опонент. Знаеше, че изглежда добре във вълнените си панталони и кремав кашмирен пуловер с висока яка, но дали беше достатъчно добра за критичното око на майка й?
	Въздъхна при тази мисъл. Това беше повече от нелепо, да се притеснява заради майка си. На всекиго беше известно, че Карълайн не даваше пет пари за мнението на Джуд. Тя намести чантата на рамото си и тръгна към галерията. На фасадата отпред една дискретна табела я упъти към „ДЖЕЙС“.
	Тя пристъпи вътре. Пространството беше голямо, с тухлени стени, нашарени с големи прозорци с крила. Навсякъде висяха страхотни картини, осветявани с майсторска прецизност. Както винаги, от творбите витаеше тъга, която накара Джуд да се свъси. Всичко беше в зелено, кафяво и сиво.
	— Джудит — каза майка й, приближавайки я. Беше облечена в плътно прилепнали черни панталони и копринена блуза в розов цвят. Една страхотна огърлица от скъпоценни камъни подчертаваше зелените й очи. — Очаквах те преди няколко минути.
	— Задръствания.
	— Разбира се. — Усмивката на майка й беше по-деликатна и от скелет. — Помислих си, че днес можем да хапнем някъде навън. Времето е толкова неочаквано хубаво. — Без да изчака за отговор, тя поведе Джуд през галерията и нагоре до една площадка на покрива, от която се откриваше гледка към пътя за Аляска. Заливът Елиът и остров Пайн искряха под бледото есенно слънце. Големи, оформени като скулптури вечнозелени дървета растяха от огромни теракотени саксии. Масичката беше подредена със сребърна посуда и кристални съдове. Както винаги, всичко беше съвършено. Прекрасно, както обичаше да казва майка й.
	Джуд седна, придвижвайки се близо до масичката.
	Майка й наля две чаши вино и след това седна срещу Джуд.
	— Е — започна тя, повдигайки един сребърен капак и сервирайки от салатата Нисоаз, — с какво се занимаваш напоследък?
	— Децата са последна година в гимназията. Това ми ангажира страшно много от времето.
	— Разбира се. Какво ще правиш, когато отидат в колежа?
	Забележката беше особено изнервяща.
	— Видях един курс по обучение за майстор градинар, който изглежда интересен — отговори тя, долавяйки — и ненавиждайки — анемичния тон в гласа си. В последно време бе започнала да се замисля точно над същото нещо. Какво щеше да прави, след като децата й постъпеха в колежа?
	Майка й вдигна поглед към нея.
	— Мислила ли си някога да се занимаваш с управлението на „ДЖЕЙС“?
	— Какво?
	— Галерията. Аз остарявам. Повечето от приятелките ми се пенсионираха. Имаш наблюдателно око и откриваш лесно талантите.
	— Но галерията е твоят живот.
	— Така ли? — Майка й отпи от виното си. — Предполагам. Защо да не може да бъде също така и твоят?
	Джуд се замисли над думите й. Тя бе наблюдавала как майка й работи с галерията си през годините, жертвайки всичко останало в живота си. Тя дори се бе отказала и от рисуването. Нищо нямаше значение за майка й, освен художниците, които подбираше, и творбите им. Това беше едно пусто съществуване. Но имаше също така и реален проблем: майка й никога нямаше да се откаже, а идеята да работят заедно беше ужасяваща. Те не бяха провели дори и един честен разговор през изминалите трийсет и няколко години.
	— Не мисля така.
	Майка й остави чашата с вино върху масичката.
	— Мога ли да запитам защо не?
	— Просто не виждам как можем двете с теб да работим заедно. И в действителност, майко, просто не те виждам да се откажеш от работата си. Какво ще правиш тогава?
	Майка й отмести погледа си, втренчвайки се в залива, където едно корабче навлизаше в малкото пристанище за яхти.
	— Не знам.
	За пръв път от години Джуд изпита чувство за родственост с майка си. И двете бяха изправени пред промени в живота си, естествени последици на остаряването. Разликата между тях беше тази, че Джуд имаше до себе си хора, които обичаше. В това отношение майка й представляваше поучителна история.
	— Ти никога няма да се откажеш — каза тя.
	— Права си, разбира се. А сега да хапнем. Имам още само четиридесет минути. Джудит, наистина трябва да се опиташ да идваш навреме за обедите ни…
	Следващите четиридесет и четири минути ги прекараха в безсмислен и агонизиращ разговор; и двете не се вслушваха в думите на другата. Всеки коментар се съпровождаше от продължително мълчание и в тишината Джуд прекалено често си спомняше за самотното си детство. Годините, които бе прекарала в очакване на топла дума от тази жена. Когато всичко свърши, Джуд й каза довиждане и напусна галерията.
	Навън тя застина на улицата, неочаквано разтревожена. Майка й бе докоснала някакъв нерв у нея с въпроса си какво ще прави. И Джуд беше силно раздразнена, че това успя да я жегне. Тя тръгна по оживената улица към колата си. Малко преди да стигне до нея, хвърли поглед към една витрина и спря.
	На витрината, в стъклена кутия, беше изложен един страхотен златен пръстен.
	Тя влезе вътре и се вгледа отблизо. Беше нещо зашеметяващо: съвършената комбинация от модернистичност и изисканост, съвременен и вечен. Формата беше леко неравномерна, с триъгълно поле върху горния ръб. Творецът вероятно по някакъв начин бе успял да огъне нагорещения метал около формата и след това я бе усукал достатъчно, за да предаде на широката лента забавна малка опашка. Празното място за скъпоценния камък също така беше изместено леко от центъра.
	Джуд вдигна поглед. Една по-възрастна жена с елегантна прическа реагира почти безшумно, прекосявайки магазина и заставайки грациозно зад щанда.
	— Харесахте ли си нещо?
	Джуд посочи към пръстена.
	— Ах. Самото съвършенство. — Продавачката отключи стъклената кутия и извади пръстена. — Това е Базра. Много рядък екземпляр. — Тя го протегна към Джуд, която го плъзна върху показалеца си.
	— Ще направя хубав подарък на дъщеря си по случай завършването на гимназията. Какъв камък бихте препоръчали да сложим?
	Жената сви чело в размисъл.
	— Да ви кажа, нямам деца, но ако купувах на дъщеря ми такъв пръстен, мисля, че би ми се искало да удължа усещането. Може би е по-добре да изберете камъка заедно с нея.
	На Джуд идеята й допадна.
	— Колко струва.
	— Шестстотин и петдесет долара — отговори продавачката.
	— Охо.
	— Може би искате да погледнете нещо по-евтино…
	— Не. Точно този пръстен търсех. А бихте ли ми показали и някои часовници? За сина ми…
	Джуд прекара още половин час в магазина, в очакване да направят гравираните надписи, след това плати за покупките и излезе.
	Потегли направо към района на пристанището и хвана ферибота в три часа. Точно преди четири отново се върна на остров Пайн, завивайки по Найт Роуд.
	Завари Мия седнала на масата в кухнята с отворен лаптоп да гледа нещо на екрана.
	— Престарах се в „Нашия град“ — изрече нещастно Мия. — Защо никой не ми каза? В Университета на Южна Калифорния това няма да им се понрави.
	Джуд отиде до нея.
	— Отвори онази сцена от „Трамвай «Желание»“, където си на балкона. Това направо ще ги зашемети.
	Мия извади компактдиска от лаптопа и пъхна друг.
	— Как мина училището днес?
	Мия вдигна рамене.
	— Госпожа Рондъл ни даде да попълним тест. Беше много зле. И обявиха зимната пиеса. „Ромео и Жулиета“, поставена през Виетнамската война. Мога да взема главната роля, което е страхотно. Зак ще закара Лекси у дома след тренировка, но после ще се прибере за вечеря.
	Джуд разтри гърба на Мия.
	— Какво мислиш за Зак и Лекси?
	— Обзалагам се, че си умирала да ми зададеш този въпрос по-рано.
	Джуд се усмихна.
	— Малко.
	Мия вдигна поглед.
	— Страшничко е и донякъде е страхотно, предполагам.
	Джуд си помисли за дъщеря си отпреди запознанството й с Лекси, когато Мия напомняше уплашена и крехка костенурка, с постоянно свряна дълбоко в черупката си глава. Единствените приятели на Мия бяха художествените герои. Лекси бе променила всичко.
	— Каквото и да се случи между тях, вие двете с Лекси трябва да останете честни една спрямо друга. Да си останете приятелки.
	— След като Зак скъса с нея. Това ли искаш да кажеш?
	— Просто искам да…
	— И аз самата си го помислих, повярвай ми. Но според мен той наистина я харесва. Говори за нея през цялото време.
	Джуд остана при нея още цяла минута, опитвайки се да намери най-подходящия начин да повдигне другата тема, която имаше наум. Накрая реши просто да го направи.
	— Има още едно нещо…
	— Какво? Искаш да ме питаш дали аз и Тайлър правим секс? Не правим. — Мия се разсмя.
	— Спомням си първия път, когато се влюбих. Кийт Коркоран. Последната година в гимназията. Точно като теб. Не знаех, допреди Кийт да ме целуне, че влюбването може да бъде като да паднеш от водопад във вряла вода. — Тя вдигна рамене. — Никой не е разговарял с мен на тази тема. Баба ти е изключително сдържана жена. Единственото нещо, което ми е казвала за любовта, е, че тя разрушава жената. Така че аз научих всичко върху собствения си гръб и като всеки допуснах някои грешки. А светът сега е много по-опасен. Не искам да спиш с Тайлър, прекалено млада си още, но… — Тя отиде до второто чекмедже до печката и го отвори. Извади един малък кафяв плик и го подаде на Мия. — За теб са. Просто за всеки случай.
	Мия се втренчи вътре и видя думата „Кондом“, изписана върху ярко оцветена кутия. Тя ахна и стисна плика в юмрука си.
	— Маамо. Ужасно. Не сме правили нищо.
	— Не казвам, че ще имаш нужда от тях. В действителност се надявам да нямаш, но ти ме познаваш. И виждам, че си мислиш, че го обичаш.
	— Нямам нужда от тях — избъбри Мия. — Но благодаря ти все пак.
	Джуд се вгледа в дъщеря си. Тя докосна брадичката й и я накара да вдигне очи към нея.
	— Сексът променя всичко, Мия. Той може да бъде страхотен за връзката ви, когато сте готови — по-големи, — но може да бъде истинска катастрофа, когато не сте. И, миличко, ти не си готова. Просто да го знаеш.

	* * *

	Към средата на ноември всеки ученик в последната година на гимназията беше силно напрегнат. Коридорите на гимназията бяха изпълнени с ученици, които говореха само за колежи. Семействата прекарваха уикендите на път, посещаваха студентски градчета и разговаряха с юридически консултанти по приема, опитвайки се да открият идеалния избор.
	Грижите на Лекси — както и напреженията й — не бяха толкова сложни. Тя не разполагаше с някаква безкрайна банкова сметка, от която да тегли пари, така че изборът й беше ограничен до държавните училища. Тъжното беше, че откакто се бе влюбила, оценките й бяха паднали. Не много, само с една десета от процента, но в жестокия свят на прием в колежите това беше повече от осезаемо. В последно време, когато беше на гости в семейство Фарадей или някъде със Зак, Мия и Тайлър, тя се чувстваше като пътешественик от далечна страна, неспособен да проумее в действителност разговорите им. Те всички говореха само за Университета на Южна Калифорния, Лойола и Нюйоркския университет, сякаш бяха някакви обувки, които можеш да посочиш на продавача и да си ги купиш.
	Лекси нямаше как да проумее този вид увереност.
	Тя се втренчи в купчината документи пред себе си. Колонките с пресмятания я изпълваха със страх. Каквито и усилия да положеше, нямаше начин да събере достатъчно пари. Не и за четиригодишен колеж. Нямаше никакъв шанс, освен ако не получеше пълна стипендия от административния съвет на учебното заведение.
	В коридора се отвори врата.
	Лекси вдигна поглед и видя Ева.
	— Занимаваш се с това от дълго време.
	— Колежът е скъпо удоволствие — изрече Лекси с въздишка.
	— Иска ми се…
	— Какво?
	— Как така стигнах до тази възраст, без да имам пари? Ненавиждам се, че не мога да ти окажа по-голяма помощ.
	Лекси изпита прилив на състрадание към тази жена, която бе променила живота й и при която се чувстваше като у дома си.
	— Не говори така, Ева. Ти ми даде всичко, което има значение.
	Ева я изгледа. Изглеждаше разтревожена; ситните бръчки около устата й се превърнаха в дълбоки бразди.
	— Днес разговарях с Барбара.
	— Как е сестра ти? Продължава ли да плете одеяла за някоя страна от третия свят?
	Ева седна срещу Лекси.
	— Иска да се преместя при нея във Флорида — след като завършиш, разбира се. Дори и не съм мислила още върху това, но климатът тук е същински ад за коленете ми. Мислехме си дали и ти не можеш да дойдеш при нас? Има едно училище за красота малко по-надолу по пътя. Това ще е добър вариант. Хората винаги ще имат нужда от подстригване.
	Лекси направи опит да се усмихне. И на нея й се искаше, но не можеше да събере необходимите сили. Мисълта да живее без Ева направо я хвърляше в страх, но пък Флорида беше толкова далеч. Как щеше да се вижда с Мия и Зак, ако се преместеше във Флорида? И наистина ли щеше да й се наложи да прави избор между хората, които обичаше? И това ли беше част от израстването?
	— Предполагам, че си мислиш за твоя младеж. Доколкото разбирам, няма да учите в един и същи колеж?
	— Не. Ще се виждаме през ваканциите. Аз ще бъда в Сиатъл и той ще се прибира у дома да се вижда с родителите си.
	— Значи всичко сте измислили.
	— Всичко сме измислили.
	— Бъди внимателна, Лекси — каза тихо леля й Ева. — Знам какво се случва, когато момчетата се приготвят да заминават за колежа. Точно тогава момичетата вземат лоши решения. Недей да бъдеш като тях.
	— Няма да бъда.
	Ева бавно се изправи. Лекси забеляза колко бавно се движеше леля й, след като времето застудя. Тя потупа Лекси по рамото и се запъти към куката до предната врата, където висеше работното й облекло от „Уолмарт“. Ева го облече и след това взе палтото си.
	— Тръгвам на работа — каза тя. — Имаме да подреждаме много стока за Деня на благодарността. Ще взема една пуйка. Ще си направим вечеря с всичките екстри. Какво ще кажеш?
	— Страхотно.
	Ева отвори вратата и прекрачи прага в дъждовния мрак.
	Само миг по-късно или някъде там на вратата се почука. Леля й изглежда беше забравила нещо и се бе върнала.
	Лекси отвори вратата.
	На прага стоеше Зак с букет червени рози в ръка.
	— Мислех си, че няма изобщо да тръгне.
	— Зак! Какво правиш тук?
	Той я сграбчи в прегръдките си и така я зацелува, че накрая тя се вкопчи в него като някаква удавница.
	— Трябваше да те видя — каза накрая той, с дъх на пресекулки като нейния. След това я вдигна на ръце и я пренесе по коридора. Цялата къща се разтърси и Лекси изпусна някъде цветята. Той я положи върху тясното двойно легло и я покри с тялото и целувките си. Когато се притисна към нея, тя усети ерекцията му през дънките си.
	Езикът му си играеше с нейния и усещането за това я носеше нанякъде, в някакво желание — нужда, — което беше ново, плашещо и мощно. Без да мисли изобщо, тя се вкопчи в него, така че да усети колко много я желае той.
	Зак изруга и се изтръгна от прегръдките й, свличайки се от нея. Опита да се усмихне на обърканото изражение на лицето й, но погледът в очите му беше мрачен. Тя видя в тях отразено собственото си желание. Разликата беше само тази, че той не се страхуваше.
	— По-добре ще е да не го правим — каза накъсано.
	— Знам — отвърна тя, придърпвайки пуловера си надолу. Очите й смъдяха, не знаеше точно причината, но се почувства засрамена. Търкулна се настрани, отдалечавайки се от него. Той се притисна в нея, прилепвайки плътно тялото си към нейното.
	— Защо се боиш толкова много от мен, Лекси? Нямам предвид секса. Имам предвид мен. Защо си толкова убедена, че ще те нараня?
	— Защото те обичам, Зак.
	— Но и аз те обичам.
	Тя въздъхна. Възгледът на Зак за любовта беше оформен в семейството му; нейната представа беше малко по-мрачна. Тя знаеше какво е да си изоставен от човек, твърдял, че те обича.
	— Само ме дръж в прегръдките си, Зак — каза тя и се притисна още по-плътно в него.
	Лекси се втренчи към пода, както лежаха така прегърнати. Самотна алена роза лежеше върху сивия килим, настъпена, размазана и разкъсана.

	* * *

	С идването на зимата дойде и първият етап с крайните срокове за подаване на заявленията за колежите. Докато училищните занятия приключат на двайсет и трети декември, Лекси вече бе успяла да изпрати по пощата по-голямата част от молбите; оттук нататък й оставаше да тръпне в очакване. Често пъти се будеше посред нощ с разтуптяно сърце, а някъде в дъното на съзнанието й още отшумяваше кошмарът, че може да бъде отхвърлена. Зак и Мия също бяха напрегнати, но нещата при тях не бяха толкова зле. Разбира се, искаха да постъпят в Университета на Южна Калифорния, но при тях нямаше опасност да получат неприятни отговори. Въпросът не беше дали ще отидат в четиригодишен колеж; работата беше кой от тях щяха да изберат. Единственият човек, тотално съсипан от процеса, беше Джуд, която не можеше да започне дори и един разговор, без да спомене справки от някакъв колеж.
	Тази вечер Лекси остана да работи в сладкарницата до късно. Училищната ваканция бе вдъхнала нов живот на бизнеса. Семействата идваха в центъра за коледни покупки, обикаляха от магазин на магазин под дървета, с рязко очертани контури от искрящите бели светлини.
	Тя тъкмо дозираше един смокинов сладолед с козе сирене, когато телефонът звънна. Лекси благодари на добре облечената жена на касата и отговори:
	— Сладкарница „Аморе“. Тук е Алекса. С какво мога да ви помогна?
	— Лекс, Мия се обажда.
	— Не трябва да ми звъниш тук.
	— Семейство Отоман няма да ги има за уикенда.
	— Е?
	— Ким организира празненство у дома си. Ще те вземем в девет, става ли?
	— Лекси — обади се укорително госпожа Солтър. — Това е служебен телефон.
	— Добре — съгласи се Лекси.
	— По-късно ще ти се обадя — каза Мия и затвори.
	Лекси продължи работата си. От този момент нататък минутите се заточиха безкрайно, но най-накрая сладкарницата затвори и Лекси излезе навън на студа да чака. Навред около нея от дърветата висяха коледни осветления, оплитащи растенията в саксии пред местните магазини. От уличните лампи висяха ярки плакати, веейки се в нощния въздух, а над Мейн стрийт висеше гигантска осветена звезда.
	Един червен джип спря пред нея. Мия отвори пасажерската врата и се приведе навън.
	— Хей!
	Лекси забърза и заобиколи към задната врата, вмъквайки се на седалката, където я чакаше Зак.
	— Привет, Лекси — обади се Тайлър от седалката на шофьора.
	— Здравей — обади се Лекси, сгушвайки се в Зак.
	— Липсваше ми — каза той.
	— И ти ми липсваше.
	Те бяха прекарали заедно предишната вечер, учейки заедно с Мия в голямата медийна стая на Фарадей (като се целуваха всеки път, когато Мия ги оставяше насаме), но сякаш оттогава бе изминало страшно много време.
	— Обадих се на леля ти — съобщи Мия. — Каза, че няма нищо против, ако пренощуваш у нас тази вечер.
	Лекси се облегна на Зак, полагайки ръка върху бедрото му.
	Изпитваше страшна нужда да го докосва.
	Пред къщата на семейство Отоман вече имаше паркирани над петнайсет коли.
	Четиримата тръгнаха заедно по посипаната с чакъл алея. Шумът от партито звучеше приглушено и отдалечено до момента, в който пристъпиха прага на къщата.
	Музиката беше толкова силна, че чак режеше слуха. Кухнята беше пълна с тийнейджъри; още няколко лежаха проснати във всекидневната, като се целуваха и прегръщаха, а през стъклените врати отвън се виждаха десет пъти повече души, събрани около един огън.
	Тайлър сграбчи Мия в прегръдките си и я завъртя, повдигайки я от пода. Мия се засмя и се вкопчи в него, а след това се зацелуваха като луди.
	Зак хвана Лекси за ръката и я поведе към огъня, където групичка от футболисти пиеха бира на екс.
	— Зак… Зак… Зак…
	Тълпата започна да скандира името му с приближаването им. Брайсън пристъпи напред, подавайки му бутилка светла бира „Коорс“.
	— Бира, човече?
	— Тайлър е майсторът — отвърна Зак. — По дяволите, да. — Той взе бирата, заби един молив отстрани на капачката, отвори я и изгълта цялото съдържание на един дъх. Избърса устата си и се ухили на околната тълпа.
	— Искаш ли и ти една, Лекси? — запита Брайсън.
	— Не, благодаря.
	— Хайде, Лекси — каза Зак, разтривайки ръката й.
	Тя не можеше да му откаже.
	— Добре. Ще пия бира, но няма да е на екс. За разлика от вас, аз си пера сама дрехите.
	Зак се разсмя и поиска още една бира.
	През следващите два часа партито напредваше гръмогласно; тълпата ставаше все по-шумна, все по-тромава и все по-пияна. От време навреме въздухът се просмукваше с аромат на марихуана. Някой се смееше непрекъснато през цялото време и изведнъж музиката спря.
	Зазвуча мелодията от филма „Малката русалка“. В цялата къща всички момчета — включително Зак — простенаха. Лекси се ухили.
	— Много ми харесва, когато някое момиче превземе партито.
	Изведнъж Мия изникна отнякъде. В скъпите си розови панталони и дебело бяло яко с качулка тя изглеждаше разрошена и пияна, изпитваща проблеми с равновесието си.
	— Това е моята песен — изрече тя, сграбчвайки Лекси за ръката, като я издърпа на каменните плочи в двора, където танцуваха много техни съученици.
	Тя увисна върху Лекси, опитвайки се да спазва ритъма, но вече отблизо Лекси видя колко пияна и тъжна беше приятелката й.
	— Мия? Какво става?
	— Тайлър е налазил Алейна Смит.
	— Може би не си разбрала правилно. Алкохолът не се отразява много добре на умствените ти способности.
	— Ударих на екс само няколко бири. И не преувеличавам. — Тя се приведе напред и прошепна: — Това е, защото тя го прави. Всички момчета го знаят.
	— Ако той те обича…
	— Да, да — избъбри Мия. — Работата е там, че аз го обичам. Така че какво чакам още?
	Още преди Лекси да успее да отговори, отнякъде се появи Тайлър и издърпа Мия настрани, отвеждайки я от импровизирания дансинг. Лекси видя колко жалко изглеждаше просиялата при завръщането му Мия. Това я натъжи, защото тя знаеше колко опасно е да обичаш някого толкова много и защото осъзнаваше, че и тя гледа по същия начин към Зак.
	— Сестра ми май те заряза, а? — проговори Зак, заставайки зад нея и сграбчвайки я в прегръдките си. — Аз никога няма да постъпя така с теб.
	Тя се обърна към него и го зацелува. Усети вкуса на бира и още нещо, нещо остро с метален привкус. Погледът в очите му беше леко мътен, сякаш не можеше да се фокусира.
	Той отново я целуна силно и след това я хвана за ръката и я поведе надолу към брега. Зацелува я още преди да легнат долу. Ръката му се плъзна под ризата й и разкопча сутиена й. Тя знаеше, че трябва да го спре, но й беше толкова хубаво, когато той докосна гърдите й, изпита чувството все едно лети в безвремието… Лекси издаде звук, който никога до този момент не беше чувала. Зад тях, в далечината, музиката се смени или продължаваше, или дори спираше; тя не чуваше нищо, освен тежкото си дишане и начина, по който той изричаше името й и шепнеше, че я обича.
	Нужни й бяха огромни усилия, за да го отблъсне.
	— Недей, Зак…
	Той се изтърколи от нея и замря. Тя изпита загубата от докосването му като физическа болка и мигновено съжали за постъпката си.
	— Съжалявам, Зак. Просто…
	— Ето къде сте били — изрече Мия, залитайки към тях. Лекси видя колко стъклени изглеждаха очите на Мия под лунната светлина, сякаш само допреди миг беше плакала. И едвам се държеше на краката си. Ризата й беше закопчана неправилно; начинът, по който висеше върху слабото й тяло, я караше да изглежда някак си странно изкривена. Тя се пльосна редом до Лекси.
	Лекси се опита да закопчае сутиена си, без никой да забележи.
	Зак седна, прибра коленете си и се загледа в черния Саунд. След дълго мълчание той проговори тихо:
	— Мия? Не искам да изоставям Лекси.
	— Не е необходимо да тръгваме — обади се Мия, облягайки се върху Лекси. Тя погледна часовника си. — Още няма един.
	— През август — каза Зак. Той погледна към нея за подкрепа, но тя не можеше с нищо да му помогне. Беше като уловена в капан, в много опасно положение между двамата, които я обичаха. — Не можем ли да отидем всички в университета във Вашингтон?
	— Възможно е да не успея да отида в университета — каза му Лекси. — Много е скъпо. Може да ми се наложи да започна в сиатълския двегодишен колеж.
	— И ние можем да направим така — каза Зак. — Това ще спести на мама и тате сума ти пари.
	Мия изгледа брат си.
	— Хайде сега, не искаш ли да отидеш да учиш в Университета на Южна Калифорния с мен?
	— Не искам да изоставя Лекс — изрече тихо той.
	Мия извърна поглед и се втренчи във водата.
	— О — успя да каже само тя, но в това кратко възклицание Лекси долови цял океан разочарование.
	Те всички знаеха, че Мия имаше нужда да е със Зак в колежа.
	Тайлър се довлече до тях и рухна върху пясъка.
	— Хей, Мия — изрече той с пиян глас, посягайки към нея. — Липсваше ми.
	— По дяволите — каза Зак. — Той е пиян.
	Тайлър се изсмя.
	— О, да. Уоу. Не мога да карам, това е сигурно.
	Лекси се изправи и погледна към партито. Съучениците им лежаха проснати навсякъде. Неколцината, които все още се държаха на краката си, залитаха насам-натам.
	— Какво ще правим? — попита тя, започвайки да изпада в паника. — Не искаме майка ти да разбере, че сме пили…
	— По дяволите — повтори Зак, прокарвайки ръка през косата си.
	— Madre каза, че можем да се обадим по всяко време — обади се Мия, опитвайки се да издърпа Тайлър в изправено положение. — Каза, че няма да задава въпроси. Няма да има никакви последици.
	Зак погледна Лекси.
	— Нямаме никакъв избор — каза тя. Ситуацията не беше радостна.
	Зак отново изруга и набра номера.
	— Привет, мамо — каза той, изправяйки се, опитвайки се с усилие да прозвучи трезв и виновен. — Да. Знам. Съжалявам. Но… трябва да дойдеш да ни вземеш… да… Тайлър… Знам… благодаря. — Той затвори телефона и ги изгледа. — Прозвуча ми много ядосана.
	— Един часът след полунощ е — каза Лекси. Ако не беше изпила онази бира, можеше да ги закара у тях и да им спести цялата разправия.
	Те се върнаха обратно в къщата, където съучениците им все още седяха сгушени едни в други около огъня. Навред върху тревата още повече се прегръщаха и целуваха, а други бяха припаднали.
	На алеята застанаха до джипа на Тайлър. Измина сякаш цяла вечност, но най-накрая чифт фарове се появиха, завиха към тях и светлината им се усили.
	Голямата черна ескалада спря. Джуд излезе и дойде при тях. Беше облякла върху пижамата дебела, стигаща чак до петите й кашмирена роба. Без грим лицето й изглеждаше бледо и уморено. И явно раздразнено. Погледът й се изостри, докато ги оглеждаше. Лекси не изпитваше никакво съмнение какво виждаше Джуд: стъклените очи на Мия и неправилно закопчаната й риза, несигурната стойка на Зак и провисналите клепачи на Тайлър.
	Лекси не посмя да я погледне в очите, толкова беше смутена.
	— Влизайте — каза Джуд с въздишка. — Закопчайте си коланите.
	Прибирането им протече в пълна тишина. Когато всички се събраха във фоайето, Джуд каза:
	— Сложете Тайлър в медийната зала. Той може да спи на дивана. А сега си лягам. — След това тя им обърна гръб и влезе в хола. Пред вратата на спалнята си спря и се обърна обратно. — Благодаря ви, че ми позвънихте — изрече уморено, после влезе в стаята си и затвори вратата.
	Мия незабавно се разкикоти. Зак я сръчка и те всички се качиха по стълбите на втория етаж. Тайлър два пъти се спъна и падна, бълвайки проклятия. Докато го завлекат до дивана, той вече беше заспал.
	Пред вратата на спалнята на Мия Зак целува Лекси, докато тя не можеше да мисли, а след това я остави.
	Двете с Мия се промъкнаха в огромното легло. Лунната светлина струеше през прозореца и ги осветяваше.
	— Майка ти изглеждаше доста ядосана тази вечер — каза Лекси.
	— Не се притеснявай. Нали постъпихме по правилния начин. Тя не искаше никой от нас да кара.
	Лекси се изтегна по гръб върху купчината от меки възглавници, втренчена в тъмния висок таван.
	— За онова, което Зак каза за колежа… — Тя не знаеше как да продължи. Мечтата беше прекалено рязка, за да си я позволи.
	— Работата е там… — Мия въздъхна. — Искам да вляза в Университета на Южна Калифорния. И буквално си мечтая за това. Знаеш ли? Но ме е страх да отида без Зак. Иска ми се да бях по-силна, но не съм. Имам нужда да е до мен.
	— Знам.
	Мия се претърколи настрани и погледна Лекси.
	— Имам една тайна. За Тайлър и мен. — Тя направи пауза. — Направихме го.
	Лекси на свой ред се извъртя и се втренчи в Мия.
	— Го? Ти го направи?
	Лицето на Лекси беше толкова близо до нейното, че тя усети бирата в дъха й и аромата на цветя от шампоана й. Зелените й очи блестяха в полумрака.
	— Той ми каза, че ме обича. Сега знам, че това е вярно.
	— Искам подробности! — изрече Лекси, опитвайки се да понижи гласа си до шепот. Докато слушаше разказа на Мия, тя през цялото време си мислеше за Зак и колко много го обичаше, и й се прииска да не го бе отблъснала тогава.
	— Предполагам, че ти си последната официална девственица в класа ни — заяви накрая Мия.
	Лекси притвори очи, изпитвайки странното чувство, че някаква сила я носи по течението, сякаш не бе успяла да доплава до лодката, в която бяха всички останали. А дали Зак наистина е бил искрен, когато й бе казал, че разбира неохотата й? Ами ако някой ден той просто си намереше някое друго момиче, което да обича?
	До нея Мия захърка.
	Лекси се замисли дали да не се измъкне от кревата и да отиде в стаята на Зак. Тя никога преди не бе правила това, беше обещала на Джуд и Мия, че няма да постъпи по този начин, и обикновено не й беше трудно да спазва обещанието си. Тази нощ обаче много рязко усети отсъствието му. Толкова малко време прекарваха заедно. Декември вече почти си беше отишъл. Без значение какво си обещаваха един на друг — това, за което мечтаеха на глас, — те нямаше да постъпят и тримата в един и същи университет. Дойдеше ли септември, щяха да се виждат само през ваканциите. Ако въобще нещата стигнеха дотам.
	Тя притвори очи и се замечта за Зак, припомняйки си съвместните им часове на техния бряг…
	— Лекси. _Лекси._
	Тя рязко се събуди.
	Зак я гледаше отблизо, а русата му коса падаше върху лицето му.
	— Ела с мен.
	Тя улови ръката му. Беше толкова просто. Той притисна показалец към устните си, изрече шшт, докато се прокрадваха на пръсти по коридора към стаята му.
	Лекси можеше да го спре, да се изтръгне, както бе постъпвала много пъти до този момент, но изведнъж всичките й разумни доводи за дърпането й прозвучаха глупаво. Каквото и да желаеше той, и тя го желаеше. Не можеше да понесе мисълта, че е възможно да го загуби. Искаше да бъде всичко за него, докато можеше, така че той да продължи да я обича.
	Тя го последва върху голямото му легло с меки до невъзможност чаршафи и издути пухени възглавници. Луната струеше през отворения прозорец и образуваше светло петно върху белия памук.
	— Заповядай — каза той, подавайки й малка кутийка, опакована в розово.
	— До Коледа има още два дни. Не съм ти взела подаръка.
	— Може да нямаме друга възможност да бъдем насаме — каза той.
	Ръцете й трепереха леко, докато отваряше кутийката. Вътре в нея върху синьо кадифе лежеше тънък сребърен пръстен със ситен сапфир.
	— Това е като годежен пръстен — изрече тържествено той. — Жената в магазина каза, че това е подарък за момичето, което обичам. Това означава, че аз искам да се оженя за нея някой ден.
	Лекси се втренчи в него, усещайки как очите й се изпълват със сълзи. Той я обичаше. Така, както и тя го обичаше. Когато вдигна погледа си, в очите й се бе събрала цялата любов, която бе кътала от детските си години. Тя му я беше дарила всичката, беше му дала цялата себе си.
	— Имаш ли презервативи?
	— Сигурна ли си, че го желаеш? — запита той. — Защото, ако не…
	— Сигурна съм — прошепна тя, сваляйки ризата му. — Обичай ме, Зак. Само това искам от теб.


>>	Глава 8

	Спомените на Джуд за коледните празници от детските й години се брояха на пръстите на едната й ръка. Спокойни сутрини в голямата къща на Магнолия Блъф, изкуствено коледно дърво, украсено от професионалисти, увиснал от рафтчето над камината самотен чорап. Закуската я носеше кетъринг. Разбира се, имаше и сцени с отварянето на подаръците — кратка мълчалива дейност с Карълайн, застанала с изправен гръбнак върху един позлатен стол и пети, почукващи нервно върху дървения под, докато Джуд седеше с кръстосани крака на пода. Няколко тържествени „благодаря ти“ се разменяха от един на друг и след това цялото изпитание приключваше. След като и последният подарък бъдеше отворен, майка й буквално тичаше към вратата.
	Тя си спомняше, че веднъж, докато баща й беше още жив, бе писала писмо до дядо Коледа, но този вид капризи бяха умрели заедно с баща й.
	Джуд вършеше нещата по един малко по-различен начин в собствения си дом. Откакто майчинството я беше изненадало с мощното си притегляне, празниците се бяха превърнали в някакъв наркотик за нея. Тя украсяваше всички помещения от край до край, докато накрая цялата къща заприличваше на разгърнат изложбен каталог. Но всъщност сутринта на Коледа беше моментът, който тя очакваше с голямо нетърпение, когато семейството се събираше, с отпечатани върху бузите си гънки на възглавниците, за да отварят подаръците. И през тези ранни утринни часове с полусъбудените й ухилени деца, седнали от двете й страни, тя виждаше резултата от усилията си. Близнаците й щяха да си спомнят онези часове с благодарност.
	Сега обаче кутиите, хартиите и панделките бяха захвърлени настрани и те бяха насядали на масата, като ядяха традиционното празнично ястие — яйца по флорентински с пресни плодове и домашно приготвени рула с канела.
	Предната нощ един силен празничен порив на вятъра бе довял сняг от северозапад и отвън гледката беше страхотна смесица от бяло и синьо.
	Джуд открай време обичаше снежните дни и когато се случваха такива за празниците, това беше двойна награда. Днес, след комбинираната закуска и обяд, цялото семейство отиваше да кара зимни кънки на езерото на Милър Роуд. Подходящо време да си поговори сериозно с децата за станалото предната нощ на партито. Бяха й нужни огромни усилия да не ги разпитва, но бе съумяла да се овладее. И въпреки това имаше какво да говорят още, няколко основни правила за последната година, които трябваше да им се набият в главите.
	Тя беше толкова потънала във въображаемия си разговор и какво точно щеше да им каже, че едва дочу думите на Зак.
	Джуд се обърна към сина си, който ръфаше здраво едно от рулата с канела, които тя бе приготвила.
	— Какво каза?
	Зак се ухили. От другата страна на официалната маса, с русата си коса, представляваща пълен хаос от съня, изглеждаше на не повече от тринайсет години.
	— Годежен пръстен.
	Настъпи тишина. Дори и Майлс се навъси. Ръката му застина по средата на пресягането му към масата.
	— Извинявам се, не разбрах?
	От другата страна на масата срещу Зак Джуд настръхна.
	— Извинявай, пръстен ли каза?
	— Наистина е много красив — каза Мия, измъквайки едно замръзнало късче от рулото си с канела. Тя го пъхна в устата си. — Мамо? Да не получи удар?
	Джуд положи огромни усилия да запази спокойствие. Нейният син — нейният син, който още нямаше осемнайсет години — бе дал на приятелката си пръстен за Коледа.
	— И какво точно обеща на Лекси? — Тя усети как Майлс протяга ръка към нея. Пръстите му се свиха около китката й.
	— Това означава, че обещавам да се оженя за нея някой ден.
	— О, виж. Свършили сме плодовете — изрече Майлс с равен глас. — Хайде, Джуд. Ще ти помогна да донесем още плодове.
	Преди да успее да протестира — тя се чувстваше все едно замръзнала, — той я издърпа от масата и я въведе в голямата кухня.
	— Какво, по дяволите…
	— Шшт — каза той, издърпвайки я зад хладилника. — Ще те чуят.
	— Пет пари не давам — изръмжа Джуд. — Искам той да ме чуе.
	— Не можем да се нахвърлим върху него за такова нещо.
	— Ти смяташ, че е редно синът ни да дава годежен пръстен на момиче, с което излиза от три месеца?
	— Разбира се, че не мисля така. Но вече се е случило, Джуд. Не може да се промени.
	Тя отблъсна ръката му.
	— Страхотен родител си, Майлс. Да не правим нищо. Ами ако бяхме открили, че се дупчи с хероин?
	— Това не е хероин, Джуд — изрече той с уморен глас.
	— Не. Това е любов. Или поне така си мисли той.
	— Това е любов, Джуд. Можеш безпогрешно да го разпознаеш само като погледнеш хлапето.
	— О, за бога.
	— Нямам никакво намерение да споря с теб. Ако искаш да си блъскаш главата в стената, давай, но не очаквай от мен да ти шия скалпа, когато почнеш да кървиш.
	— Но…
	— Не прави от мухата слон. Той е бил в магазин за бижута, търсил е подарък за приятелката си и се е оставил на чувствата си да го водят. Това е цялата работа. Случва се и на мъжете. — Той я придърпа към себе си. — Тъжно ми е, но трябва да призная, че синът ни е идиот. Трябваше да ни го кажат, когато се роди. Така и ние щяхме да понижим очакванията си към него.
	— Не се осмелявай да ме разсмееш. Направо съм му бясна.
	— Коледа е — напомни й той. — Последната ни с тях, докато все още живеят у дома.
	— Това беше удар под кръста.
	Тя му позволи да я обгърне с ръце.
	— Нека да не я разваляме, а?
	— Този идиот обещава да се ожени за едно момиче…
	— Някой ден…
	— А аз съм била тази, която застрашавала Коледа.
	— Зак и Лекси няма да ходят в един и същи университет, Джуд. Спри да се тревожиш. Няма за какво. Гарантирам ти.
	— Добре — изрече накрая тя. — Но аз си запазвам мнението за себе си.
	— Разбира се — отвърна той, усмихвайки се насърчително. — И бездруго те бива в това.
	Джуд въздъхна.
	— Ще се опитам. Но чуй ме какво ще ти кажа, Майлс. Най-добре ще е да отидат в различни училища.
	Движейки се с необичайна скованост, Джуд се върна в голямата всекидневна, Майлс издърпа стола й да седне и я стисна за рамото.
	Настроението се бе променило. Внезапно настъпилата тишина беше безпогрешен признак. Мия и Зак я гледаха с напрегнатостта на виновни.
	Тя съумя да изтръгне усмивка и каза:
	— Не обичате ли, когато вали за Коледа?
	Някой отговори, но тя можеше да се закълне, че не разбра кой точно беше. Може би беше майка й, казвайки нещо за времето.
	Ръцете й трепереха малко и ако Джуд беше жена с проблеми с кръвното налягане, точно сега му беше моментът да се разтревожи наистина. Тя внезапно проумя защо толкова много от приятелките й я бяха предупреждавали за стреса от последната година. Беше още само декември, а животът им вече бе изпаднал в хаос, сякаш топлата вода, която винаги ги бе изнасяла на повърхността, внезапно бе почнала да изтича. А в плитките води се криеха невидими опасности. Като любовта, партитата и децата, които те лъжат.
	— Трябва да върна онзи розов пуловер — обади се по едно време Мия. — Нещо ми е прекалено голям. Искам да си взема нещо, което да нося на партито у Тими в събота. Ще дойдеш ли с мен до мола, мамо?
	Джуд вдигна глава.
	— Парти у Тими?
	— В събота е, не помниш ли? — каза Мия.
	— Двамата няма да ходите на никакво парти в събота — заяви Джуд, направо зашеметена, че дори се осмеляваха да питат.
	Зак рязко вдигна глава.
	— Ти каза, че можем да отидем.
	— Това беше преди да ми позвъниш пиян в един и двайсет да дойда да ви взема.
	— Ти каза, че трябва да ти се обадим — отвърна Зак. — Знаех си, че ще си навлечем беля с тази работа.
	— Ти си им позволила да отидат на някакво парти? — запита майка й, а перфектно извитите в дъга вежди се повдигнаха. — С алкохол?
	Джуд си пое дълбоко въздух и бавно го издиша. Последното нещо, от което в момента се нуждаеше, беше да търси родителски съвет от жена, за която майчинството бе нещо по-страшно дори и от радиоактивен отпадък.
	— Ти постъпи правилно, като се обади. Радвам се, че го направи. Но също така и си се напил, което е неправилно. Говорихме за тези неща.
	— Научихме си урока — отвърна Зак. — Няма повече да пием. Но…
	— Никакво „но“. Това е последната седмица от зимната ваканция и искам да я прекараме като семейство. Утре отиваме на гости у Моли и Тим, а галерията на баба ви организира специална изложба в понеделник вечерта. Тай и Лекси са добре дошли, ако искате да ви придружат, но в събота няма да има никакво парти.
	Зак започна да се надига от стола си. Майлс положи ръка върху рамото на сина си и го притисна надолу.
	— Знаех си — избъбри Зак, свличайки се озъбен на стола си.
	Джуд отново се опита да изтръгне усмивка от себе си и отново не успя. Може би Господ бе създал последната година, така че майките като нея да позволят на децата си да напуснат дома. Ако това продължаваше, нещата щяха да се окажат по-лесни, отколкото си бе мислила.

	* * *

	През януари, в последния ден от зимната ваканция, дъждът започна като леден ситен ръмеж, но бързо премина в дантелени бели парцали, които замразяваха стълбовете на оградите и телефонните жици. Не след дълго пътищата бяха дебело настлани с нов сняг, а в долните части на стръмните участъци по пътищата се появиха червени предупредителни конуси. Хлапетата грабнаха шейните и хукнаха да се пързалят по барикадираните хълмове; майките им стояха на групи, разговаряха помежду си и правеха снимки.
	Лекси и Зак бяха у дома й, сгушени в двойното легло. На масичката до леглото ярко гореше ароматна свещ и освежаваше леко застоялия въздух, който винаги се появяваше в караваната, когато прозорците бяха плътно затворени.
	— Леля ми се прибира скоро.
	— Определи колко скоро.
	Тя му се ухили и го плесна по ръката, след това се изтърколи и стана от леглото.
	— Ти си обещал на майка си, че днес ще приключиш с попълването на заявленията за колежа и тя е толкова ядосана в последно време, че не искам отново да я подлудявам. Така че раздвижи си задника. — Тя се облече и тръгна към вратата. Беше планирала да излезе веднага от спалнята и да отиде направо на кухненската маса, където документите за колежа бяха подредени в спретнати купчинки.
	В последния момент обаче волята й не издържа и тя се обърна.
	Той лежеше гол, заметнат с овехтялото синьо одеяло върху бедрата, а голите му крака висяха от края на леглото. Усмивката му й подейства хипнотично и тя тръгна към него. Когато го доближи, Зак се пресегна и обви топлата си ръка около врата й, придърпвайки я към себе си за целувка. Точно преди устните му да се слеят с нейните, тя го чу да казва:
	— Толкова те обичам.
	Беше й потребна цялата сила на волята да не се вмъкне отново в леглото при него.
	— Ти си секс маниак.
	— От себеподобни не се обиждам.
	Нещо, свързано с усмивката му или зелените му очи и любовта, която видя в тях, нещо я накара да се сепне в този момент. Как беше възможно да го пусне да отиде в колеж? Просто да изчезне от живота й?
	— Хайде. Искам майка ти да продължи да ме харесва, а аз й казах, че гарантирам, че ще приключиш с формулярите за кандидатстване в Университета на Южна Калифорния. Знаеш, че тя ще провери.
	— Ами ако просто пропусна крайния срок? — каза той.
	— Не, няма да го пропуснеш. А сега си размърдай задника. Трябва да приключиш всичко.
	— Последният ни ден от ваканцията е и трябва да се занимаваме с такива тъпотии — изръмжа Зак, отхвърляйки завивките. Той видя начина, по който тя реагира на голотата му, и се ухили хищно, но преди да произнесе каквото и да било, Лекси избяга от спалнята и седна на кухненската маса.
	Зак се плъзна на стола до нея, подпирайки се с лакът на масата.
	— Лекс?
	Тя го изгледа.
	— Какво?
	— Искам да отида там, където отиваш и ти. Наистина.
	Той се приведе и я целуна, а тя си помисли какво ли ще изпитва, когато той си тръгва и й казва сбогом. Зак нямаше никакви проблеми да й заявява, че иска да бъде с нея, но не си даваше сметка какво означава това. За да бъде с Лекси, на него щеше да му се наложи да се възпротиви на родителите си и да разочарова Мия, която беше нещо повече от сестра. Това никога нямаше да се случи, така че беше безсмислено да си мечтае за него.
	— Хайде — произнесе накрая тя. — Не искам отново да гневя майка ти. Нека да приключим и после продължаваме. Мия казва, че всички се пързалят на Търнър Хил.

	* * *

	През февруари Зак и Мия навършиха осемнайсет години. Вълшебното число ги убеди, че са възрастни и внезапно почнаха да поставят под въпрос всяко правило и ограничение. Вечерният час вече им се струваше абсолютно несъществен и излишен. Непрекъснато тестваха ограниченията и настояваха за още свобода.
	Със затоплянето на времето партитата на съучениците им почнаха да избуяват като гъби след летен дъжд. Мигновено всичко разцъфтя. Всичко, което беше необходимо, бе едно телефонно обаждане и фалшив документ за самоличност в нечия ръка. _Родителите ми ги няма_ се превърна в мотото на класа, еквивалент на бойния зов на някой клан. Те се събираха в празните къщи или на брега, или в горите, натоварени с бутилки алкохол и опаковки по шест бири и торбички с марихуана. Някои от родителите предпочитаха самите те да стават домакини на партитата, като щателно събираха ключовете за колите, но ако не се намереше такъв умен родител, партито трябваше да продължи.
	Целият сценарий бе довел Джуд до крайно изтощение. Тя се чувстваше повече пазач, отколкото родител, и постоянната война с близнаците, във връзка със сигурността им, и компромисите, и добрият избор я бяха изтощили. Вече не им вярваше, когато казваха, че няма да пият. Първоначално се бе отнасяла крайно строго към тях и им бе отказвала всичко, но това само ги бе амбицирало да се измъкват скришом, което водеше до поредния още по-строг контрол и още по-гневното въстание. За нея всеки ден беше като някаква планина, която й се налагаше да изкачва, а всяка нощ, която те прекарваха у дома, като триумф.
	Не й стигаше всичко това, ами за капак на гърба й тежеше и бремето с кандидатстването в колежа. Това се бе превърнало в някакъв котел, който ги държеше всички накуп, и родители, и деца; а водата вече закипяваше. Един въпрос се задаваше непрекъснато отвсякъде: чухте ли? Този въпрос си задаваха една майка на друга на пътя, на опашката, на пощата или на ферибота.
	Ако трябваше да бъде честна пред себе си, в тази връзка Джуд беше изнервена колкото и децата си.
	Дори и сега, в този страхотен мартенски следобед, когато трябваше да бъде в градината си, стоеше до прозореца, втренчена към алеята. Наближаваше три и трийсет. Децата току-що се бяха прибрали от училище. Бяха опустошили кухнята като някакви термити и след това бяха изтичали на горния етаж.
	— Ти направо ще изореш канавка в пода — обади се Майлс от всекидневната, където четеше вестник. Той бе отменил една операция в болницата и се бе прибрал рано.
	Тя зърна някакъв бял проблясък.
	Пощата беше дошла.
	Сграбчи палтото си, напъха крака в градинските ботуши на верандата и хукна по посипаната с чакъл алея. На върха на хълма отвори пощенската кутия и видя това, което бе очаквала толкова дълго.
	Един красив дебел плик с емблемата на Университета на Южна Калифорния в горния ляв ъгъл.
	Дебелината на плика не беше абсолютно доказателство, разбира се, но всеки беше наясно колко много страници бяха необходими за приемането на един студент, докато само една бе достатъчна като съобщение, че не е приет.
	И в този момент нещо й проблесна. Имаше само един плик.
	Тя изпусна продължителна въздишка и зарови ръка в кутията за останалата част от пощата.
	И там го откри. В дъното на купчината.
	Втори дебел плик със същата емблема.
	Джуд хукна обратно надолу по алеята. Още от прага изкрещя на децата.
	— Дошло ли е нещо? — запита Майлс, смъквайки очилата си за четене.
	Джуд захвърли купчината от пощата върху масичката до входа и размаха двата специални плика.
	— Имате поща — каза тя, изпитвайки внезапна нервност. Наложи се да го изрече два пъти — по-скоро да го изкрещи, и тогава децата се втурнаха надолу по стълбите.
	Тя връчи на Зак плика с името му.
	Мия сграбчи другия плик, разкъсвайки го, докато се отдалечаваше. След не повече от три метра тя рязко се завъртя.
	— Приели са ме! — Широка усмивка цъфна върху лицето й и в същия миг угасна, когато погледна брат си. — Зак? — изрече напрегнато тя.
	_Моля ти се_, замоли се Джуд. _Нека да са ги приели и двамата._
	Зак отвори плика и прочете писмото.
	— Приели са ме.
	Джуд нададе писък, способен да строши прозорците. Тя се хвърли към двамата и ги сграбчи в семейна прегръдка.
	— Толкова се радвам за вас, деца. — Тя зачака Зак да я прегърне, но той беше прекалено зашеметен, за да се раздвижи. Накрая Джуд се дръпна назад, цялата сияеща. — И двамата сте в Университета на Южна Калифорния. Мечтата ви се сбъдна.
	— Трябва да се обадим на Лекси и Тай — каза Мия. Тя сграбчи Зак за ръката и го задърпа нагоре по стъпалата.
	— И тълпата полудя. Хайде, мамо Мецо — обади се Майлс, който я бе приближил, заставайки до нея. — Ще налея шампанско.
	Джуд се втренчи към празните стълби.
	— Защо само ние ще празнуваме?
	— Не сме само ние. Те са горе и звънят на всичките си приятели да им съобщят добрата новина.
	— Това е гадно — изрече тя, обвивайки го през кръста и вдигайки очи към лицето му.
	— Така е, както и голяма част от родителството. Но въпреки всичко можем да празнуваме. — Той я целуна леко по устните. — Може би сега вече ще се отпуснеш.

	* * *

	След последния час Лекси отиде в офиса на консултанта, който представляваше малка и тясна стая, отрупана от всички страни с рафтове с книги. На рафтовете имаше буквално хиляди наръчници за колежи.
	Тя седна в един син пластмасов стол и зачака.
	Точно след три и трийсет дежурната на рецепцията вдигна глава от бюрото си.
	— Лекси, госпожа Морфорд те чака.
	Лекси кимна и метна тежката си раница на рамото. Мина по облепения с плакати на колежи тесен коридор и пристъпи в офиса в дъното му. През прозореца виждаше гимназията и две слаби хлапета — вероятно първа година — да подритват топка.
	Лекси седна от другата страна на голямото кафяво бюро, което изпълваше стаята. Консултантката й, госпожа Морфорд, седеше зад него.
	— Здравей, Лекси.
	— Здравейте, госпожо Морфорд. — Лекси пъхна ръка в раницата си и извади два дебели плика. Вътре имаше документи за приемане от Вашингтонския университет и Западния Вашингтонски университет. Тя ги подаде на консултантката си, която прочете писмата и след това ги остави върху бюрото.
	— Моите поздравления, Лекси. Сега какво мога да направя за теб?
	— И двата ми предлагат стипендии. По две хиляди долара. Но вижте разходите. Обучението във Вашингтонския е пет хиляди и триста долара, спането и храната са шест хиляди и двеста, учебниците още една хилядарка. Това надхвърля тринайсет хиляди долара. Как мога да получа още помощ?
	— Ние говорихме за това, когато оценките ти паднаха през последния срок, Лекси. И двата университета са учебни заведения с изключителна конкуренция. Има обаче няколко стипендии за острова, за които може да подадеш молба, а освен това винаги можеш да теглиш заем. Те имат наистина няколко много добри учебни програми.
	— Но на мен ще ми се налага да вземам по десет хиляди долара заем годишно. А дори и тогава ще ми се налага да работя през цялата учебна година. Ще имам да изплащам голям дълг, след като се дипломирам.
	— Много от студентите се обучават в колежите със заеми, Лекси. Това е начин да подобриш собственото си бъдеще.
	Лекси въздъхна.
	— Предполагам, че местният двегодишен колеж не е лоша идея. След две години вече мога да постъпя във Вашингтонския.
	Госпожа Морфорд кимна.
	— Това е един чудесен начин да спестиш пари. Две години ще минат много бързо. И не след дълго ти отново ще се събереш с приятелите си.
	Само че не с тези, които имаха значение за нея.
	Лекси благодари на консултантката и тръгна към спирката на автобуса си. През целия път непрекъснато пресмяташе, опитвайки се по някакъв вълшебен начин да превърне цифрите в план, който може да осъществи.
	Но планът беше неосъществим. Тя не можеше да постъпи в четиригодишен колеж, освен ако не вземеше назаем цял тон пари.
	Докато се прибере у дома, вече бе изпаднала в пълна депресия. Никога до този момент не се бе чувствала като някакъв аутсайдер на остров Пайн, както в момента. Тя би дала почти всичко, за да има избора, с който разполагаха повечето деца от острова.
	След като се прибра, отиде направо в стаята си и се хвърли върху леглото.
	Телефонът иззвъня.
	Тя отговори.
	— Ало?
	— Лекси! Двамата със Зак сме приети в Университета на Южна Калифорния. И двамата. А Тайлър са го приели в Калифорнийския университет в Лос Анджелис. Не е ли страхотно? Можеш ли да излезеш на вечеря с нас тази вечер? Празнуваме!
	— Това е страхотно — Лекси заби глава в таблата на леглото. По-добре беше да се удави. Сълзите замъглиха очите й. Тя не беше от мрънкащите, но защо не можеше ПОНЕ ВЕДНЪЖ животът й да се подреди както трябва? — Разбира се, че ще празнувам с вас.
	Мия подхвана друга история с колеж и Лекси повече не можа да издържи. Избъбри някакво извинение и затвори телефона на най-добрата си приятелка.
	Няколко минути по-късно почукване на вратата на спалнята й я изненада.
	— Влизай — каза тя, сядайки в леглото.
	Ева влезе в малката претъпкана стая. Стените бяха покрити със снимки: имаше снимки на Зак, който играе футбол, на Мия, караща водни ски, и на тримата на тазгодишния бал.
	— Тези стени са по-тънки и от хартия. Чух те да плачеш.
	Лекси избърса очите си.
	— Съжалявам.
	Ева седна на ръба на леглото.
	— Искаш ли да ми кажеш какво не е наред?
	Лекси съзнаваше, че изглежда ужасно. Очите й бяха подпухнали от плача.
	— Зак и Мия постъпват в Университета на Южна Калифорния.
	— Ти не искаше да постъпят, така ли?
	— Не. — Отговорът й я накара да се почувства толкова нещастна и малка. — Боя се, че когато той си тръгне…
	— Знаеш ли, запознах се с моя Оскар, когато бях на шестнайсет, а той на двайсет и осем. Не мога да ти кажа каква бъркотия беше. Едно момиче на шестнайсет години няма как да знае какво иска, а за един мъж на тази възраст не е прието да желае момичета на такава възраст. — Тя въздъхна, усмихвайки се. — Баща ми беше готов да застреля Оскар, само да стъпеше в къщата ни, така че ние изчакахме. Оскар беше в армията и го нямаше няколко години. През цялото време си пишехме писма. И когато навърших осемнайсет, аз се омъжих за него. По време на Виетнамската война отново бяхме разделени.
	— И как си успяла да се справиш с всичко това?
	— Не става въпрос да бъдеш в едно и също училище или в един и същи град, или дори в една и съща стая с някой човек. Става въпрос да бъдеш заедно с него. Любовта е избор, който ти правиш. И аз знам, че си млада, но това не означава нищо. Вярваш ли в това как се чувстваш? Това е важното.
	— Искам да вярвам.
	— Това едно и също ли е? Трябва да си помислиш. — Ева я потупа по ръката и се изправи. — Добре. Ако не тръгна сега, ще закъснея за нощната смяна. Имаш ли планове за довечера?
	— Семейство Фарадей искат да празнуват тази вечер. Поканиха ме на вечеря.
	— Това не е най-деликатното нещо, което някога съм чувала. Ще издържиш ли?
	— Длъжна съм — каза Лекси. Когато леля й се изправи и тръгна към вратата, Лекси добави: — Благодаря ти, Ева.
	Ева махна със сбръчканата си ръка, сякаш да каже: „Стига глупости!“, и излезе.
	Останала отново сама, Лекси се вгледа в снимките и изрезките на стената й. След това с една последна уморена въздишка се изправи, оправи леглото си и тръгна по коридора.
	Четиридесет и пет минути по-късно — точно навреме — тя седеше във всекидневната в очакване. Беше облякла най-хубавата си рокля и бе положила допълнителни усилия за прическата и грима си. След като приключи, не остана дори и една следа от емоционалния й трус.
	Отвън се чу шум на спираща кола. Светлината от фаровете бликна във всекидневната и след това угасна.
	Тя понечи да се изправи, но сякаш остана като прикована.
	Чукането на вратата раздруса цялата каравана.
	Накрая събра сили, стана, прекрачи и отвори вратата. На прага стояха Зак и Мия.
	— Можеш ли да повярваш? — възкликна Мия, хвърляйки се да прегърне Лекси, която положи всички усилия да й отвърне със същото.
	Лекси се осмели да хвърли поглед над рамото на Мия към Зак, който изглеждаше не по-малко опустошен от нея.
	— Моите поздравления — изрече вдървено.
	Той кимна.
	Лекси усети как Мия я хваща за ръката и тя остави най-добрата си приятелка да я поведе по дървените стъпала през мократа трева към очакващата ги ескалада, където тримата се настаниха на задната седалка, с Лекси по средата както винаги.
	— Привет, Лекси — обади се Майлс, гледайки я в огледалото за обратно виждане. — Радваме се, че можеше да се присъединиш към нас.
	— Никога не бих пропуснала — изрече тя, съумявайки да се усмихне.
	— Всички празнуваме — заяви Мия. — Лекси е получила стипендии за двата вашингтонски университета. Сбъдната мечта, нали, Лекси?
	— Сбъдната мечта — съгласи се уморено Лекси.
	След като взеха Тайлър, разговорът премина на бързи обороти. През целия път до ресторанта Мия и Джуд говореха за Университета на Южна Калифорния и за Лос Анджелис и какво ли ще е да висят по плажовете на Южна Калифорния. Всяко изречение започваше с някакъв вариант на фразата „Ще бъде страхотно“.
	Зак държеше Лекси за ръката и я стискаше малко по-силно от обикновеното.
	Най-накрая, след като спряха пред ресторанта и паркираха, Лекси се осмели да го погледне.
	_Не искам да отивам_, раздвижиха се безмълвно устните му. Но щеше да му се наложи и двамата го знаеха.

	* * *

	Месец май дойде в северозападната част на Тихия океан подобно на любим роднина, донасяйки със себе си слънце. Вечно сивото небе и безкрайният ръмящ дъжд бяха изчезнали. Сякаш само за една нощ цветовете отново се бяха върнали в този мъгляв пейзаж. Навсякъде по острова отдавна недокосвани завеси биваха издърпвани настрани, барбекюта на колела се изкарваха от скривалищата им в гаражите, а градинските мебели се откриваха и изчистваха от натрупания прах. Това беше един славен месец, една кратка отсрочка преди бледия блясък на юни, а тази година той бе особено самоуверен. Комбинацията от яркожълто слънце и изненадваща топлина извади хлапетата на тълпи в крайбрежните паркове и по велосипедните пътеки.
	В събота, петнайсети май, Лекси се събуди рано. Тя бе прекарала една неспокойна нощ, изпълнена с лоши кошмари за самолети, които набираха скорост по пистите и се издигаха в облачни небеса. Измъкна се с олюляване от спалнята си и се затътри по коридора.
	Ева я чакаше в кухнята, наметнала стария си бял пухкав халат. На масата до нея имаше две глазирани понички върху жълти хартиени подноси; едната беше с усукана синя свещичка в нея.
	— Честит рожден ден — каза тя и наду свирка.
	Лекси буквално се просълзи. При цялата драма с колежите бе забравила за осемнайсетия си рожден ден. Но Ева не забравяше.
	— Тази година съм ти направила два подаръка. — Ева наклони глава, посочвайки опакованите пакети върху масата.
	Лекси не можа да се сдържи, припомняйки си какво бяха представлявали рождените й дни преди събирането й с Ева — продължителни нещастни дни, прекарвани в самотно очакване на майка й, която никога не се появяваше. Тя целуна набръчканата кадифена буза на леля си и след това седна на масата.
	— Отвори ги — каза Ева, сядайки срещу нея.
	Лекси ентусиазирано започна да разгъва хартията. В кутията имаше сапфиреносин памучен пуловер със ситни сребърни копчета. Тя го вдигна, възхитена.
	— Красив е.
	— Ако не ти става, ще го сменим с друг в магазина.
	Лекси никога не би го върнала, дори и да беше два размера по-малък. Той щеше винаги да стои в най-горното й чекмедже, редом до онази тениска със забодена розова пеперуда, която отдавна бе израснала.
	— Перфектен е, Ева. Благодаря ти.
	Ева кимна.
	— Сега отвори другия.
	Другият подарък беше с размера на книга и тънък. Лекси внимателно го отвори и повдигна капака.
	Най-отгоре се намираше една четирицветна брошура на жилищен комплекс в Помпано Бийч, Флорида. „Радост под слънцето“ — обещаваше той с едър шрифт. Под него се намираше един проспект от двегодишния колеж Броуард.
	— Това е жилищният блок на Барбара — каза Ева, привеждайки се напред. — Като се замисля за бъдещето ти, се чудя, по дяволите, защо просто не дойдеш във Флорида с мен? Барбара има две спални, а ние с нея и преди сме живели в една спалня. Ти би могла да имаш своя собствена стая и всеки ден да ходиш на лекции. Не е необходимо да плащаш никакъв наем.
	Лекси погледна жената от другата страна на масата, направила толкова много за нея, и гърлото й се сви.
	— Изглежда страхотно.
	— Трябваше да се сетя, че няма да харесаш колежа за козметика. Барбара ми го каза. Ти си първата от нас, която някога постъпва в колеж. Колеж — произнесе Ева със страхопочитание. — Толкова се гордеем с теб. И ти трябва да се запознаеш и с другата си стара леля. Децата и внуците й умират да се запознаят с теб. — Тя потупа Лекси по ръката. — Знам, че умът ти е зает само с момчето ти, но той ще замине нанякъде със сестра си. Така че исках да знаеш, че аз също мисля за теб. Вече не си сама, Алекса. Освен ако не искаш да бъдеш. А сега да хапнем поничките. Трябва скоро да тръгвам за работа. Намисли си желание и духни свещичката.
	Желание.
	Лекси се втренчи в ситния пламък, който танцуваше над усуканата синя свещичка.
	Имаше само едно желание, а то нямаше да се сбъдне, но въпреки всичко тя си го пожела.
	— Късмет, Лекси. Надявам се желанието ти за рождения ден да се сбъдне.
	След това те изядоха поничките си, чукнаха се отново за рождения ден с чаша мляко и се разделиха. Ева тръгна за съботната си смяна в „Уолмарт“, а Лекси към сладоледената сладкарница. През останалата част от деня Лекси беше в постоянно движение. При такъв слънчев уикенд като този сладкарницата направо беше претъпкана.
	Тя не спря чак до вечерта, когато Зак и Мия я взеха от работното й място.
	Лекси полагаше всички усилия да бъде весела наравно с тях. Тя се смееше и се шегуваше, и разговаряше на масата, но когато Джуд донесе тортата със свещите, крехката й маска се пропука и й беше нужна цялата сила на волята да не се разплаче или избяга.
	Следващата година щеше да празнува рождения си ден сама. Мия и Зак щяха да бъдат в слънчевата Южна Калифорния, изживявайки мечтата си. Тя искаше те да бъдат щастливи, наистина го желаеше. Но непрекъснато съзираше бъдещето, надигащо се като буреносен облак над хоризонта. О, те говореха, че непрекъснато ще държат връзка и няма да се делят едни от други, и намеренията им щяха да бъдат също толкова искрени като чувствата им, но това нямаше да е достатъчно. Когато тя им каза за предложението на Ева за Флорида, и двамата простенаха шумно и я замолиха да не отива толкова надалеч. Искаха да се събират заедно през училищните ваканции.
	На тях им беше лесно да го искат. Но тя също го желаеше.
	— Какво ли ще бъде? — запита Мия същата вечер, когато и тримата лежаха върху одеялата на брега. Това беше първият път, когато един от тях се бе осмелил да зададе този въпрос на глас.
	Държаха се за ръце, загледани в звездите.
	— Толкова отдавна мечтаех за това — проговори Мия. — Но сега, когато е толкова близо, изпитвам страх.
	Лекси долови как Зак въздиша до нея. И понеже тя го обичаше, знаеше какво означава този звук: той беше между чука и наковалнята. Обичаше Лекси — тя го знаеше и го вярваше с всяко късче от душата си, — но той и Мия бяха свързани с далеч по-дълбоки връзки. Те бяха близнаци, а това усложняваше неимоверно много нещата. Можеха да четат мислите си. И наистина, едно от нещата, което Лекси обожаваше най-много у Зак, беше начинът, по който се грижеше за хората, които обичаше. Мразеше да наранява когото и да било. Най-малко от всички Мия.
	Това беше и причината да отива в Университета на Южна Калифорния. Колкото и да обичаше Лекси, той още повече обичаше Мия и родителите си. Нямаше право да ги разочарова. А и се притесняваше, че Мия беше прекалено свита, за да се справи сама в университета.
	— Но ние въпреки всичко завинаги ще останем приятели — каза Лекси. Искаше й се това да е вярно, имаше нужда да бъде така.
	Дочу как Мия рязко си пое дъх и тихичко заплака.
	— Не плачи — каза Зак.
	Тъгата сграбчи Лекси и преди още да се осъзнае, и тя заплака.
	— Ние… ние сме кукувци — изрече тя, изтривайки очите си, и въпреки че това беше вярно и я накара да се усмихне, не можа да спре да плаче. Обичаше ги и двамата, а скоро вече нямаше да ги има.
	— Ще ми липсваш, Лекси — каза Мия. Тя се претърколи и сграбчи в прегръдките си Лекси, след което отново се търкулна по гръб.
	Над тях се издигаше нощното небе, също така непонятно, както и бъдещето им; Лекси съзнаваше колко нищожни бяха само те под него.
	Зак издърпа ръката си от Лекси и каза:
	— Веднага се връщам. — След това се изправи и хукна към къщата.
	— Нали ще ми се обаждаш често? — запита Лекси.
	Мия стисна ръката й.
	— Ще бъдем като Дженифър Анистън и Кортни Кокс. Най-добрите приятели завинаги.
	— Като Сам и Фродо. Като Хари и Хърмаяни.
	— Като Лекси и Мия — каза Мия. — Само си представи: някой ден ние ще сме остарели заедно и ще се смеем колко сме били уплашени, когато сме отивали в колежа.
	— Защото все така ще си бъдем приятели.
	— Точно.
	Лекси замлъкна. Много отдавна бе проумяла, че има неща, които може и да й се искаше да притежава, но които не й бяха подвластни, и болката стихваше донякъде стига само да не се опитваше да желае непостижимото. Така ли беше и с това приятелство? Да не би това приятелство от гимназията да беше просто версия на първата любов, която щеше да се стопи в някакъв емоционален спомен с времето и пространството?
	Зак дотича обратно, останал почти без дъх. Застана над тях като силует, очертан на фона на облените от лунната светлина вълни.
	— Ставайте.
	— За какво? — попита Мия.
	Лекси не зададе никакъв въпрос; тя само се изправи и пое ръката му. Обичаше начина, по който силните му и топли пръсти се сключваха около нейните.
	Той протегна един термос с картинката на Костенурките нинджа.
	— Имам идея. Раздвижи си задника, Мия, и стига си задавала въпроси.
	— Някой изглежда си въобразява, че може да ме командва — оплака се Мия, докато се изправяше на крака и изтръскваше пясъка от себе си.
	Зак ги поведе надолу към голямото кедрово дърво, което бранеше брега им.
	Под лунната светлина изглеждаше блед, почти призрак, но зелените му очи излъчваха сияние, което блестеше подобно на сълзи.
	Протегна термоса и го отвори.
	— Ще сложим тук нещо и ще го заровим. — Той се втренчи в Лекси. — Това ще бъде нещо като нашия договор.
	— Ще бъдем най-добрите приятели дотогава, докато тази капсула остава заровена тук — заяви Мия със сериозен глас. — Дори и отиването ни в колежа няма да промени това. Нищо няма да го промени.
	— И няма да бъдем като всички останали — каза Лекси, надявайки се, че коментарът й не е прозвучал като въпрос, но дори и сега, в този тържествен момент, тя все още имаше проблеми с вярването. Прекалено лесно се получаваше всичко у тези двамата. — Ние никога няма в действителност да си кажем сбогом.
	Мия кимна.
	— Не и докато това нещо стои тук заровено.
	Зак протегна отворения термос. Луната обля с лъчите си сребърната му вътрешност и отвътре в отговор избликна сияние.
	— Да сложим нещо вътре като доказателство.
	В друг час и на друго място това би било смешно или мелодраматично, или просто глупаво, но не и тук, не и в този момент, в този мрак, върху който сякаш оказваше въздействие бъдещето, което се носеше към тях подобно на някакъв осемнайсетколесен камион.
	— Обичам те, Лекс — каза Зак. — Колежът няма да го промени. Ние ще се обичаме. Винаги.
	Лекси се втренчи в него. Тя имаше усещането, че двамата бяха свързани и вдишваха и издишваха един дъх.
	Мия пусна чифт скъпи златни обеци в термоса.
	Зак свали медала на Свети Кристофър, който винаги носеше, и го пусна вътре.
	Лекси имаше единствено гривната верижка, която Мия й бе подарила в знак на приятелство в десети клас. Мия отдавна беше забравила гривната, която Лекси й бе подарила, но Лекси никога не се бе разделяла с нейната до този момент. Тя бавно я разкопча и я пусна в термоса. Нейният спомен не издаде никакъв звук, приземявайки се на дъното; това я разтревожи, сякаш тя бе единствената от тримата, която като че ли не бе оставила никакъв знак.
	Зак зави обратно капака на термоса.
	— Не мисля, че някога ще ни се наложи да го изравяме — заяви Мия. Внезапен повей на вятъра откъм вълните разроши косите й. — Да го изровим би означавало все едно да си кажем сбогом, а ние не желаем да го направим. Това означава, че ние продължаваме да се обичаме един друг, докато той е заровен тук.
	На Лекси й се прииска да каже само възможно най-краткото и правилно нещо. Моментът изглеждаше като вълшебен, зареден с някаква магия; той завинаги щеше да остане врязан в паметта й.
	— Никакво сбогом — заяви тя, абсолютно убедена.
	Погледите, които си размениха, бяха изпълнени с чувства: с очите си те си предаваха един на друг тъжната истина, че скоро щяха да се разделят, че се обичат един друг, както и сладката истина или надеждата, че в това надвиснало бъдеще някои неща щяха да оцелеят, че тези трима тийнейджъри бяха в състояние да стоят под лунната светлина и да си обещаят да са приятели завинаги и да го спазят.
	Те коленичиха в пясъка, далеч над линията, до която стигаше приливът, и в основата на старото дърво издълбаха дълбока дупка в студения сив пясък и заровиха капсулата термос с илюстрациите на Костенурките нинджа.
	На Лекси й се искаше моментът да продължи вечно, да не секват с обещанието си за бъдеще, което изглеждаше несигурно, но след като заровиха капсулата, пясъкът отгоре отново имаше вид на недокоснат и моментът безвъзвратно бе отминал.


>>	Глава 9

	В началото на юни градината представляваше истинско чудо. Това беше сезонът от годината, когато Джуд най-накрая можеше да поеме глътка въздух и да се отпусне, наслаждавайки се на упорития труд, който бе положила. Където и да погледнеше, тя виждаше наградата от внимателното си планиране и разумно кастрене. Лехите представляваха пищност от великолепни цветове, със захарно розови рози с размер на чаена чинийка, рошави жълти пеонии и щръкнали остриета на пурпурни делфиниуми. Тъмнозеленият английски чемшир, на който беше отделила толкова време, се развиваше така добре, че се превръщаше в скелета на градината. Над всички тях се издигаше лотосово дърво, цялото в златен цвят; напомняше на картина на Моне, мъничко изместена от фокус, на фона на едно кристалносиньо небе. Тя виждаше как всичко това израстваше заедно. Скоро, може би следващата година, щеше да е готова да разкрие гордостта и радостта си на посетителите от турнето на градинарите.
	Джуд свали мръсните ръкавици и се изправи на крака. Тежкият дъх на розите буквално я замая, карайки я да остане малко повече, отколкото бе планирала. Тук намираше истински покой. Всяко растение, всяко цвете, всеки храст заемаше точно онова място, което тя бе планирала. Ако нещо не й допаднеше в начина, по който бе израснало, разпростряло се или разцъфнало, тя просто го изтръгваше и го подменяше. Джуд беше червената кралица на това кралство, което държеше под пълната си власт, и като такава никога не оставаше разочарована.
	Но тук обаче имаше и нещо повече, освен онова чувство на задоволство, което изпитваше в момента. Докато близнаците получат писмата, че са приети, тя не бе проумяла колко напрегната е била през цялата последна година в гимназията, до каква степен бе изтощена. Джуд непрестанно се бе тревожила за децата и за всичко, свързано с тях. Беше се притеснявала, че единият или другият може да пропусне краен срок или да направи непоправима грешка, или че няма да имат възможност да отидат заедно в един и същи колеж. Сега отново можеше да спи и нещо изумително, изпадаше в истинска възбуда, че напускат дома. О, тя все още се безпокоеше за тях, все още беше загрижена, че гнездото й ще остане празно, но пролетта бе прояснила нещо повече от едно мрачно небе; бе прояснила също така и нея. Джуд бе успяла да зърне едно ново бъдеще за себе си, време, през което щеше да бъде капитан на собствения си кораб. Ако поискаше, можеше да се върне обратно в училището за ландшафтна архитектура или да отвори магазин за градински аксесоари. А можеше само да седи на някой градински стол през цялото лято и да чете класическите книги, които бе пропуснала навремето, стига само да искаше. По дяволите, можеше да прекара и цялото лято в четене на комикси.
	Тази мисъл беше истинско облекчение и едновременно с това малко я плашеше.
	Тя си погледна часовника. Наближаваше три часът, което означаваше, че децата всеки момент щяха да се приберат от училище. Ако схемата от последния месец беше в сила, те щяха да нахлуят с цял рояк съученици, всички от които щяха да изглеждат леко надрусани. Това беше ефектът от псевдопълнолетието и приближаващото се дипломиране. Те се бяха превърнали в някакви свръхемоционални версии на себе си. Момчетата понякога се смееха прекалено силно; момичетата се разплакваха при падането на някаква шапка или избухваха в силен плач през някой лош ден.
	Не беше чудно, че емоциите избуяваха в тези първи златни дни на лятото. По думите на великия Сам Кук* промяната беше неотложна и всеки го знаеше, усещаше как горещият й дъх приближава. По-голямата част от децата на острова бяха заедно още от основното училище, а приятелството им имаше своите дълбоки корени. Сега те буквално се разкъсваха, от една страна обзети от желание да си останат тук, където животът беше спокоен и познат, и от друга да отлетят далеч, много далеч, пробвайки мощта на крилата си, които им бяха пораснали съвсем неотдавна. Всеки изминал ден, всеки час приближаваше края на гимназията. Те изпитваха нуждата да събират колкото е възможно повече спомени от съвместното си прекарване. За тях най-важното нещо беше да бъдат заедно. Именно това бе същото онова нещо, което докарваше до ужас родителите им. Партитата бяха невероятно бурни.
	[* Сам Кук (1931–1964) е американски певец, автор на песни, продуцент и общественик. Нарежда се сред най-влиятелните чернокожи вокалисти за времето си, основоположници на стила соул. Участва активно и в движението за граждански права на чернокожите в Съединените щати. — Б.пр.]
	За да се пребори с цялата мания по партитата, Джуд се беше вдъхновила от обикновения стар градински паяк: тя бе изтъкала една привлекателна мрежа. Беше накарала Майлс да изкара и подготви водните ски и лодката за тегленето им. Приготвяше безкрайни тави с храни за полуделите от глад момчета и слагаше на масите огромни купи с покрити с шоколад изсушени череши за момичетата. Тя бе улеснила неимоверно престоя на приятелите на децата й и през деня, и през нощта, под бдителното й око. През по-голямата част от времето планът й успяваше. Също така вече се бе научила да се доверява на децата си. Разбира се, те вмъкваха контрабандно по някоя и друга бира при събиранията, но като цяло държаха на думата си: някой винаги оставаше трезв, за да разкарва после останалите и никога не бяха пропуснали вечерния си час.
	Тя отнесе в склада градинарските си запаси — всяко нещо на мястото му — и спря за малко в оранжерията си. Там беше петунията, която Лекси й бе подарила в нощта на танците; изглеждаше със силно развито стъбло и изоставена. Взе си бележка да я насади и след това се върна в къщата. Взе душ и облече чифт къси черни панталони и една тясна бяла тениска. Постави на кухненския плот филмите, които беше взела под наем: „Завръщането на Поли“, „Звездни рейнджъри 2“ и „Завръщането на краля“.
	Тъкмо се канеше да отиде в гаража да си вземе една кока-кола, когато предната врата се разтвори с трясък.
	Забързани стъпки шумно изтопуркаха по дървения под на дневната и затрополиха по стълбата.
	_Какво ставаше, по дяволите?_
	Джуд излезе от кухнята.
	Предната врата зееше широко отворена.
	Тя я затвори и после се качи по стълбите. Вратата на Зак беше отворена; докато тази на Мия беше затворена.
	Джуд спря пред стаята на дъщеря си, долавяйки безпогрешния звук от плач. Хълцане.
	— Мия? — обади се тя. Плачът замлъкна и тя отвори вратата.
	Дъщеря й лежеше просната по корем върху леглото, забила лице в плюшеното розово кученце, любимата й детска играчка от най-ранните детски години.
	Джуд се приближи до леглото.
	— Здравей, мъничкото ми — изрече тя тихичко, използвайки прякора, който се бе изгубил с времето, някъде по времето на първите бебешки зъбки и луксозни кожени обувчици.
	Мия издаде вой и заплака още по-силно.
	Джуд погали копринената руса коса на дъщеря си.
	— Всичко е наред, миличко — повтаряше тя непрекъснато.
	Накрая, сякаш след цяла вечност, Мия се обърна и впи поглед в Джуд с подпухналите си и кървясали очи. Лицето й беше обляно в сълзи, а устата й трепереше неудържимо.
	— Т-той с-скъса с м-мен — изрече тя, избухвайки отново в силни хълцания.
	Джуд се качи на голямото легло до Мия, която се сгуши в Джуд подобно на някой от колорадските бръмбари, които те навремето гонеха.
	Нейната блестяща, красива, почти пораснала дъщеря отново изглеждаше като някое малко хлапе, сгушено в нея, плачещо, притиснало към себе си плюшената играчка, сякаш това беше някакъв талисман и в известен смисъл сигурно беше. Спомените от нечие минало оказваха истинско магическо въздействие.
	Мия вдигна очи, сълзите струяха по лицето й.
	— В класната стая — добави тя, сякаш това по някакъв начин правеше престъплението двойно по-страшно.
	Джуд си спомни какво представляваше тази болка. Всяка жена я бе изпитвала по един или друг начин: краят на първата любов. Тогава тя научаваше, веднъж и завинаги, че любовта може да бъде непостоянна.
	— Знам колко много боли — каза Джуд. — Кийт скъса с мен само една седмица преди бала по случай завършването. Само седмица преди това. Избра си Карън Абнър, а аз си останах у дома и гледах сама „Сатърдей Найт Лайв“. Толкова много плаках, че бях изненадана, че къщата ни не отплува нанякъде. — Тя си спомняше онази нощ с кристална яснота. Майка й тогава се бе прибрала късно, само бе погледнала към Джуд и бе казала: „О, за бога, Джудит Ан, та ти си цяло дете“ — и бе изчезнала. Джуд сведе поглед към покритото със сълзи лице на дъщеря си. — Разбитото сърце винаги боли. — Тя направи пауза. — Но след това се излекува.
	Мия изсумтя шумно.
	— Никой друг няма да ме желае. Аз съм такъв карък.
	— О, Мия. Ти дори още не си започнала да разбираш какво представляваш в действителност и повярвай ми, други момчета ще се влюбят в теб. Ако едно момче не може да види колко си изключителна, значи той не е достатъчно добър за теб.
	— Толкова боли.
	— Няма да те боли винаги. Няма всеки път да ти се доповръща, когато го видиш с друго момиче. И тогава един ден ще срещнеш друго момче, което ще накара сърцето ти да забие, и всичко това просто ще отшуми. Сърцето ти ще зарасне, все едно че не е било наранявано, и ще остане само някакъв лек белег, който да напомня, и един ден ти ще кажеш на дъщеря си как Тайлър Маршал ти е причинил болка.
	— Никога повече не искам да го видя. Как мога да отида на бала, ако той ще е там?
	— Безсмислено е човек да се крие в живота, Мия. Това е начинът, по който се упражняваш да се справяш с нещата. Сега вече си по-силна.
	Тя въздъхна тежко.
	— Знам. Лекси казва, че въобще не трябва да давам пет пари за това какво мислят другите.
	— Тя е права.
	— Да — произнесе Мия, но с неубеден глас.
	Джуд притисна дъщеря си към себе си, а през това време пред очите й за миг се изниза целият им живот.
	— Обичам те, мъничкото ми.
	— И аз те обичам, madre. Можем ли да поканим Лекси сега? Имам нужда от нея тази вечер.
	— Разбира се. Нали за това са най-добрите приятели.

	* * *

	След по-малко от десет дни щяха да завършат гимназия.
	Лекси стоеше сред тълпата, втренчена в морето от сгъваеми столове, подредени във физкултурния салон.
	Директорът на училището, Йейтс, стоеше под баскетболното табло с протегнати ръце и им обясняваше как ще мине церемонията, но само броени деца му обръщаха внимание. Останалите се смееха и говореха, като се ръчкаха едно друго.
	— Вие ще излезете в азбучен ред от физкултурния салон, покрай трибуните и оттам на футболното игрище, ако времето е хубаво. Ако не е, ще бъдем тук — каза директорът. — Сега нека да опитаме едно организирано излизане, окей? Джейсън Аднар, ти водиш…
	Лекси се вля в шествието както се очакваше от нея, намирайки мястото си на пода. Репетицията отне целия шести час и когато приключи, ги освободиха от училище. Целият клас буквално излетя от физкултурния салон, като в някакъв мюзикъл, където децата ги пускат в лятна ваканция.
	Двамата със Зак се намериха, без в действителност да полагат каквито и да било усилия; беше същинска ехолокация. Всеки един от двамата знаеше къде във всеки един момент се намира другият и им струваше големи усилия да бъдат разделени. Всичко се усещаше толкова значимо тези дни, толкова важно. Балът за завършването. Лятната ваканция. Колежа. Понякога всичко, което за Лекси имаше значение _сега_, беше любовта й към Зак и приятелството й с Мия. Всичко останало се променяше.
	Зак я хвана за ръката и те тръгнаха през двора на училището. На ученическия паркинг той отвори вратата на мустанга пред нея.
	— Къде е Мия? — попита Лекси.
	— Мама ще я вземе. Те имат момичешки ден след училище.
	— Това ще е добре за Мия. — Лекси влезе в колата.
	Зак се вмъкна на седалката на шофьора и я загледа.
	— Трябва да ти кажа нещо.
	— Какво?
	— Не тук.
	Лекси се напрегна. Тя протегна ръка и хвана неговата, сякаш беше някакъв спасителен пояс, което всъщност й бе представлявало още от началото. През целия път през града и после надолу към парка „Ла Ривиер“ тя не каза нищо.
	В парка той спря колата на обичайното им място и угаси двигателя. Тя зачака да отвори вратата си, но вместо това той се завъртя, обръщайки се към нея на седалката си. Зелените му очи блестяха от сълзи.
	— Какво? — прошепна тя.
	— Обичам те, Лекси.
	Той се канеше да скъса с нея. Тя беше длъжна да го очаква, беше длъжна да е подготвена за този момент. Искаше да каже, знам, че се разделяш с мен, но не можеше да го произнесе. Езикът й сякаш се бе превърнал в купчина натрошено стъкло в устата й.
	— Искам да уча в Сиатъл Сентрал с теб. Можем да си вземем апартамент под наем.
	— Чакай. Какво? Искаш да учиш в двегодишния колеж заедно с мен ли?
	— Не искам да те изоставям, Лекс.
	Тялото й буквално се разпадна от облекчение и тя издаде неясен звук.
	Той целуна мократа й буза и избърса очите си, смутен от сълзите, които за нея бяха по-ценни и от диаманти.
	Хванати за ръце, те излязоха от колата, отидоха до тяхното място сред натрупаните от приливите дървета и храсти на брега и седнаха заедно. Вълните шумоляха по пясъка, а на Лекси й звучаха като първата любов. Когато отново го погледна, беше на косъм да заплаче отново.
	Той започна да разкрива мечтата си пред нея. Говореше за живота им и за апартамента, който щяха да си намерят, и за работите, които щяха да имат. Той вярваше в това, което говореше, и тя го обичаше още повече, но само желание не беше достатъчно.
	— Мия — успя само да изтръгне от себе си. Ненавиждаше се, че й се налага да му го напомня, но какъв приятел можеше да бъде, ако не го направеше? Тя обичаше Мия не по-малко, отколкото Зак.
	Зак въздъхна.
	— Какво да направя? — Той се втренчи покрай нея към Саунд. След това го повтори, този път по-тихо: — Какво да направя?
	— Не мисля, че изобщо трябва да говорим за това, Зак. Какъв е смисълът?
	— Но това може да стане. Защо да не може? Можем да си вземем апартамент в Сиатъл. И тримата. Можем да ходим в двегодишния колеж Сиатъл Сентрал за година или две и след това да се прехвърлим в университета. Пак ще мога да постъпя в добро медицинско училище. Едва ли Университетът на Южна Калифорния е единственото добро училище в света.
	Тя се почувства като хванало се за балон дете, което без никакво усилие е издигнато във въздуха. Представата му беше толкова жива; в продължение на няколко безценни минути Лекси си позволи да повярва във всичко това. След това той добави:
	— Аз ще им кажа какво искам. — И тя изтърва връвчицата на балона и падна на земята.
	— Все още не — изрече, вкопчвайки се колкото имаше сили в него. Вместо да каже каквото и да е, тя се надигна нагоре и го зацелува, докато сълзите в очите й не изсъхнаха. Остави ръцете си и устните си да му кажат колко много го обичаше.
	След това лежаха вплетени един в друг, заслушани в прииждащия прилив, втренчени в кристално синьото небе, което постепенно потъмняваше. Най-накрая, когато денят вече почваше да се смрачава в бледолилава вечер, на тях им се наложи да напуснат затворения си свят, където гледката винаги беше една и съща и никой друг не можеше да влезе.
	Лекси го държа за ръката през цялото време до къщата, боейки се да го пусне. С навлизането им по Найт Роуд напрежението й нарасна, докато накрая в слепоочията я стегна непоносима болка, която не искаше да отмине.
	Тя обичаше Зак, но той не знаеше нищо за разочарованията. Всичко постигаше лесно. И не очакваше нищо друго.
	Лекси прочете в лицето му стоманената решимост, която изобщо не пасваше на красивите му черти, подобно на момче, обуло големите обувки на татко си и преструвайки се, че му стават.
	— Готова ли си да го направиш? — попита я той, заобикаляйки колата към вратата й.
	— Не.
	Той я дари с уверена усмивка.
	— Всичко ще е наред. Ще видиш. Хайде.
	Тя го остави да я хване за ръката и да я поведе към къщата.
	Майлс и Джуд лежаха притиснати един в друг на дивана и всеки от тях четеше книга. Мия лежеше в другия край и гледаше телевизия. В розовото си горнище с качулка, торбестите сиви панталони и джапанките тя изглеждаше като малко момиче, пробващо най-различни дрехи. Едва когато човек зърнеше налетите й с кръв очи, ставаше ясно колко дълбоко наранена и крехка беше.
	Мия се изправи на крака.
	— Здравейте — каза тя, усмихвайки се малко пресилено.
	Сърцето на Лекси се обливаше в кръв заради най-добрата й приятелка; тя виждаше какви усилия само полагаше Мия да изглежда силна. Отиде до нея и я прегърна силно.
	— Как си?
	— Добре съм — отвърна Мия. — Или ще бъда. По-добре спрете да се тревожите за мен.
	— Мамо? Татко? — проговори Зак, излизайки напред. — Трябва да разговарям с вас.
	Джуд рязко вдигна глава. Лекси си спомни един от онези документални филми за природата, където жертвата стъпва върху съчка и хищникът внезапно вдига глава. Защото точно така изглеждаше в момента Джуд — цялата настръхнала.
	— Искаш да разговаряш с нас ли? Какво не е наред? — Тя бързо се изправи и се приближи до сина си.
	Зак си пое дълбоко дъх.
	— Няма да отида в Университета на Южна Калифорния. Искам и тримата да отидем в двегодишния колеж Сиатъл Сентрал. Мия? Можем да си вземем апартамент под наем.
	Джуд застина.
	— Какво? — Майлс се изправи на крака. — Ние вече платихме депозита от таксата за обучение. Тя не се връща. По дяволите, Зак…
	— Никога не съм те молил да я плащаш — изрева Зак в отговор.
	— Никога не си ни и молил да не го правим — отвърна грубо Майлс. Той застана до Джуд, която бе пребледняла. — Добре, чуйте ме хубаво какво ще ви кажа, нямам никакво намерение да плащам за никакъв дяволски апартамент. Ако искате да профукате шанса си, можете да го направите за своя сметка. Ще видите само какъв майтап е да учите в колеж, когато ви се налага да работите по цял ден и да си плащате сметките.
	— Това не е честно — каза Зак. — Ти не можеш…
	— Стоп — изсъска Джуд, протягайки ръка. Изглеждаше зашеметена, с леко замъглен поглед. — Не разбирам. Кажи ни за какво става дума, Зак.
	— Зак — обади се Мия навъсена. — Ти не искаш да дойдеш в колежа с мен ли?
	— Не мога да я изоставя — изрече той с нещастен вид.
	— А мен можеш да изоставиш? Мен? — изрече Мия, като се разплака.
	— Не. Искам да дойдеш с нас. Казах го вече — отвърна Зак. — Хайде, Мия…
	— Какъв избор имам? — изплака Мия, прехвърляйки погледа си от Зак на Лекси. — Значи това означавало да бъдеш моя приятелка, а? — И след тези думи тя хукна към стълбите.
	Зак последва сестра си и хукна след нея по стъпалата.
	Лекси усети как Джуд впива поглед в нея, съдейки я, обвинявайки я, и изпита страшен пристъп на срам. Това семейство бе направило толкова много за нея, беше й дало толкова много, а сега тя беше виновната за всичко това. Беше й потребен целия кураж, за да вдигне поглед към разочарованото лице на Джуд.
	— Не ми се гневете — прошепна тя, кършейки ръце. — Моля ви.
	— Ти не разбираш какво си направила — каза Джуд. Гласът й се разтрепери, а лицето й пребледня.
	— Не съм направила нищо. Не е моя вината.
	— Не е ли?
	— Не съм му казвала да прави това… да желае това.
	— Помисли за Мия вместо за Зак. Вместо за себе си. Знаеш колко е талантлива само и колко е свита. Как мислиш ще се развиват нещата, ако тримата се съберете да живеете заедно — наистина. Колко време ще мине, преди двамата със Зак да започнете да я игнорирате?
	— Това никога няма да се случи.
	— Наистина ли? Изглежда като че ли вече се случва. — Джуд направи пауза; лицето й се смекчи при тези думи. — Съжалявам. Не искам да те забърквам във всичко това. Но ако те не отидат в Университета на Южна Калифорния, после ще съжаляват цял живот и рано или късно ще почнат да обвиняват теб.
	Лекси намрази истината в думите й.
	— Разговаряй с тях — каза Джуд, сграбчвайки за ръката Майлс толкова силно, че пръстите й побеляха.
	На Лекси й се прииска да каже „не“, най-малкото поне да бъде несигурна какво трябва да се направи, но не беше. Някои действия бяха очевидни. Тя бе допуснала веднъж грешка, рискувала бе приятелството си с Мия и мястото си в това семейство. Тогава, както и сега, любовта и желанието я бяха заслепили. Това беше грешка, която тя отказваше да повтори.
	Обърна гръб към Майлс и Джуд, тръгна през стаята — която изведнъж се бе разраснала до размерите на безкрайно море, и се качи по стълбите. Те бяха в стаята на Мия, застинали като чифт огледални статуи, втренчени един в друг.
	— Хей — обади се Лекси.
	Те се обърнаха в един и същи момент, с едни и същи физиономии.
	— Иска ми се да бях по-силна — каза Мия.
	— Ти си по-силна, отколкото си мислиш — каза Лекси, влизайки в стаята. Зак протегна ръка към нея, но тя го заобиколи. — Но не за това става въпрос.
	Мия се разплака.
	— Толкова отдавна си мечтаех за Университета на Южна Калифорния.
	— Можеш да отидеш сама — каза Зак и Лекси изпита безумна любов към него при думите му, но долови как се пропука гласът му, видя как съжалението вече изпълваше погледа му.
	— Аз бих убила човек, за да отида в Университета на Южна Калифорния — изрече тихо Лекси. — Бих дала всичко. — Тя преглътна с усилие, местейки последователно погледа си от едното лице към другото, сразена от факта колко много си приличаха двамата, като огледални изображения. — Вие не можете да се откажете от всичко само защото аз го нямам. Няма да ви позволя.
	Видя колко наранен беше Зак от думите й и как се успокои. Тя си пое въздух на пресекулки. Да, той я обичаше. Но той обичаше и сестра си и искаше да накара родителите си да се гордеят с него и да си осигури бъдещето. И заради всичко това той трябваше да отиде в Университета на Южна Калифорния. Лекси се усмихна насила.
	— Достатъчно. И двамата заминавате за Университета на Южна Калифорния. Аз ще се подвизавам в двегодишния колеж Сиатъл Сентрал. Ще се виждаме през всяка ваканция.
	— Разполагаме с цял месец по Коледа — каза Мия.
	В някой друг момент тя можеше да се усмихне, но сега изглеждаше не по-малко съкрушена от Лекси. Това ли беше узряването, превръщането във възрастен, да се разделиш с мечтите си?
	— Ще ни липсваш — добави Мия. Зак просто стоеше така, изглеждайки едновременно разгневен, успокоен и донякъде отчаян. Притиснат в ъгъла.
	— Това няма да промени нищо — проговори Лекси, но и тримата знаеха, че беше лъжа.
	Решението вече беше взето. Нямаше повече какво да си кажат.


>>	Глава 10

	През следващите няколко дни Джуд изпитваше лека унесеност и замаяност. Нямаше и съмнение, че се бяха разминали с много голяма опасност. Лекси бе успяла по някакъв начин да убеди Зак да продължи съгласно плана, който бяха направили. Това трябваше да бъде далеч повече от задоволително решение, и то беше, но подобно на всички компромиси, всеки бе загубил по нещо. В къщата се бе появила някаква пукнатина, някакво затаено чувство на обида, нещо ново и непознато до този момент. Джуд не можеше да си спомни кога изобщо Зак беше проявявал такъв гняв към нея. Зак, нейното мило любимо момче, се бе превърнал в мрачен, гневен тийнейджър, който се въртеше на стола си и бърбореше неясно. Той беше разгневен на сестра си и майка си — а може би и на Лекси, кой знае? — и искаше всеки да го разбере.
	Джуд се бе опитала да му осигури свободно пространство. В дните след скандала тя се бе движила внимателно около него, бе се отнасяла с прекалено внимание, но цената, която плащаше за това, беше висока. Тя просто не можеше да понася да бъде в неразбирателство с децата си. Последната нощ въобще не успя да мигне, цялата разтърсена от тревоги. Бе лежала в леглото, втренчена в тавана, превъртайки в съзнанието си един след друг въображаеми разговори. В тези разговори двамата със Зак винаги приключваха със смях противоречията си и той се посвещаваше наново на Университета на Южна Калифорния и сестра си. Понякога дори завършваше с думите: _Знам колко сме млади, madre, не се тревожи толкова много, всичко е наред, благодаря…_
	Сега тя стоеше до прозореца на спалнята си, втренчена в задния двор на къщата, докато вечерта се спускаше над водата.
	Тази нощ беше последното голямо училищно празненство на годината — голямото барбекю. Ако трябваше да бъде честна пред себе си, не искаше да ги пуска да отиват. Имаше толкова много неразрешени неща помежду им, толкова много неща за обсъждане, но беше наясно, че тази нощ нищо не можеше да се разреши. А ако им забранеше да отидат, те никога повече нямаше да й проговорят. Обаче утре… Утре те щяха да анализират цялата тази драма и щяха да се върнат обратно на правилния път. Това беше последната им година заедно; тя щеше да се прокълне, ако станеше така, че да я прекарат като непознати.
	— Мамо? — обади се Мия, почуквайки на спалнята й и отваряйки широко вратата. — Мога ли да поговоря с теб?
	Тази фраза бързо бе започнала да се превръща в опасно изречение. Джуд се обърна и се усмихна насила.
	— Разбира се, скъпа. — Мия изглеждаше прекрасно под ярката светлина на късния следобед. Беше се облякла за партито в разръфани дънки, тясна бяла тениска и скъпа мъжка жилетка, провиснала от слабите й рамене. Косата й беше издърпана назад в хлабава конска опашка; няколко червени метални фиби придържаха ситните кичури коса настрани от очите й. — Изглеждаш ми тъжна.
	— Добре съм.
	Мия се приближи и застана до Джуд, прегръщайки я през талията, като се прилепи към нея. Стъпка по стъпка, без да се откъсват една от друга, те се втренчиха през прозореца.
	— Той я обича, мамо.
	— Какво общо има…
	Мия се извърна и наклони лице.
	— Той я обича.
	Джуд замълча. За пръв път думите бяха отекнали в душата й. Любов. До този момент тя ги бе омаловажавала и свивала като платна поради възрастта на децата си. Непрекъснато си бе повтаряла, че са прекалено млади, за да имат представа кое е най-добре за техния живот. Но това беше вярно, любовта им може и да не продължеше завинаги, но беше истинска.
	— Аз ги разкъсвам, принуждавам го да дойде с мен в университета и знаеш ли кое е най-лошото във всичко това? Те са захванати за мен.
	Джуд погали бузата на дъщеря си, виждайки болката в очите й. Дъщеря й беше толкова чувствителна.
	— Разбира се, че са. Те винаги ще бъдат до теб.
	— Заради тях трябва да бъда там и аз. Това е смисълът.
	— Ти си.
	— Няма да отида в Университета на Южна Калифорния, мамо. Тримата ще отидем в двегодишен колеж и ще си вземем апартамент под наем.
	— Мия…
	— Ако ти и татко не платите за него, ще си намерим работа и тримата. Това е единственото правилно решение, madre. Ти винаги си твърдяла, че нищо не е по-важно от любовта и семейството. Искрена ли беше тогава?
	— Мия, ние вече сме платили депозити и сме поели ангажименти. Не е толкова просто. Не можеш просто така…
	Звукът на нечии стъпки в коридора ги прекъсна. Зак влезе в стаята.
	— А, ето къде си била, Мия. Време е да тръгваме.
	— Двете с мама си говорим — каза Мия.
	Зак извъртя очи.
	— Само й кажи, че ще направиш това, което тя иска. Това е единственият правилен отговор за екипа Фарадей.
	— Това не беше честно, Зак — каза Джуд. Тя се почувства като изгубила всякаква опора, сякаш всичко около нея се въртеше и пропадаше, рухваше и тя не можеше да се хване за нищо стабилно.
	— Честно? — възкликна Зак. — Това ли има значение сега? Ти непрекъснато ни натякваше, че искаш да бъдем щастливи, но това е вярно само когато правим онова, което ти искаш от нас. — Той погледна Мия. — Да тръгваме. Трябва да вземем Лекси и не искам да закъсняваме за партито. — И с тези думи им обърна гръб и излезе от стаята.
	— Трябва да тръгваме, madre. — Мия се усмихна тъжно за последен път на майка си и последва брат си.
	— Почакай — извика Джуд, бързайки подир дъщеря си до предната врата. Навън видя как мустангът светна с фаровете и двигателят му заработи. — Утре ще разговаряме — каза й тя. — Това решение за Университета на Южна Калифорния все едно не съм го чула.
	— Да, ти го чу. — Мия я стрелна с ярката си усмивка. — Прощаваш ли ми?
	— Не. Не ти прощавам — отвърна Джуд. — И сладките приказки тоя път няма да свършат работа. Нищо не е решено. Вие трябва да помислите за бъдещето си.
	— Съжалявам, мамо, но вече сме помислили. Обичаме те. — Мия целуна Джуд по бузата и после изтича към колата.
	— Искам ви у дома в един часа — каза Джуд подир дъщеря си. Това не беше онова, което всъщност искаше да каже, но беше единственото, което успя да произнесе в момента. Утре щяха да проведат много сериозен разговор и тримата. — В един часа и две минути ще звъня на полицията или идвам да ви взема.
	Вече до колата, Мия сграбчи майка си в прегръдка.
	— Ще се приберем — обеща тя.
	— И никакво пиене — заяви Джуд. Тя се приведе надолу да види сина си през прозореца на колата. — Зак, ти ще бъдеш шофьорът. Каквото и да става. Така се разбираме.
	— Знам — отвърна напрегнато той.
	Тя се видя принудена да добави:
	— Ако нещо се случи…
	— Да, да — отвърна нетърпеливо Зак. — Ще се обадим вкъщи да ни вземете. Хайде, Мия. Лекси чака.
	— Чакам ви вкъщи в един — заяви отново Джуд, отстъпи назад и ги проследи с поглед как се отдалечават. — Абсолютно сериозна съм — каза тя, но вече нямаше кой да чуе думите й.

	* * *

	Зак зави по Найт Роуд с пълна газ, а музиката бумтеше в колата. Лекси се удряше във вратата при всеки остър завой.
	— Намали — извика Мия отзад, но Зак само увеличи още музиката. _Yeah!_ на Ъшър звучеше на ръба на поносимостта.
	Когато стигнаха до празненството, там вече имаше повече от дузина коли, паркирали на празното пространство.
	Зак измъкна ключа от стартера и го пусна между седалките.
	— Имам нужда да пийна нещо — заяви той, измъквайки се от колата.
	Лекси също излезе и отиде до него.
	— Но ти си човекът, който ще кара колата.
	— Знам. И си знам рамките. Ти не си ми майка. — Той се дръпна от нея и се запъти към празненството.
	Лекси не знаеше какво да прави.
	Мия дойде и застана до нея.
	— Ядосан е.
	— На мен?
	Мия повдигна рамене.
	— На теб, на мен, на родителите ми, на себе си. На всички. Не знае какво иска и това направо го убива. Открай време е такъв. Вървят ли му нещата, Зак е железен. Но забърка ли се нещо или усети ли, че го нараняват, и губи разум. Понякога крещи, а понякога се затваря. Този път крещи. Особено го е яд на мама и на мен.
	— Вие и двамата трябва да сте направо луди, за да се откажете от Университета на Южна Калифорния заради някакъв скапан апартамент и лекции в двегодишен колеж. Той ще се убеди в това — каза Лекси.
	Мия я хвана за ръката и тръгнаха по алеята. Дълбоко в гората откриха малката дървена кабина, която беше един от домовете на първоначалните жители на острова. Пред плажа се виеха пламъците на голям огън. До него стърчаха две сребърни бъчонки. От лявата страна някой печеше хотдози.
	Мия и Лекси стояха настрани и разговаряха. Навред около тях съучениците им се смееха, танцуваха и пиеха. Близо до брега препускаха двама души с джет ски. От уредбата на верандата гърмеше музика. Въздухът ухаеше на борови дървета, дървен пушек и марихуана.
	По едно време Тайлър мина покрай тях. Алейна Смит беше увиснала буквално цялата върху него. Той я бе сграбчил за задника.
	Мия рязко си пое дъх. Тя си избърса очите, отиде до бъчонката и си наля бира, като я обърна на един дъх.
	— Добре ли си? — попита Лекси.
	— Само стой с мен — изрече Мия на пресекулки. — Не ме оставяй сама… Мога да направя някоя глупост.
	— Никога не бих те оставила сама — обеща Лекси. Тя си взе бира и макар и да ненавиждаше вкуса й, напитката донякъде я отпусна и оказа и върху Мия същия ефект. Не след дълго и двете се усмихваха и се шегуваха.
	След като свърши втората бира, Мия заяви:
	— Имаме нужда от Зак. Имам изненада за двама ви. Искам да ви кажа нещо. Ще се видим на брега. — Тя изчезна в тълпата, преди Лекси да успее да я спре, а това беше страхотно, защото Лекси не искаше да я спира. Колкото и да обичаше компанията на най-добрата си приятелка, тя също искаше Зак да е тук. Това беше тяхното празненство, последното преди големия ден, и тримата трябваше да бъдат заедно.
	Лекси се запъти към брега и седна на пясъка в очакване.
	— Ето те и теб — каза Зак няколко минути по-късно, сядайки до нея. — Търсих те навсякъде.
	— Къде е Мия? Тръгна да те търси.
	Зак повдигна рамене и й подаде бутилка ром.
	— Заповядай.
	— Хей, ти не трябва да пиеш — възкликна Лекси.
	— Последна глътка, обещавам. Хайде.
	Тя ненавиждаше да пие по този начин, без всякакви безалкохолни или нещо от този род, но не искаше да го ядосва, затова отпи глътка.
	— На нея не й пука какво искам аз — изрече той и надигна отново бутилката.
	Лекси не знаеше дали Зак говореше за майка си или сестра си, но нямаше никакво значение, за която и от двете да се отнасяше.
	— Да, не й пука.
	Той отново отпи продължителна глътка и й подаде бутилката.
	— Може би и на мен не ми пука какво иска тя.
	Лекси въздъхна.
	— Не, пука ти.
	Той я изгледа с подивял поглед.
	— Толкова много те обичам.
	Тя знаеше точно как се чувстваше той: това беше вселената на собствените й чувства. Тя се страхуваше да го види как си отива; той се страхуваше да й позволи да остане.
	— Знам — беше всичко, което успя да изтръгне от себе си. Сега вече му вярваше, вярваше в любовта му и това беше всичко.
	Те имаха нужда да бъдат силни един за друг, а тя щеше да бъде тази, която да сложи началото.
	— Никога няма да спра да те обичам, Зак.
	Той каза с напрегнат глас:
	— Ела тук — хвана я за ръката и я поведе дълбоко в гората.
	Там се целунаха и съблякоха, и правиха любов по начин, който беше нов за тях; тъжен и може би малко груб, като телата им предаваха всичките трудни думи, които не можеха да се изрекат. Когато всичко свърши и те останаха така да лежат, изтощени, загледани в обсипаното със звезди небе, Лекси се пресегна за бутилката ром и пи дотогава, докато бъдещето им вече не изглеждаше толкова рязко и контурите почнаха леко да се размазват.
	Накрая се изправиха на несигурните си крака, напуснаха укритието на дърветата и се върнаха на партито, което вече напълно бе излязло от контрол. Имаше над сто ученика, които говореха неспир, смееха се и танцуваха. Момчета си подаваха футболна топка напред-назад; друга група се бе събрала около бъчонките с бира; по-голямата част бе обкръжила големия огън. Върху дървената къща беше изписано: „Випуск 2004 — сбогом и късмет“.
	Мия изпищя, когато ги видя и се засили към тях, залитайки.
	— Къде бяхте? — извика тя, подавайки на Лекси една пълна до средата бутилка с ром. — Това е нашата нощ. За нас тримата. Така ли е?
	Те застанаха заедно, малко пийнали, втренчени един в друг, като някакъв остров сред море от ученици. Мия се пресегна за ръката на Зак, после за тази на Лекси и с това докосване връзката между тях се върна. Те отново бяха същите.
	— Да празнуваме — каза Зак, усмихвайки се на сестра си.
	Лекси виждаше любовта между тях и колкото и да я болеше осъзнаването на факта, че щяха да я напуснат, тя беше щастлива, че войната бе приключила. Те имаха нужда да прекарат това лято заедно.
	Сляха се с празненството и станаха част от него, смееха се, пиеха, танцуваха, докато луната се показа в тъмното небе и въздухът захладня. Към два часа след полунощ партито започна да се разпада. Учениците се търкаляха проснати по земята, върху тревата, по верандата.
	Мия понечи да каже нещо и спря.
	— Какво казвах?
	Зак се изсмя с пиянски глас.
	— Ти каза, че си ни подготвила някаква изненада. Повтаряш го цяла нощ. Каква е тя?
	— Ха, така беше — каза Мия и падна настрани. Удари главата си в един камък и простена: — По дяволите. Боли…
	Лекси помогна на Мия да седне.
	— Тя кърви, Зак.
	И тримата избухнаха в смях при думите й.
	Лекси се опита да използва ръкава си, за да избърше кръвта от челото на Мия, но равновесието й беше нарушено и вместо да й избърше челото, я мушкаше в окото, а Мия се смееше все по-силно.
	Мия изведнъж се изправи и застана така, олюлявайки се.
	— Олеле, човече… — Тя затисна с длан устата си за секунда, а после залитна настрани, падна на колене в пясъка и повърна. Звукът от повръщането й и вонята за малко да накарат и Лекси да повърне, но въпреки всичко тя се приближи до Мия и я дръпна за косата назад.
	— Толкова съм пияна — успя най-накрая да каже Мия, избърсвайки устата си с ръкава и присядайки на петите си.
	Зак се втурна към тях. Той беше толкова нестабилен, че се спъна в един камък и падна.
	— Добре ли е?
	— Трябва да си тръгваме вече — каза Мия. — Мама ще ни убие, ако закъснеем. Кое време е?
	— Два и десет — каза Лекси, присвивайки очи да види часовника си. Тя си помисли, че беше точно толкова часът. Цифрите танцуваха и се размазваха пред погледа й.
	— О, по дяволите. — Зак залитна, изправяйки се на крака. — Трябва да тръгваме.
	Те поеха по брега, олюлявайки се и тримата, и после през ливадата, заобикаляйки телата на налягалите си съученици. Мия настъпи някого по ръката и се изсмя, изпищявайки:
	— Олеле! Извинявам се.
	Когато накрая се добраха със залитане до колата, Лекси изведнъж я осени: Зак беше пиян. Тя се обърна към него.
	Той стоеше прав, клатейки се като палмово дърво под ураганен вятър, със затворени очи.
	После се обърна към Мия, която отново повръщаше. По бузата й се стичаше кръв.
	— Не можеш да караш — обърна се Лекси към Зак.
	Мия се приближи до колата и се сгъна подобно на някаква парцалена кукла, притискайки бузата си към капака.
	— Обади се на мама — каза тя. Зарови ръка в джоба за телефона си, извади го и го изтърва на земята.
	Лекси го вдигна.
	— В никакъв случай — заяви Зак. — Последния път беше на косъм да ни забрани въобще да излизаме.
	— Той е прав — подкрепи го Мия. — Просто да тръгваме.
	Лекси се опита да се съсредоточи, но не успя. Единственото нещо, което можеше да помисли, беше, че трябваше да се обадят на Джуд, но какво щеше да си помисли тогава Джуд за нея? Какво щеше да стане, ако Ева научеше за случая? Лекси бе обещала да бъде добро момиче, а отново беше на парти.
	Мия потръпна силно.
	— Замръзвам, Зак. Къде ми е палтото? И главата ме боли. Защо ме боли главата?
	— Трябва да спим тук — каза Лекси.
	— Мама ще ни убие — изломоти Зак, залитайки напред и падайки върху колата. Той отвори с усилие вратата на шофьора и рухна на седалката. Ключовете бяха в отвора за чашата с кафе; той затършува, псувайки и накрая се изсмя:
	— Намерих ги.
	— Махай се оттам, Зак — обади се Лекси. — Прекалено си пиян, за да караш. — Тя заобиколи колата откъм страната на шофьора, стараейки се да не се спъне или падне. — Мия, помогни ми — каза Лекси. — Кажи на Зак, че е прекалено пиян, за да кара.
	— Това е едва километър и нещо — каза Мия. — А и мама последния път направо пощръкля, когато се обадихме.
	— Аз мога да го направя — заяви Зак, ухилвайки се нескопосно.
	— Хайде — простена Мия, избърсвайки наново кръвта от челото си. Тя отвори вратата на колата и падна на задната седалка. — Уф — извика, изсмя се и после се сгуши в ембрионално положение върху седалката.
	Зак пъхна ключа в стартера и запали двигателя, който изръмжа сред тихия мрак.
	— Хайде, Лекс. Няма нищо страшно. Да тръгваме.
	— Не знам — каза Лекси, клатейки глава. Движението я извади от равновесие и тя политна напред, блъскайки се в страната на колата. — Чакай. Трябва да помисля. Това не е добра идея…


>>	Глава 11

	_Бийп. Бийп. Бийп._
	Джуд седна със замъглени очи.
	Беше на дивана във всекидневната. Мобилният телефон лежеше на възглавницата до нея и звънеше. На екрана на телевизора течаха реклами без звук.
	Тя с усилие фокусира зрението си върху дребното екранче на часовника. Беше 3:37. След това отвори мобилния си телефон. Имаше текстово съобщение от Мия.
	_Съжаляваме, че закъсняхме. Тръгваме. Обичаме те._ Съобщението беше дошло в 2:11.
	О, те щяха да съжаляват. Бяха се прибрали късно, не й се бяха обадили и бяха забравили да изключат външните лампи. За известно време това щеше да им бъде последното парти. Тя стана, изключи телевизора и външните лампи и заключи външната врата. Докато изкачваше стълбите, се опита да реши дали да ги събужда, или да ги остави да се наспят и да им крещи сутринта.
	Тя отвори вратата на Мия и светна лампата. Леглото беше празно.
	Изпита мимолетен страх, подобно на капка киселина върху гола кожа, и отиде до стаята на Зак.
	И тя беше празна.
	_Поеми си дълбоко дъх, Джуд. Те просто са нарушили вечерния си час; това е всичко. Сигурно са се готвели да си тръгнат, но после нещо са се забавили._
	Тя набра номера на Мия. Телефонът звъня известно време и после превключи на гласова поща.
	Същото се повтори и с телефона на Зак.
	Изтича надолу до стаята си. Майлс лежеше заспал на кревата, с отворена книга върху гърдите си и включен телевизор.
	— Майлс, вече е много късно, а те още не са се прибрали.
	— Позвъни им — избъбри той.
	— Направих го. Никой не се обажда.
	Майлс седна на леглото навъсен и погледна часовника.
	— Вече е почти четири.
	— Никога не са закъснявали толкова — каза тя.
	Майлс прокара ръка през косата си.
	— Не трябва да изпадаме в паника. Вероятно са загубили представа за времето.
	— Можем да отидем дотам с колата — каза Джуд.
	Майлс кимна.
	— Мисля…
	Звънецът на вратата иззвъня.
	— Слава богу. — Джуд изпита рязко облекчение, последвано от изблик на гняв. — Скоро няма да видят партита — избъбри тя под носа си, излизайки от стаята.
	Пристъпи в дългия тъмен коридор. Беше черно… след това стана червено и жълто. Светлини разкъсваха мрака, мигаха.
	_Полицейски светлини._
	Тя залитна и малко остана да падне. В следващия миг Майлс беше до нея, придържайки я права.
	Джуд почувства как се движи напред, но всъщност не крачеше. Беше като някаква останка от корабокрушение, уловена при движението на съпруга й.
	Пред входната им врата стояха двама полицаи. Валеше, и то силно; защо го забеляза? Тя познаваше тези мъже, познаваше ги и тях, и съпругите им, и децата им, но те не трябваше да са тук, пред къщата й, посред нощ, а силуетите им да се очертават на фона на червени и жълти светлини.
	Полицай Ейвъри пристъпи напред, свалил шапката в ръката си.
	Тя виждаше всичко накъсано, извън фокус, сякаш гледаше през бинокли, настроени за нечии чужди очи; ярки взривове от цвят, зловеща нощ, дъжд, наподобяващ стелеща се от небето пепел.
	_Съжалявам. Станала е катастрофа._
	Думи. Звуци. Движещи се устни и звук от тежко дишане. Барабанящ дъжд.
	_Мия… Зак… Алекса Бейл…_
	Тя не можеше да проумее какво й казват, не можеше да разбере нищо. Дечицата ми… вие говорите за децата ми.
	— Откарани са с хеликоптер в болница „Харбървю“, и тримата.
	— Добре ли са? — чу съпруга си да пита и това толкова силно я разтърси, че за малко не се откъсна от него. Как беше възможно да разговаря с такъв спокоен глас в момента? Да пита каквото и да било?
	Отговори ли му полицаят? Какво беше казал той? Джуд не можеше да чуе нищо заради дъжда или заради лудото биене на сърцето си. Плачеше ли? Това ли беше причината, поради която не можеше да вижда?
	Майлс я погледна и в очите му тя видя колко уязвими бяха и двамата, колко крехки. Всичко се бе случило само за един миг, тази нова слабост; времето, което им бе отнело да се придвижат от спалнята си до предната врата, сякаш бяха сразени, а костите им — омекнали. Тя си помисли, че докосването му щеше да я натърти и да остави синина.
	— Да се обличаме — каза той, улавяйки я за ръката. — Трябва да тръгваме.

	* * *

	Пътят до болницата сякаш им отне цяла вечност. По това време на нощта нямаше фериботи, така че им се наложи да минат по моста през Китсап Каунти и да направят една голяма дъга към Сиатъл.
	В колата царуваше тишина, която беше поносима, за разлика от думите. На Джуд й беше необходима концентрация просто за да поема и издишва въздуха, без да плаче.
	Прииска й се да беше вярваща. Цялата тази духовност, която бе възпитавала у себе си, в момента не й оказваше никаква помощ; тя се нуждаеше от вяра, антидот на този главоломно препускащ страх. След като паркираха, Джуд се извърна към съпруга си. Лицето му беше изпито и изтощено, а очите му се бяха присвили.
	Искаше й се да го утеши, както го правеше често, когато се връщаше от работа, потънал в мъка от поредния починал пациент. Искаше да му каже да не си мисли за най-лошото, но беше прекалено слаба, за да му подаде дори ръка.
	Вече вътре в ярко осветената болница, Джуд изпъна рамене и тръгна напред, опитвайки се да надвие страха си, контролирайки всичко около себе си. Но въпросите й оставаха без отговор, а призивите за помощ — без отзив.
	— Спри — произнесе накрая Майлс, издърпвайки я настрани в гъмжащия коридор. — Просто ги остави да си вършат работата. Можем само да седим и да чакаме.
	Тя не искаше да стои, без да прави нищо, но нямаше друг избор. Така че просто остана така, надвита от безпомощност и полагайки усилия да не се разплаче. В очакване.
	Накрая, точно малко след шест сутринта, те получиха отговор. Имаха чувството, че сякаш бяха прекарали десетилетия в болницата, но в действителност нямаше дори и един час, откакто бяха пристигнали.
	— Мия е в операционната — каза мъжът пред нея. Беше едър чернокож мъж с татуирани бицепси и най-честните очи с цвят на меласа, които някога бе виждала. Оранжевата му хирургическа престилка напомняше повече на затворническа униформа, отколкото на болнично облекло. — Има няколко много тежки вътрешни наранявания. Това е всичко, което ми е известно — добави той, когато Майлс започна да го разпитва.
	— Нищо, ще се оправи — каза Джуд. Всичко се бе объркало в главата й, звуците сякаш бяха приглушени. Как беше възможно да чува ударите на сърцето си при целия този шум?
	— Хирургът ще дойде да разговаря с вас, след като свърши операцията, но ще отнеме време. Току-що влязоха — каза мъжът.
	— А Зак? — попита Майлс.
	— Ще ви заведа да го видите — каза той. — Има някакви химически изгаряния по лицето и очите си, така че е с превръзки. Това е всичко, което знам, доктор Фарадей, преди да започнете да ми задавате въпроси. Има също така и няколко пукнати ребра. При момичето Алекса точно сега има лекар, но мисля, че раните й не са толкова тежки. Счупена ръка, разкъсване на кожата на челото.
	— Изгаряния? — запита Джуд. — Много ли е лошо? Идвал ли е специалист? Нали има един лекар от медицинския факултет на университета във Вашингтон — как му беше името, Майлс?
	Майлс я улови за ръката.
	— По-късно, Джуд — рече твърдо той и тя усети как онази безпомощност отново я обзема.
	Те последваха сестрата в една самостоятелна стая, където синът им, момчето, което тя си мислеше, че едва миналата седмица бе почнало да изглежда като мъж, лежеше в легло, обградено с метален парапет, сам, наобиколен от разни машини. Дясната страна на лицето му беше охлузена и оттекла, и донякъде безформена. Главата му беше омотана в бинт, който се надигаше над ушите му. Правоъгълна превръзка покриваше долната част на дясната му буза и част от челюстта.
	Майлс стисна ръката й и този път тя се притисна към него.
	— Тук сме — обади се Майлс.
	— Държа ти ръката, Зак — изрече Джуд, опитвайки се да не плаче, без да отделя погледа си от охлузеното и изгоряло лице на сина си и бинтованите му очи. Другата му ръка беше омотана в бинтове над китката. — Точно както съм свикнала да го правя, нали си спомняш? Държах те за ръката през целия път до стаята ви в детската градина. В осми клас вече стана самостоятелен — след това вече можех да те държа за ръката само в колата, и то само за няколко минути. Обикновено си протягах ръката към задната седалка, нали си спомняш? И ти ме държеше за ръката няколко минути, само…
	— Мамо?
	За момент тя си помисли, че гласът му само й се бе сторил.
	— Благодаря ти, Господи — прошепна Джуд, стиснала ръката на сина си.
	Зак се опита да седне в леглото.
	— Къде съм?
	— Лежи спокойно, синко. В болницата си — обади се Майлс.
	— Аз не мога да виждам… Какво е станало?
	— Автомобилна катастрофа — отвърна Майлс.
	— Ослепял ли съм?
	_Разбира се, че не_, искаше да каже Джуд. Това не можеше да бъде вярно, не можеше да се случи на сина й, който като малък се беше боял много от тъмното.
	— Очите ти просто са превързани, това е всичко.
	— Не знаем още степента на нараняването ти — допълни Майлс с равен глас. — Просто почивай, Зак. Най-важното е, че си жив.
	— Как е Мия? — запита Зак тихо, продължавайки с опитите да се изправи. Той завъртя глава, сякаш се опитваше да разгледа обстановката въпреки превързаните си очи. — Ами Лекс?
	— Мия точно в момента е в операционната. Скоро ще разберем как е — отвърна Джуд. — Сигурна съм, че ще бъде наред. Това е една чудесна болница.
	— А Лекси? — запита Зак.
	— Според сестрата щяла да се оправи бързо. Скоро ще узнаем още подробности — каза Майлс.
	— Само си почивай, скъпи — каза Джуд, опитвайки се да го успокои с гласа си, както го бе правила толкова често в детските му години. — Ще бъдем тук до теб.
	Тя седна до леглото му, както го бе правила толкова пъти през живота му. След малко Майлс излезе да провери как е състоянието на Мия. Самото очакване на отговора беше ужасно, но Джуд трябваше да го понесе. Какъв избор имаше? И тя вярваше в дълбините на душата си, че Мия ще бъде добре. Беше длъжна да вярва в това.
	Зад нея вратата се отвори отново.
	— Още няма новини — каза Майлс.
	Тя отново загледа Зак, опитвайки се да измисли какво да му каже. Думите сякаш притежаваха някаква тежест и грапавина и тя не можеше да надвие страха си достатъчно, за да мисли, така че се зарови дълбоко в миналото, в онези дни, когато бе имала две мънички дечица, които се сгушваха като кученца в скута й, и тя им разказваше любимата им приказка. Не си я спомняше точно, но все нещо бе останало в паметта й.
	— През нощта, когато Макс облякъл вълчата кожа, за да си направи шега, майка му го нарекла Дивака и го изпратила да си ляга без вечеря…
	Докато думите изплуваха в паметта й — нещо във връзка с блясъка на ужасните му зъби, — тя се опита да се дистанцира от спомените, които извикваше тази приказка. Как беше възможно да го стори? Приказката й напомняше за момче, което бе плакало, когато тя угасваше светлините в стаята му, момче, ужасено от чудовищата в шкафа за дрехи и под леглото. Единствено присъствието на сестра му можеше да го успокои. Джуд бе пренебрегвала всички учебници за правилно родителско поведение и бе позволявала на близнаците да се качват на леглото в спалнята им с Майлс.
	А сега очите му бяха закрити; той беше в бездънен мрак.
	— Мамо?
	Тя избърса очите си.
	— Какво, скъпи?
	— Видя ли Лекси?
	— Не още.
	— Иди я виж. Кажи й… кажи й, че съм добре, става ли?
	Джуд го стисна за ръката и го пусна.
	— Разбира се. — Тя се изправи върху несигурните си крака и се обърна към Майлс. — Ще го държиш ли за ръката, докато ме няма?
	— Разбира се.
	Тя се преструваше, че не забелязва как двамата вече не можеха да се гледат един друг в очите.
	— Добре тогава.
	Остана още малко, неспособна сякаш да остави сина си; след това излезе от стаята и се озова в ярко осветения коридор. Спря за миг да събере мислите си, после отиде до оживеното сестринско отделение.
	— Мога ли да получа информация за Алекса Бейл? — запита тя.
	— Роднина ли сте?
	— Не.
	— Тя е в стая 613 в западното отделение. Това е всичко, което мога да ви кажа.
	Джуд кимна и излезе от отделението.
	Пред стая 613 замря за момент, после отвори вратата.
	В стаята имаше две легла. Едното до прозореца беше свободно. На другото лежеше Лекси. Въпреки че леглото й беше вдигнато под ъгъл, тя спеше. Красивото й лице с форма на сърце беше охлузено, над лявото й око имаше превръзка, вероятно поради разкъсването, а лявата й ръка беше в гипс. До нея върху един пластмасов стол седеше Ева Ланг. Жената изглеждаше още по-възрастна, отколкото бе в спомените на Джуд, и по-дребна. Тя бе сплела ръцете си в скута.
	Джуд бе чувала толкова много истории за тази жена през годините, как бе успяла да открие Лекси и й бе предложила гостоприемството си. Ева едва ли имаше някакви пари, само каравана под наем и кола на старо на името й, но въпреки всичко тя бе приютила Лекси.
	— Здравей, Ева — каза Джуд. — Може ли да вляза?
	Ева вдигна поглед. Тъмните й очи плуваха в сълзи, а бръчките върху бузите й сякаш бяха станали бездънни.
	— Разбира се.
	— Как е тя? — запита Джуд.
	— Как мога да знам? По-лесно ще ми е да си купя печеливш билет от лотарията, отколкото да успея да накарам някой доктор да разговаря с мен.
	— Ще накарам Майлс да разпита за нея. Но е трудно. Ние чакаме да разберем как са нещата с Мия, също. — Джуд погледна Ева и въпреки че двете нямаха почти нищо общо, в този момент майчинската тревога сякаш прокара връзка помежду им.
	— Не мога да разбера — изрече Ева тихо, с мокри от сълзи очи. — Тя ми каза, че ще прекара нощта у вас. С Мия.
	— Да. Такъв беше планът.
	— Но не са били у дома в 3:30?
	Джуд внезапно проумя, че децата й носеха отговорността за това, че те бяха карали автомобила и че тя им бе позволила да отидат на партито.
	— Те не спазиха уговорения час.
	— О.
	Джуд се придвижи по-близо до леглото, втренчвайки се в това момиче, което синът й обичаше. В момента всичко беше толкова маловажно, борбата, която бяха водили с него заради тази любов. Въпросът с колежите. Оттук нататък Джуд щеше да прави всичко по един различен начин. _Кълна се, Господи. Ще стана друг човек. Само запази Мия, Зак и Лекси._
	— Тя е като част от семейството ни.
	— Знам колко много ви обича всички.
	— И ние я обичаме. Добре. По-добре да се връщам — каза накрая, пристъпвайки назад. — Трябва да чуем как са нещата с Мия.
	— Аз се моля за всички тях — каза Ева.
	Джуд кимна, изпитвайки огромно желание да знаеше как да се моли.


>>	Глава 12

	— Джуд, скъпа, имаме новини.
	Джуд рязко се сепна. Беше се сгушила в един стол до леглото на Зак. И по някакъв начин бе успяла да заспи. Тя примига и разтърка очи. Нямаше никакъв смисъл от слънцето, което струеше през прозореца. Тя се убеди по равното дишане на сина си, че бе заспал.
	Майлс й помогна да се изправи и я изведе в коридора, където ги чакаше един мъж в синя престилка.
	Тя се вкопчи в ръката на Майлс.
	— Аз съм доктор Адамс — каза хирургът, издърпвайки разноцветната си шапка от главата. Косата му беше доста прошарена, а лицето му бе сбръчкано. — Толкова съжалявам…
	Коленете на Джуд се огънаха. Тя се вкопчи в силната ръка на Майлс, но изведнъж и той се разтрепери.
	— Раните са прекалено тежки… без закопчан колан… излетяла е от колата… — Хирургът продължи да говори, но Джуд вече не го чуваше.
	Един болничен свещеник навлезе в полезрението й, облечен в черно, гарван дошъл да кълве труповете.
	Тя чу, че някой пищи и този звук заглушаваше всичко. Хвърли се върху свещеника.
	Това беше тя. Тя беше тази, която крещеше, не, плачеше. Хората се опитаха да я задържат — може би Майлс, може би свещеникът, тя не знаеше кой посягаше към нея, но се изтръгна и залитна настрани, изричайки с плач името на дъщеря си.
	Дочу Майлс зад себе си, да задава на скоропоговорка въпроси на хирурга, да получава отговори, нещо, свързано с мозъчен кръвоизлив и пентобарбитал. Когато го чу да изрича клинична смърт, тя повърна и рухна на колене в собственото си повръщано.
	В следващия миг Майлс беше до нея, изправяйки я на крака с нежност, която обикновено запазваше за възрастните си пациенти. Обгърна я с ръка, изправи я на крака и я закрепи; тя непрекъснато се свличаше.
	Около нея се бяха събрали хора, втренчени в нея. Върни обратно нещата, мислеше си, оглеждайки хората около себе си.
	_Моля те, Господи._
	_Моля те._
	Тя правеше сцена, унижавайки се.
	Майлс я въведе в една празна стая, където тя рухна върху един пластмасов стол и клюмна напред. Това не беше истина. Не можеше да бъде.
	— И това е станало само с нея — изрече тя на Майлс, вдигайки облените си в сълзи очи.
	Той падна на колене пред нея, без да продума нищо. Тя усети как вътрешностите й сякаш отплават нанейде. В следващия миг на вратата се почука.
	Колко време бяха прекарали в стаята? Минута? Час?
	В стаята пристъпи свещеникът. До него една жена в скъп син костюм държеше бележник.
	— Искате ли да видите Мия? — запита свещеникът.
	Джуд впи поглед в сините му очи и видя сълзи; този непознат мъж плачеше заради нея и студената истина изведнъж замрази всичките й вътрешности.
	— Да — отвърна Майлс и това беше първият път, когато тя изобщо помисли за него, за болката му. Когато вдигна поглед към него, видя, че и той плачеше.
	Двамата бяха толкова крехки. Кой би могъл да знае това? Не и тя, със сигурност. До този момент си бе мислила, че е силна жена, протягайки ръка към тази на съпруга си. Дори могъща. С късмет.
	Те вървяха един до друг по коридора, след това свърнаха в друг, докато стигнат до последната врата от дясната им страна. Далеч от другите пациенти. Разбира се.
	Майлс бе намерил сили в себе си да отвори вратата, макар и Джуд никога да не проумя как.
	Стаята беше ярко осветена, което я изненада; почти всичко вътре бе изработено от неръждаема стомана. И имаше шум, машините жужаха. На един компютърен екран се виждаше нечий пулс да се надига и спуска на черен фон.
	— Слава богу — прошепна Джуд. Бе грешала. В мъката си не бе схванала правилно нещата. Мия не си бе отишла. Тя беше точно тук, изглеждайки все така красива, както винаги, а гръдният й кош се вдигаше и спускаше. — Тя е наред.
	Жената с бележника пристъпи напред.
	— В действителност не е. Съжалявам. Това се нарича клинична смърт и аз мога…
	— Недейте — произнесе Майлс толкова грубо, че бедната жена побледня. — Знам защо сте тук и от колко време сте тук. Разговарях с доктор Адамс. Ще стигнем до съгласие. Само ни оставете сами.
	Жената кимна.
	— Съгласие за какво? — Джуд погледна към Майлс. — Изглежда чудесно. Малко е поожулена, но виж как диша. И цветът на кожата й е добър.
	Очите на Майлс се изпълниха със сълзи.
	— Това са машините — изрече тихо той. — Тялото й се поддържа живо, но разумът й… нашата Мия… вече я няма.
	— Тя изглежда…
	— Повярвай ми, Джуд. Знаеш, че бих направил всичко за нея, ако… нашето момиченце беше все още тук.
	Тя не знаеше как да му повярва. Всичко вътре в нея крещеше, че това не е честно, че това не е правилно, че е станала някаква грешка. Започна да се дърпа, тръскайки глава, но Майлс не я пускаше. Той я придърпа към гърдите си и я прегърна толкова силно, че тя не можеше да мръдне.
	— Няма я — прошепна в ухото й.
	Тя изпищя с всичка сила, борейки се да се изтръгне от хватката му, крещейки в отрицание, но въпреки всичко той продължаваше да я притиска към себе си. Тя плака дотогава, докато цялото й тяло не омекна и се изпълни с празнота, и той накрая я пусна.
	Джуд пристъпи с дървена походка до леглото на дъщеря си.
	Мия беше обкръжена отвсякъде от машини, жици, игли и системи за изкуствено дишане. Тя изглеждаше толкова здрава, че сякаш всеки момент щеше да се събуди и да каже: „Hola, madre“.
	— Хей, мъничето ми — изрече Джуд, ненавиждайки се за начина, по който гласът й се пропука при любимия й прякор. — Тя има нужда от нейното плюшено куче. Защо не го взехме с нас?
	Майлс пристъпи до нея.
	— Здравей, мое малко момиченце — каза той и неговият глас също се пропука.
	Джуд поиска да го утеши, но не можа.
	— Последното нещо, което й казах, беше, че не й прощавам. О, господи, Майлс…
	— Недей — отвърна просто той.
	Ако Майлс не беше до нея да я задържи, тя щеше да рухне до дъщеря си, която спеше тъй безметежно. Джуд си спомни как я бе носила, как си я бе представяла и обичала, преди още да се роди, как обичаше да говори и на двамата все още неродени близнаци, които плуваха в издутия й корем подобно на дребни рибки, свързани заедно, винаги заедно…
	Оттук нататък Зак вече щеше да бъде сам. Единствено дете.
	Как беше възможно да му го съобщят?

	* * *

	Джуд усещаше света като някакъв мехур, далеч от нея, и не съществуваше нищо друго, освен дъщеря й. През следващия час звъняха на приятелите и роднините. Майлс беше човекът, който говореше. До слуха на Джуд долитаха думи, които до този момент не бяха имали никакъв смисъл. _Органи. Сърце. Роговица. Кожа. Спасяване на живота на хора._ Тя кимаше и подписваше, не гледаше към никого и не казваше нищо. Разни хора я блъскаха оттук-оттам, докато провеждаха тестове върху Мия. Неведнъж Джуд изръмжаваше на някого и му казваше да бъде внимателен с дъщеря им. Това беше единственото, на което беше способна в момента. Напомняше им, че Мия имаше гъдел, че нямаше музикален слух и си тананикаше през цялото време и че мразеше да изпитва студ.
	Никой изглежда не я чуваше. Всички имаха невъзможно тъжен вид и понижаваха гласовете си до шепот. В един момент свещеникът застана до нея, издърпа я настрани от леглото и се опита да я успокои с изтъркани думи. Тя го изблъска грубо с лакът и се втурна обратно към Мия.
	— Тук съм, мъничето ми — изрече тя. — Ти не си сама.
	Тя остана до леглото дотогава, докато й позволяваха, напълно застинала, шепнейки думи на любов и разказвайки истории, опитвайки се да извика всеки отделен спомен, който бе имала с нея.
	Накрая — и тя нямаше представа кога беше това или колко време бе седяла така — Майлс дойде при нея.
	— Джуд? — каза той и тя се досети, че той бе изрекъл името й повече от веднъж или може би бе изкрещял.
	С огромно усилие изтръгна погледа си от Мия и се обърна към съпруга си.
	Зад дъщеря й стоеше екип от хора в хирургически престилки. Зърна някой да държи портативен охладител в червено и бяло.
	— Сега вече трябва да я отведат, Джуд — каза той, изтръгвайки пръстите й от желязото на леглото.
	Тя се втренчи в него, обляна в сълзи.
	— Не съм готова.
	Той не каза нищо. Какво можеше да й каже? Кой изобщо можеше да бъде готов за нещо такова?
	— Ти ще бъдеш ли с нея? — запита тя, притискайки ръка върху сърцето му, усещайки го как бие.
	— Ще бъда в чакалнята. — Гласът му се пропука. — Тя няма да бъде сама.
	— Искам да седя пред операционната — каза Джуд, макар че всъщност искаше да избяга.
	— Добре.
	Тя отново се обърна, приведе се и целуна пухкавите розови устни на дъщеря си.
	— Обичам те, мъничето ми. — После придърпа одеялото до шията на Мия. Това беше инстинктивен жест, майчина ласка. Накрая се дръпна, цялата олюляваща се, и позволи на Майлс да я издърпа от леглото. След малко Мия щеше да си отиде завинаги…
	Те изкарваха на носилка с колелца дъщеря й от стаята, когато Джуд си спомни какво бяха забравили. Как бяха могли да забравят?
	— Почакай! — изпищя тя.
	Майлс се втренчи в нея.
	— Какво?
	— Зак — успя само да изтръгне от себе си.

	* * *

	_Лекси чуваше Мия да говори, да се смее… да казва нещо за част от твоя свят…_
	— Какво? — промълви на най-добрата си приятелка и протегна ръка към Мия, но до нея нямаше никого. Лекси бавно се пробуди, мигайки с очи. Нещо не беше наред. Къде се намираше?
	Тя се опита да се изправи до седнало положение в леглото и в същия миг я проряза рязка болка в гръдния кош. Болката беше толкова силна, че тя изкрещя.
	— Алекса? — Ева се изправи. Тя бе стояла до този момент в един стол до прозореца, четейки книга.
	— Къде съм? — запита Лекси с навъсено чело.
	Ева я приближи.
	— В болницата.
	Двете думи сякаш спряха времето. Пред мисления взор на Лекси всичко изплува в порой от изображения: белият капак на колата устремен напред; дървото, ослепително бяло в светлините на фаровете; писъкът на Мия; пушек; звукът на чупещи се стъкла…
	— Ние катастрофирахме — тихо прошепна тя, извръщайки се към леля си. Погледът в изпълнените с мъка очи на Ева беше достатъчен и тя в миг разбра, че нещата бяха страшно зле. Лекси отметна назад завивките и започна да се надига от леглото.
	Ева я сграбчи за здравата китка и я задържа твърдо.
	— Недей, Лекси. Имаш пукнато ребро и счупена ръка. Трябва да почиваш.
	— Трябва да видя Зак и Мия…
	— Тя си отиде, Лекси.
	Лекси се отпусна с облекчение.
	— Слава богу. Кога си тръгна? А как е Зак?
	— Мия почина, Лекси. Съжалявам.
	_Почина_.
	_Отиде си._
	Лекси не можеше да схване думите. Как беше възможно това? Тя бе усетила Мия до себе си, да се привежда близо до нея, шепнейки: „Не ме оставяй сама. Мога да направя нещо глупаво“. И това се бе случило преди малко, само преди секунда. „Мога ли да седна до теб?“
	— Не — прошепна тя. — Не го казвай…
	Ева поклати глава и във възцарилата се тишина сякаш надигна глава някаква заспала змия, която току-що бяха сръчкали. Истината я шибна като с камшик.
	Колата. Катастрофата. Мъртва.
	Не. Не.
	— Това не може да е вярно — прошепна Лекси. Мия беше част от нея; как щеше сега да оцелее само едната от тях? — Аз бих го усетила, не е ли така? Не може да е вярно.
	— Съжалявам.
	Лекси рухна обратно в леглото. Тя хвърли поглед към вратата, сякаш очакваше да зърне Мия там, облечена в някакви налудничави дрехи, с кръстосани ръце, косата й в неравни плитки, усмихвайки се с нейната усмивка и произнасяйки, _hola, amiga_*, какво трябва да правим?
	[* Здравей, приятелко (исп.). — Б.пр.]
	В следващия момент тя отново се надигна рязко в леглото.
	— Зак?
	— Не знам — каза Ева. — Имал изгаряния. Само това знам.
	_Изгаряния_.
	— О, господи — изрече тя. — Не си спомням никакъв огън.
	_Изгаряния_.
	— Кажи ми какво се случи — запита тихо Ева, държейки я за ръката.
	Лекси се отпусна назад, чувствайки се така, сякаш душата й беше изтръгната от тялото с назъбено острие. Ако можеше да се превърне в нищо, тя би го направила. Моля те, Господи, нека той да е добре. Как иначе би могла да живее?
	Как би могла да живее без Мия?

	* * *

	Джуд застана до носилката с колела, държейки Мия за ръката. Осъзнаваше, че около нея има голяма суматоха: хора идваха и си тръгваха, членовете на екипа говореха за „реколта“, сякаш Джуд беше глуха. Едно момче отчаяно се нуждаеше от силното любящо сърце на Мия, само една година по-младо от дъщеря й, а друго момче мечтаеше да играе бейзбол… майка на четири деца, която умираше от бъбречна недостатъчност, искаше да бъде достатъчно силна, за да води децата си до училище. Историите бяха сърцераздирателни и трябваше да успокоят Джуд. Тя винаги бе изпитвала истинска загриженост за такива случаи. Но не и сега.
	Нека Майлс намереше утеха в тези дарения. Тя не можеше. Нито можеха пък да я раздразнят или оскърбят. Просто не я интересуваше.
	В Джуд не бе останало нищо, освен болката; тя я държеше уловена вътре, зад стиснатите до побеляване устни. Господ да й бе на помощ, ако започнеше да пищи.
	Зад гърба си чу да се отваря врата и знаеше кой беше това. Майлс бе довел Зак да каже сбогом на своята сестра близначка. Вратата тихо се затвори след тях.
	Пак бяха четиримата, цялото семейство. Всички лекари и специалисти бяха отвън, чакайки.
	— Нещо не е наред с Мия — каза Зак. — Не усещам присъствието й.
	Майлс пребледня при думите му.
	— Да — каза той. — Мия не оцеля, Зак — изрече накрая Майлс.
	Джуд знаеше, че трябва да отиде при сина си, да бъде там заради него, но не можеше да пусне ръката на Мия, не можеше да мръдне. Пуснеше ли я, Мия щеше да изчезне и представата за тази загуба беше толкова съкрушителна, че тя я отхвърли.
	— Тя е мъртва? — запита Зак.
	— Те направиха всичко, на което бяха способни. Разкъсванията й били много тежки.
	Зак започна да къса превръзките от очите си.
	— Трябва да я видя…
	Майлс дръпна сина си и го прегърна.
	— Не го прави — каза и още преди да изрече думите, и двамата вече плачеха. — Тя е точно тук. Ние знаехме, че ще искаш да се сбогуваш с нея. — Той поведе обгорелия си, покрит с превръзки син до носилката, където сестра му лежеше прикована с ремъци, покрита с бял чаршаф и поддържана жива от машините.
	Зак напипа ръката на сестра си и я хвана. Както винаги, двамата се събраха заедно, като парчета от пъзел. Той рухна напред, полагайки превързаната си глава върху гърдите на сестра си. Прошепна прякора от детството им:
	— Ми-май… — и каза нещо, което Джуд не разбра; може би беше някаква дума от детството им, забравена до този момент, от езика на близнаците, който беше само техен. Тогава навремето Зак беше говорил и за двамата… и сега отново беше така.
	Някой почука на вратата.
	Майлс хвана сина си за раменете и го дръпна от носилката.
	— Трябва да я вземат сега, синко.
	— Не я оставяйте на тъмно — изрече Зак с дрезгав глас. — Не аз съм този, който се боеше. Това беше тя. — Гласът му се пропука. — Тя не искаше никой да знае.
	И при това малко напомняне за това кои бяха те, какво бяха представлявали близнаците, Джуд усети как и последното й късче кураж се стопява.
	„Не я оставяйте на тъмно.“
	Джуд сграбчи с всичка сила ръката на Мия, вкопчвайки се в дъщеря си колкото се може по-продължително.
	Майлс и Зак дойдоха зад нея и я хванаха. Тримата се държаха заедно, това, което беше останало от семейството.
	Някой отново почука на вратата.
	— Джуд — каза Майлс, с лице, обляно в сълзи. — Време е. Няма я вече.
	Джуд знаеше какво трябва да направи, за какво чакаха всички те. Тя беше готова по-скоро да отскубнат нейното сърце. Но нямаше избор.
	Пусна ръката на дъщеря си и се дръпна назад.


>>	Глава 13

	Джуд се бе сгърчила в коридора близо до вратата на операционното отделение. В някакъв момент бе загубила сили и бе рухнала на студения, покрит с линолеум под, и беше останала там, с притиснато в стената лице. Тя чуваше хората да минават покрай нея, препускайки от една травма до друга. Понякога някой спираше и й говореше нещо. Тя вдигаше глава, вглеждаше се в лицата им — хора с напрегнати чела, състрадателни и леко отнесени — и се опитваше да разбере какво й казваха, но не можеше. Просто не можеше. Цялото й тяло се тресеше от студ, зрението й беше замъглено и не чуваше нищо, освен неохотното биене на сърцето си.
	„Не. Не ти прощавам.“
	„Ще говорим утре.“
	Това бяха думите, които непрекъснато препускаха през ума й.
	— Джудит?
	Тя леко се завъртя и видя майка си, застанала до нея, висока и права, с безукорна прическа на бялата си коса и изгладени дрехи. Знаеше, че майка й бе прекарала до нея часове; беше се опитвала непрекъснато да я заговори, но какъв смисъл имаха сега думите между непознати хора?
	— Позволи ми да ти помогна, Джудит — каза майка й. — Не можеш да седиш тук в коридора. Нека ти донеса кафе. Храната ще ти помогне.
	— Храната няма да помогне.
	— Не е необходимо да крещиш, Джудит. — Майка й хвърли поглед в двете посоки на коридора, за да види дали някой случайно не бе чул избухването. — Ела с мен. — Тя се приведе към нея, протягайки ръка.
	Джуд се изви настрани, притискайки се още по-плътно в ъгъла.
	— Добре съм, майко. Само ме остави на мира, става ли? Намери Майлс. Или отиди виж Зак. Аз съм добре.
	— Определено не си добре. Мисля, че трябва да хапнеш нещо. Тук си от седем часа.
	На Джуд вече й се повдигаше от хората, които непрекъснато й го натякваха. Сякаш храната в стомаха й можеше да замести дупката в сърцето й.
	— Иди си, майко. Оценявам, че дойде, разбираш ли? Но имам нужда да бъда сама. Няма да го разбереш.
	— Няма ли? — Майка й издаде тих звук и след това добави: — Добре. — Тя приклекна до Джуд.
	— Какво правиш?
	Майка й се отпусна през последните сантиметри разстояние до студения под от линолеум.
	— Седя заедно с дъщеря си.
	Джуд изпита пристъп на вина — без съмнение това беше един от егоистичните жестове на майка й, начин да принуди Джуд да прекърши волята си. Във всеки един друг момент този номер щеше да проработи, Джуд щеше да въздъхне в знак на поражение и да се изправи, изпълнявайки това, което майка й искаше от нея. Този път обаче не й пукаше. Нямаше да напусне това място, докато Майлс не дойдеше да я вземе.
	— Не трябва да седиш тук, майко. Студено е.
	Майка й я изгледа и за някакъв миг в очите й се изписа непоносима тъга.
	— И преди съм изпитвала студ, Джудит Ан. Оставам.
	Джудит повдигна рамене. Това беше прекалено много за нея. В този момент тя не можеше да мисли за каквото и да било и определено не и за майка си.
	— Както и да е — каза уморено и в мига, когато думите се отрониха от устата й, тя съжали, че ги беше изрекла. Как беше възможно една дума само да върне назад цяла ера, едно дете, с такива прекалени подробности? Пред мисления й взор се изправи Мия на тринайсет години, със скоби на зъбите и акне, и несигурност, да казва „както и да е“ в отговор на всеки неин въпрос…
	Тя затвори очи и си спомни…

	* * *

	— Джуд?
	Тя вдигна поглед, сконфузена от звука на собственото си име. Колко време бе прекарала тук? Погледна настрани; майка й спеше до нея.
	Майлс стоеше пред операционната.
	— Всичко свърши — каза той, протягайки й ръка.
	Джуд тъкмо се приготви да се изправи и отново рухна. Само след миг той беше до нея, помагайки й да се изправи. След като Джуд успя да се задържи права сама, той помогна и на Карълайн да стане.
	— Благодаря ти — изрече вдървено Карълайн, приглаждайки косата си, макар и никакви кичури да не бяха нарушили прическата й. — Ще отида в чакалнята — каза тя. Хвърляйки за миг поглед на Джуд, тя беше на косъм да каже още нещо; после се обърна и се отдалечи.
	Джуд се вкопчи в ръката на съпруга си и го остави да я въведе в операционната, където Мия лежеше върху масата, облечена в бяло. Сребърно — русата й коса беше покрита с бледосиня шапчица. Джуд я махна, оставяйки косата на дъщеря си да се разпилее свободно. Тя я погали, както го беше правила толкова много пъти преди.
	Мия продължаваше да изглежда красива, но бузите й бяха побелели като тебешир, а устните й бяха загубили цвят.
	Джуд държеше ръката на Мия, а Майлс държеше ръката на Джуд. Тримата останаха свързани, без никой да каже каквото и да било, само плачеха, докато една сестра накрая не влезе в стаята.
	— Доктор Фарадей? Госпожо Фарадей? Съжалявам, че ви безпокоим, но трябва да отведем дъщеря ви.
	Джуд се вкопчи с всичка сила в студената ръка на Мия.
	— Не съм готова.
	Майлс се обърна към нея и приглади косата й зад едното ухо.
	— Сега трябва да бъдем със Зак.
	— Тя ще си отиде, ако се махнем.
	— Тя вече си е отишла, Джуд.
	Джуд започна да усеща болка и я отблъсна, позволявайки на безчувствеността да се завърне. Не можеше да си позволи да чувства каквото и да е. Приведе се и целуна Мия по бузата, забелязвайки колко студена беше, и прошепна:
	— Обичам те, мъничето ми. — След това се дръпна назад и загледа Майлс, който направи същото. Не знаеше какво казваше той; в ушите й шумеше единствено собствената й кръв, препускаща и напускаща сърцето й. В първия момент беше замаяна, но когато закрачи по оживения коридор и пристъпи в асансьора, и слезе долу на шестия етаж, тя загуби дори и това слабо усещане.

	* * *

	— Госпожо Фарадей?
	— Джуд?
	Тя дочу Майлс да изрича името й някъде сред мъглата. Нетърпеливият му тон й подсказа, че го бе направил повече от веднъж.
	— Това е доктор Лаймън — каза Майлс.
	Те се намираха в друг коридор пред стаята на Зак. Джуд дори не помнеше как бяха стигнали дотук.
	— Съжалявам за загубата ви — произнесе доктор Лаймън.
	Тя кимна и не каза нищо.
	Доктор Лаймън ги въведе в стаята на сина им. Зак седеше прегърбен в леглото с кръстосани ръце.
	— Кой е тук? — попита той.
	— Ние сме, Зак — отговори Джуд, опитвайки се да звучи силна пред сина си.
	Доктор Лаймън прочисти гърлото си и застана до леглото на Зак.
	— Как се чувствате?
	Зак вдигна рамене, сякаш това нямаше никакво значение.
	— Лицето ми направо гори.
	— Това е изгаряне — каза доктор Лаймън.
	— Имам изгаряния? — попита тихо Зак. — Върху лицето ми? Как така?
	— Това е един рядък случай — отговори доктор Лаймън. — Повечето хора дори не знаят, че е възможно, но предпазните въздушни торби в колите съдържат нещо като самолетно гориво. Обикновено те се раздуват нормално, но понякога, и точно това се е случило на вас, Закари, нещо може да се обърка и да причинят химически изгаряния. Това е, което се е случило и с очите ви.
	— Как изглеждам?
	— Изгарянията не са опасни — каза докторът. — По брадичката ви има лека ивица изгоряла кожа, която трябва да следим внимателно, но реално няма да остане почти никаква или никаква следа като белег. Не предвиждаме никаква нужда от присаждане на кожа. Мога ли сега да махна превръзките?
	Зак кимна.
	Доктор Лаймън отиде до мивката и си изми ръцете, а после внимателно разви превръзките на Зак. Косата на Зак беше подстригана от едната страна и оставена дълга от другата и това му придаваше някакъв неравен, изкривен вид.
	Когато бинтовете паднаха напълно, Джуд видя цялата покрита с мехури рана от изгаряне, начина, по който си бе пробила път в косата му, през бузата и челюстта му.
	Доктор Лаймън бавно свали превръзките от очите на Зак и металните шестоъгълни капачки, които предпазваха очите му. Той наклони главата на Зак и капна няколко капки в очите му.
	— Добре — каза накрая, — сега си отворете очите.
	Клепачите на Зак бяха покрити с гурели и изглеждаха като посипани с шипове. Той облиза устни и захапа долната си устна.
	— Можеш да го направиш, Зак — обади се Майлс, привеждайки се към него.
	Ресниците на Зак запърхаха като крила на малко птиче, вдигайки се за пръв път във въздуха, и след това бавно, много бавно, той отвори очи.
	— Какво виждате? — запита доктор Лаймън.
	На Зак му бе необходимо време, докато отговори; той завъртя глава.
	— Размазано ми е, но виждам. Мама. Тате. Непознат мъж с бяла коса.
	Майлс буквално рухна напред.
	— Слава богу.
	— Тази размазаност е временна — каза доктор Лаймън. — Зрението ви ще се оправи много бързо. Вие сте един младеж с късмет.
	— Да. Късметлия.

	* * *

	Джуд чу как Зак заплака и това сякаш отвори прясната й рана, едновременно защото това се случваше и защото тя не можеше да измисли никакъв начин да го накара да се чувства по-добре. Не можеше да направи нищо, с което да му помогне, или на себе си, или на Мия.
	— Всичко е наред, Зак — произнесе Майлс, когато докторът излезе от стаята.
	— Вината е моя, тате — изрече Зак. — Как ще живея от сега нататък с тази мисъл?
	— Мия не би те обвинила — каза Майлс и макар че думите му бяха разумни, гласът му издаваше дълбочината на болката, която изпитваше. Джуд виждаше колко трудно беше на съпруга й едновременно да скърби за едното дете, докато успокоява другото. Виждаше това, защото борбата у нея беше същата.
	— Иска ми се да бях ослепял — каза Зак и за пръв път прозвуча като мъж. Уверен. — Не искам да се прибера у дома и да виждам стаята на Мия. Или снимката й.
	Точно в този момент полицай Ейвъри влезе в стаята. Държеше една смачкана хартиена торба в ръцете си, изглаждайки гънките й с едрите си пръсти.
	— Доктор Фарадей? Джуд? — каза той, прочиствайки гърлото си. — Съжалявам, че ви притеснявам в този толкова труден за вас час. — Той отново се прокашля. — Но е необходимо да задам на Зак няколко въпроса.
	— Разбира се — отвърна Майлс, пристъпвайки по-близо до леглото. — Зак? Можеш ли да отговориш на няколко въпроса?
	— На всякакви въпроси — отвърна Зак.
	Полицаят отново си прочисти гърлото и след това пристъпи неловко към Джуд, протягайки й хартиената торба.
	— Заповядайте — каза той. — Съжалявам.
	Джуд се почувства така, сякаш беше потопена под вода и протягаше ръка за нещо, което изглеждаше близко, но всъщност беше много далеч. Тя изпита лека изненада, когато усети грубата кафява хартия под пръстите си. Отвори я, видя някакво размазано розово петно — чантата на Мия — и бързо затвори торбата, сграбчвайки я в треперещите си ръце.
	Полицаят отстъпи назад на почтително разстояние, отваряйки малък бележник.
	— Вие ли сте Закари Фарадей?
	— Знаете, че съм аз. Вие идвахте при нас като полицая приятел в четвърти клас.
	Кратка усмивка премина по лицето на полицая при това споменаване.
	— Вашият бял мустанг ли пострада при катастрофата на Найт Роуд снощи?
	— Да, това беше моята кола.
	— И вие бяхте на празненство в дома на Кастнър в събота вечер със сестра ви и Алекса Бейл?
	— И поне още сто души.
	— И сте пили алкохол — добави полицаят, поглеждайки в един лист хартия. — Тук имам доклади от пробите, които показват, че нивото на алкохола в кръвта ви е било 0,28 — каза полицаят. — Това е почти четири пъти над допустимата норма от закона.
	— Да — отвърна Зак тихо.
	„Няма да пия и да карам, madre… нали знаеш, че можеш да ми се довериш?“ Колко пъти го бе чувала да дава това обещание?
	Джуд затвори очи, сякаш мракът можеше да й предложи някакво убежище от всичко това.
	Полицаят обърна страницата.
	— Спомняте ли си момента, когато си тръгнахте от празненството?
	— Да. Беше около два часа. Мия вдигаше голям шум, че закъсняваме.
	— Така че всички решихте да се качите в колата и да потеглите — каза полицаят. Думите прозвучаха като поредица от удари на гонг на съдбата. Джуд усещаше как всеки удар я шибаше в гръбнака и отекваше.
	— Лекси искаше да се обади вкъщи — тихо проговори Зак. — Казах й да не прави такива глупости. Направихме така веднъж и мама направо полудя. Не исках да пропусна следващото парти.
	— О, Зак — простена Майлс, клатейки глава.
	Джуд си помисли, че отново ще й прилошее.
	Тя бе забравила за онзи случай, когато бяха повярвали на думите й и се бяха обадили за помощ. И какво бе направила тя — бе ги накарала да платят за това, като им забрани да отидат на няколко срещи онзи уикенд.
	_О, господи._
	— Вие сте карали добре, докато стигнете до Найт Роуд — продължи полицаят Ейвъри.
	— На пътя нямаше друга кола. Мия беше… Мия беше на задната седалка и пееше заедно с радиото. Онази песен на Кели Кларксън. Казах й да си затваря устата и тя ме удари в тила, и след това… — Зак си пое дълбоко дъх. — Дори не карахме с голяма скорост, но беше тъмно и завоят изведнъж изскочи, нали знаете? Онзи остър завой след пощенската кутия на Смитсънови. Сякаш изневиделица. Чух Мия да крещи, изревах на Лекси да набие спирачките и се опитах да сграбча волана… и след това…
	Главата на Джуд рязко се изправи.
	— Казал си на Лекси да набие спирачките?
	— Тя караше — отвърна Зак. — Не искаше. Аз трябваше да съм шофьорът. Нали така се бяхме разбрали. Вината е моя.
	— Алкохолът в кръвната проба на госпожица Бейл е 0,09. Законно разрешената граница е 0,08. Разбира се, тя няма двайсет и една години, така че по закон няма право изобщо да пие — произнесе полицаят.
	Лекси е карала, а не Зак.
	Зак не беше убил сестра си.
	Лекси го бе сторила.

	* * *

	— Трябва да видя Зак.
	— О, Лекси — каза леля й, с лице, сбръчкано от мъка. — Разбира се, че не…
	— Трябва да го видя, лельо Ева.
	Леля й понечи да каже „не“, но Лекси изобщо не я слушаше. Преди още да го осъзнае, тя се разплака и се промъкна покрай леля си, куцукайки по коридора.
	Видя го през отворената врата в дъното на коридора.
	Беше сам в стаята си.
	— Зак — каза тя, приближавайки го.
	— Няма я вече — прошепна той, едва движейки устните си.
	Лекси усети как думите се забиха като копие в нея. Тя залитна.
	— Знам.
	— Бях свикнал да я усещам, нали знаеш. Винаги тананикаше в главата ми. Сега… сега… — Той вдигна поглед. Когато я видя, очите му се изпълниха със сълзи. — Сега е тихо.
	Тя докуцука до леглото и го прегърна колкото можеше с една ръка и счупено ребро. При всяко вдишване я пронизваше остра болка, но тя го заслужаваше.
	— Толкова съжалявам, Зак.
	Той се извърна от нея, сякаш не можеше да понася лицето й повече.
	— Иди си, Лекси.
	— Съжалявам, Зак — каза отново тя, осъзнавайки колко незначителни бяха думите й. Тя ги бе държала в ръцете си подобно на крехко цвете, мислейки, че те ще разцъфнат по някакъв начин, когато му ги предложеше; колко наивна само се бе оказала.
	Джуд влезе в стаята, носейки чантата на Мия и кутия кока-кола.
	— Съжалявам — заекна Лекси, опитвайки се да спре глупавите си, безсмислени сълзи. Неуспешно.
	В следващия момент леля й застана до нея, хващайки я за ръката.
	— Хайде, Алекса. Не му е сега времето.
	— Съжаляваш? — изрече глухо Джуд, сякаш току-що бе проумяла, че Лекси поднася извиненията си. — Ти си убила моята Мия. — Гласът й се прекърши при думите й. — Какво мислиш, че означават твоите съжаления за мен?
	Лекси усети как леля й се стегна и се изпъна.
	— И това го чувам от жената, която знае, че децата й отиват да пият и им дава ключовете за колата. Съжалявам, но Лекси не е единствената тук, която носи отговорност.
	Джуд се дръпна назад, сякаш я бяха зашлевили.
	— Съжалявам — повтори Лекси, позволявайки на леля си да я издърпа. Когато накрая се осмели да се обърне, Джуд продължаваше да е там, застанала до леглото на Зак, стиснала в ръце чантата на дъщеря си.
	— О, не — изрече Ева, спирайки внезапно.
	Лекси плачеше толкова силно, че едва ли можеше да разбере какво става около нея. Тя усети как пръстите на Ева се стегнаха около китката й.
	— Какво не е наред? — прошепна тя, без в действителност да я е грижа. Отново хвърли поглед по коридора. Вратата вече беше затворена.
	— Виж — каза Ева.
	Лекси се обърна, избърсвайки очите си.
	Някакъв полицай бе застанал пред стаята й.
	Ева държеше Лекси за ръката, докато крачеха по коридора. С приближаването им полицаят се изпъна. Той извади един малък бележник от джоба на ризата си.
	— Вие ли сте Алекса Бейл?
	— Аз съм — отвърна Лекси.
	— Имам да ви задам няколко въпроса. За катастрофата — каза той, сваляйки капачката на писалката си.
	Ева го изгледа.
	— Може да работя в „Уолмарт“, сър, но всяка седмица гледам „Закон и ред“. Алекса ще си наеме адвокат. Той ще й казва на кои въпроси може да отговаря.

	* * *

	Джуд затръшна вратата. Трепереше толкова силно, че й беше нужно огромно усилие да хване дръжката на вратата и да я дръпне.
	— Мамо?
	Чу гласа на сина си, чу болката в него, и се придвижи автоматично до леглото му.
	Там й беше мястото, там трябваше да стои. И тя застана там, стиснала в ръце чантата на Мия и преструвайки се, че владее положението. Но всеки път, когато свеждаше поглед към розовата чанта в ръцете си, тя си мислеше за плюшеното кученце, което Мия бе обичала, и дългите до петите й пижамки, които бе носила като дете, и цвета на бузите на дъщеря й от вчерашния ден…
	— Вината е моя, не на Лекси — изрече нещастно Зак.
	— Не, това е… — Гласът на Джуд се пречупи като стара съчка и тя млъкна. Зачуди се тъпо дали някога щеше да бъде способна да гледа към Зак, без да й се доплаква. Всичко беше толкова объркано — спомените й за Мия неизменно бяха свързани с образа на Зак. Нейните бебета. Нейните близначета. Но сега тук имаше само един и когато го гледаше, всичко, което виждаше, беше празното място до него, където Мия трябваше да бъде.
	Искаше да намери точните думи, които да му каже, но вече не знаеше кои бяха те и се чувстваше толкова изтощена. Не беше способна да прекара думите си през някаква мелница и да смели на изхода някакви по-дребни, по-красиви версии. Беше й необходим и най-дребният остатък от кураж, с който разполагаше, само да стои тук, до него, и да се преструва, че той не бе сторил нищо ужасно и да се преструва, че всички те щяха да бъдат наред.
	— Как? — запита той, гледайки я през плувналите си в сълзи зелени очи.
	_Очите на Мия._
	— Как какво?
	— Аз трябваше да бъда шофьорът, но пих. Вината е моя. Как ще живея с тази мисъл от сега нататък?
	Джуд нямаше отговор на въпроса му.
	— Кажи ми — изплака той. — Винаги ми казваш какво да правя.
	— Но ти невинаги слушаш, нали? — Думите излетяха от устата й, преди още да ги спре. Тя трябваше да си ги вземе обратно, поне да пожелае да ги вземе обратно, но беше прекалено съсипана в момента, за да я е грижа за това.
	— Така е — отвърна нещастно той. Той я хвана за ръката и я стисна. Джуд усети допира му като някаква далечна мараня по пътя.
	— Тя щеше да ти прости, Зак — каза Джуд. Това беше истината и всичко, което можеше да измисли.
	Загледа се безцелно през прозореца. „Не ти прощавам.“ Последните думи, които бе казала на Мия.
	— Защо не й казах, че искам да отида в Университета на Южна Калифорния?
	Джуд се замисли дали да не му каже за последното решение на Мия да отиде заедно с Лекси и Зак в двегодишния колеж Сиатъл Сентрал, но какъв беше смисълът? Той щеше да усети още по-голяма болка, проумявайки колко много само го бе обичала Мия.
	— Мамо? Може би аз все пак трябва да отида. Заради двама ни.
	Джуд виждаше колко отчаян беше само Зак в очакване на одобрението й и това буквално разкъсваше сърцето й. Сякаш изборът на някакъв колеж можеше да върне тази трагедия по някакъв начин и да събере семейството им заедно. Нейна беше вината, че той чувстваше нещата така. Тя бе превърнала колежа във въпрос на живот и смърт, а сега той се нуждаеше от любовта й така, както се нуждаеше от Мия. Знаеше, че трябва да разговаря с него, да му каже, че това не е добра идея; но не можеше да намери гласа си. Всичко, за което беше способна да мисли в момента, беше жената, която тя бе представлявала до този момент. Майката, за която постъпването в Университета на Южна Калифорния бе било толкова важно.
	„Не ти прощавам.“
	Тя се сгърчи при спомена за тези последни ужасни думи.
	— Нищо от това сега няма значение, Зак. Просто спи.
	Джуд знаеше, че трябва да каже още нещо, да му помогне да преодолее болката, но какъв смисъл имаха думите за тях сега? Извърна поглед от тъжните очи на сина си и се втренчи през прозореца в яркия и слънчев ден.


>>	Глава 14

	Изпитваше чувството, че бе прекарала в болницата дни, но всъщност бяха минали по-малко от тринайсет часа.
	Докато Джуд бе седяла до леглото на Зак, новината за нещастния случай бе плъзнала мигновено из остров Пайн. В ранната вечер телефонът започна да прегрява. Джуд отговори на първите няколко обадили се, изпълнена с желанието да има какво да прави, да мисли за нещо друго, освен загубата си, но само след секунди проумя, че бе направила ужасна грешка. Още докато слушаше мърморенията на подкрепа, тя долавяше облекчението в гласовете на хората, неимоверната благодарност, че не тяхното дете бе умряло. Толкова пъти бе чула да произнасят думите „съжаляваме“, че накрая почна да изпитва истинско презрение към тях, както не бе презирала нищо през живота си, и откри гняв в душата си, нещо ново за нея. Заразно.
	Най-накрая изключи телефона и го зарови в чантата си, като остави на Майлс да приема съболезнованията. Изпи толкова много кафе, че накрая цялата започна да трепери, като състезателен кон до преградата в напразно очакване да падне бариерата. Майка на близнаци, която сега имаше само едно дете.
	Тя вървеше по коридорите, кръстосваше ги надлъж и нашир, без да вижда нищо. Не можеше повече да седи до Зак, не можеше да разговаря с Майлс, не можеше да отиде да види Мия. Съществуването й се определяше от това, какво не можеше да направи или не можеше да има. Така че тя продължаваше да се движи, като хълцаше и спираше периодично, стиснала топка салфетки, които се бяха превърнали в лепкава сива маса в ръката й.
	— Джуд? — Тя чу името си сякаш изречено от далечно разстояние и вдигна поглед, загубила ориентация. Къде се намираше?
	Моли стоеше пред нея, притискайки пътна чанта към корема си. Без грим, в розови панталони и бяла вълнена жилетка, с бялата си коса в състояние на пълен хаос, тя изглеждаше съсипана, точно както Джуд се чувстваше отвътре.
	Моли тръгна неловко към нея, пускайки чантата, която с трясък се стовари върху пода между тях. Тя я изрита настрани и сграбчи Джуд в прегръдките си. Когато Моли заплака, Джуд изпита чувството сякаш отлита нанякъде, изчезва, и единствено само прегръдката на приятелката й я задържаше в коридора.
	— Толкова…
	— Не го казвай — спря я Джуд, изтръгвайки се от прегръдките на Моли. — Моля те. — Чувстваше очите си болезнено сухи, сякаш изпълнени с пясък, и въпреки всичко зрението й беше размазано. Тя видя къде се намираше — близо до входа на чакалнята.
	Моли направи несръчен опит за усмивка.
	— Донесох ти малко дрехи. Четка за зъби. Каквото се сетих.
	Джуд кимна. Последното нещо на света, което желаеше, беше да стои тук, преструвайки се, че нищо й няма, но нямаше никаква сила да направи и най-малкото движение.
	Надолу по коридора в чакалнята видя цяла тълпа от жени, събрани заедно, които я наблюдаваха от безопасно разстояние. Това бяха жени от острова, които тя познаваше, жени, с които бе председателствала разни комитети, играла тенис, обядвала заедно. Жени, с които бе делила майчинство и приятелство. Съседи, приятели, познати. Те бяха чули за нещастния случай и бяха дошли да й помогнат по какъвто начин могат, съвременният еквивалент на женския съюз от миналото*. В трудни времена тези жени се събираха да си помагат една на друга. Джуд знаеше всичко това, защото беше една от тях. Ако на някоя от тях детето беше загинало, Джуд би захвърлила всичко и би се втурнала да помага.
	[* Авторката реферира към социални събирания на жени през XIX век в САЩ, които се срещали и споделяли клюки, докато шиели, но също така си помагали при нужда. — Б.пр.]
	Те изпитваха нужда да й окажат подкрепа. Джуд го виждаше, но не изглеждаше да я интересува.
	Как можеше да ги накара да проумеят, че жената, която бяха познавали, вече я нямаше? Тя не беше жената, която би се сприятелила повторно с тях.
	Не беше онази издръжлива жена, за каквато винаги се бе имала. Не беше смела. Ако по време на война беше служила като войник, никога нямаше да поведе другите войници след себе си. Тя нямаше да закрие с тялото си граната.
	Вместо това тя замръзна.
	Нямаше по-добра дума от тази да я охарактеризира. Цялата сила, с която разполагаше — а силата й в момента беше нещо много хлъзгаво, не по-голяма от аквариумна рибка и също така трудна за улавяне, — тя използваше да контролира емоциите си. Не виждаше как би могла да приеме съчувствие или да накара други хора да се чувстват съпричастни. Бяха й нужни всичките останали сили, които имаше, за да се преструва, че се справя със ситуацията.
	— Те са тук заради теб, Джуд — каза Моли. — Всички сме тук заради теб. Какво можем да направим, за да ти помогнем?
	Помощ. Това беше, което жените правеха една за друга, дори и когато нямаше начин да помогнат.
	Пое си дълбоко дъх и се опита да изправи рамене. Опитът й завърши с пълен провал и тя отново се сви с провиснали рамене, жена, сгърчена отвътре подобно на тънка стружка дървесина. Въпреки това стисна ръката на Моли и тръгна напред, бавно, стъпка по стъпка.
	Жените в чакалнята се надигнаха като една, аудиенция, изправяйки се на краката си.
	Джуд навлезе сред тях, остави ги да я заобиколят, да я държат за ръцете. Прииска й се да не плачеха, но те плачеха и сълзите им задържаха нейните.
	Джуд остана колкото й беше възможно, обгърната отвсякъде от жените, които бяха определяли поведението й през годините, като се чувстваше ужасно самотна. Веднага щом стана възможно, тя се изправи на крака, несигурни в момента, по-уязвима от всякога и се върна тичешком в покоя на стаята на Зак.
	През следващите двайсет часа рядко излизаше в коридора. Знаеше, че хората бяха там, кръжейки по коридорите — Моли и съпругът й Тим и няколко от техните съседи на острова, и майка й, но Джуд не се интересуваше.
	Двамата със Зак седяха заедно, като гледаха с невиждащи очи към висящия от тавана телевизор, почти без да говорят. Отсъствието на Мия изпълваше вонящия на антисептици въздух, а загубата й беше всичко, за което и двамата жадуваха да разговарят, но и двамата нямаха силата да изрекат болезнените думи, така че седяха в тишина. Единственият път, когато се обърнаха към канала, беше, когато съобщиха новината. Медиите бяха уловили историята с катастрофата, но нито Джуд, нито Зак имаха сили да гледат репортажа. За техен късмет, Майлс успяваше да се справя с пороя от обаждания със спокойното „без коментар“.
	Накрая, във вторник сутринта, изписаха Зак от болницата.
	Докато се прибираха, Майлс постоянно поддържаше разговор. Той се опитваше да налага ситуацията „животът продължава“, да навлязат в коловоза на новото им съществуване, но нито Джуд, нито Зак бяха в състояние да го последват. Всеки от опитите на Майлс пропадаше върху празното задно място на ескаладата и накрая той се отказа, като вместо това включи радиото.
	— … дете от остров Пайн загива…
	Джуд го изключи рязко и тишината отново се върна. Тя се сви на кожената седалка, с радиатор, усилен максимално да стопли изстиналите й кости, втренчена през прозореца, без да вижда нищо, докато фериботът навлизаше в пристанището. Беше толкова потънала в мъка, че едва виждаше познатия пейзаж на острова, докато накрая изведнъж разпозна околностите.
	Майлс бе свърнал по Найт Роуд.
	Тя нададе възглас, че е познала мястото.
	— Майлс.
	— По дяволите — възкликна той. — Навик.
	Дърветата от двете им страни бяха гиганти, засенчващи борещото се посред юни слънце. Двете страни на пътя потъваха в дълбоки сенки. Високо на един от клоните самотен орел стърчеше гордо, наблюдавайки низините под себе си.
	Подминаха един остър завой и мястото в миг изникна пред тях: сцената на катастрофата. Двойка следи от гуми бяха останали върху сивия асфалт. Едно дърво се бе напукало и половината от него бе клюмнала настрани. В основата му се бе появила мемориална плоча.
	— О, боже — изрече Зак от задната седалка.
	Джуд поиска да извърне глава, но нямаше сили. Мястото между пътя и счупеното дърво беше изпълнено с букети, плюшени играчки, вещи от гимназията и снимки на Мия. Встрани от пътя беше паркирал микробус със сателитна чиния на покрива му: на местния новинарски канал. Джуд знаеше какво ще види в новините тази вечер: образи на тийнейджъри, деца, които тя бе познавала, откакто бяха почнали да им падат млечните зъби, изнурени и изморени, оплакващи със сълзи смъртта на Мия, да слагат вещи от краткия й живот на земята и да държат запалени свещи в малки стъклени чаши.
	Какво щеше да се случи с всички тези плюшени играчки, оставени тук? Щеше да дойде есента и дъждовете щяха да измият цветовете на всичко, а това място щеше да се превърне в поредното разръфано напомняне на тяхната загуба.
	_Още километър_, помисли си тя, докато Майлс завиваше в покритата с чакъл алея.
	Мия бе загинала на по-малко от километър от дома. Можело е да се приберат пеша…
	Пред предната врата беше възникнал друг олтар. Приятели и съседи бяха затрупали входа с цветя. Джуд излезе от колата и долови сладникавия тежък мирис, но някои вече бяха почнали да увяхват, цветчетата им бяха започнали да се сгърчват и да потъмняват.
	— Махни ги — обърна се тя към Майлс.
	Той я изгледа.
	— Те са красиви, Джуд. Означава…
	— Знам какво означава — изрече напрегнато тя. — Хората обичаха дъщеря ни — момиче, което никога повече няма да се прибере у дома. — Гласът й се прекърши и тя се възненавидя за начина, по който се бе почувствала при вида на цветята. Тя щеше да направи същото нещо за детето на съсед и тя също би плакала, купувайки цветя, за да ги остави на същото това място пред къщата на пострадалото семейство. И тя щеше да изпита невероятното чувство на загуба и острата сладка тръпка на осъзнаването, че децата й бяха наред. — Те просто ще увехнат — каза накрая.
	Майлс я притисна в прегръдките си.
	Зак застана до тях и се притисна в Джуд. Прииска й се да го обгърне с ръка, но сякаш се чувстваше парализирана. Беше й нужна концентрация само за да диша, с този задушаващ аромат на всички цветя.
	— Тя обичаше бели рози — обади се Зак.
	При тези думи мъката отново сграбчи Джуд. Как беше възможно да не бе знаела това за Мия? При всички тези часове, които бе прекарала в градината си и нито веднъж не бе засадила дори и една кремава бяла роза. Тя погледна цветята, натрупани до предната врата. Имаше далии, цинии и рози във всякакъв цвят, с изключение на бял.
	В пристъп на гняв тя сграбчи цветята, отнесе ги в гората зад гаража и ги захвърли сред дърветата.
	Тъкмо щеше да се обърне и да се връща, когато нещо бяло улови окото й.
	Една неразпъпила роза лежеше върху купа от цветя, с листчета все така свежи като прясна сметана.
	Тя се затича през храстите, усещайки как бодливите им клони я шибат през лицето и ръцете й, изгарят кожата й, но не й пукаше. Вдигна самотната роза, сграбчвайки я с трепереща ръка, усещайки как тръните се забиват в дланта й.
	— Джуд?
	Тя дочу гласа на Майлс зад гърба си. Стиснала самотното стебло, тя се извърна и го загледа.
	Сред рязката слънчева светлина той внезапно сякаш бе станал крехък. Видя колко хлътнали бяха бузите му и как бяха заприличали на паяци ръцете и пръстите му, докато ги протягаше към нея. Той пое ръката й и й помогна да се изправи. Тя се вгледа в сивите очи, които винаги бяха представлявали единствения й истински дом, но всичко, което видя в тях, беше празнота.
	Влязоха в дома, който беше ярко осветен и зашеметяващо горещ.
	Първото нещо, което Джуд съзря, беше един зелен пуловер, висящ от античната закачалка до вратата. Колко пъти само бе казвала на Мия да го занесе в стаята си?
	„Ще го направя, madre. Честна дума. Утре“
	Тя пусна ръката на съпруга си. Тъкмо протягаше ръка към пуловера, когато дочу гласа на майка си.
	— Джудит?
	Майка й бе застанала на входа, облечена в елегантна стоманеносива добре скроена блуза и черни панталони. Тя протегна ръце и придърпа Джуд в прегръдките си. На Джуд й се прииска да имаше покой в тази прегръдка, но тя беше също така студена и прогнила като всичко останало между тях.
	Дръпна се по възможно най-бързия начин, кръстосвайки ръце. Внезапно изпита леден студ, макар че къщата беше гореща.
	— Сложих храната в хладилника — каза майка й. — Приятелките ти са толкова от помощ. Никога не съм виждала толкова много увити във фолио касероли през живота си. Пъхнах всичко във фризера, с имена и дати. Също така уредих всички формалности по погребението.
	Джуд рязко вдигна очи към нея.
	— Как смееш?
	Майка й я изгледа разтревожено.
	— Опитвах се да помогна.
	— Няма да има погребение — каза Джуд.
	— Няма да има погребение ли? — запита Майлс.
	— Спомняш ли си погребенията на родителите си? Аз си спомням погребението на баща ми. По никакъв начин няма да допусна това за Мия. Не сме религиозни. Няма да…
	— Не е необходимо да бъдеш религиозна, за да направиш погребение, Джудит — обади се майка й. — Господ ще бъде там…
	— Не се осмелявай да споменаваш Господ пред мен. Той позволи тя да умре.
	Тя видя как майка й пребледня, дръпна се назад и в същия миг Джуд загуби обзелия я гняв. Без него се чувстваше толкова изтощена, че едва можеше да се държи на краката си.
	— Трябва да поспя — каза тя. Сграбчила чантата на Мия и самотната бяла роза, тя се завъртя с гръб към семейството си и се отправи с олюляване по коридора към спалнята си, където рухна върху леглото.
	Чантата на Мия се изсипа; съдържанието се пръсна върху скъпите завивки.
	Джуд лежеше настрани, сгушена във възглавницата си и втренчена във вещите на Мия.
	Розовият портфейл „Джуси Котюр“, миналогодишният коледен подарък за нея. Червило, усукан и смачкан тампон, смачкана двайсетдоларова банкнота, наполовина празно пакетче дъвки и използван билет за кино. В портфейла имаше снимка на Зак, Мия и Лекси, направена на бала през последната им година.
	„Прощаваш ли ми?“
	Защо не бе прегърнала Мия тогава и не й бе казала колко я обича само. Или да не им беше разрешавала да ходят на партито. Или да бе научила децата си, че алкохолът е опасен, макар и партитата да са забавни. Или да бе настоявала да ги закара и после да ги прибере. Или да не бе купувала кола на децата, или…
	Списъкът със съжаленията нарастваше главоломно и я притискаше с тежестта си; тя затвори очи.
	Дочу как вратата на спалнята зад нея се отваря и затваря.
	Майлс се приближи до леглото — тя усети, че това беше той, но не можеше да се обърне към него или да срещне очите му. Той се плъзна в леглото и я взе в прегръдките си. Тя усети как разрошва косите й и потрепери под ласката му, замръзвайки отново.
	— Майка ти си тръгна. Каза нещо, че знаела, когато не е добре дошла, което, разбира се, е абсолютно невярно.
	— Ами Зак?
	— Това е първият път, в който ме питаш за него.
	— Не ми казвай как да скърбя, Майлс. Правя максималното, на което съм способна.
	— Знам.
	— Нито веднъж не засадих една бяла роза — изрече тихичко тя. — Защо не попитах Мия какво цвете харесва? Защо не съм го знаела?
	Той разроши косата й.
	— Не можем да го направим — каза той. — Да разравяме целия си живот, търсейки грешки. Това ще ни съсипе.
	Тя кимна, усещайки как сълзите й рукват наново.
	Господи, вече беше уморена от плач, а той още дори не бе започнал. Дъщеря й я нямаше от по-малко от три дни. Останалата част от живота й се бе проточила пред нея подобно на пустинята Гоби.
	— Трябва да направим погребение — каза меко Майлс.
	— Защото това трябва да се направи ли?
	— Защото Зак и аз се нуждаем от него.
	Тя притисна лице във възглавницата си, която попи сълзите й.
	— Добре — отвърна накрая, смачкана отново от всичко това. — Сега ще поспя — каза, затваряйки очи.
	Майлс излезе от стаята и затвори вратата.

	* * *

C>
#	СИАТЪЛ ТАЙМС
	_Местно момиче загива при пътен инцидент, свързан с алкохол_

	Осемнайсетгодишно момиче от остров Пайн загина вчера рано сутринта в пътен инцидент на Найт Роуд.
	Мия Фарадей, ученичка последна година в гимназията на остров Пайн, излита от форд мустанг, когато автомобилът се блъска в дърво, според източник от полицията.
	Шофьорът, осемнайсетгодишната Алекса Бейл, от Порт Джордж, според непотвърдени сведения е била в състояние на алкохолно опиянение. Другият пътник, Закари Фарадей, също така е бил ранен при инцидента.
	Полицейският служител от остров Пайн, Рой Ейвъри, е „уморен да съобщава лоши новини на родителите на местни тийнейджъри“. Той посочва, че преди този фатален сблъсък, при катастрофа в друга част на областта, е загинало шестнайсетгодишно момиче от Уудсайд.
	— И двете катастрофи се случват на неосветени, с резки завои, двулентови пътища, и двамата млади шофьори са били пили — заявява полицай Ейвъри. — Ние трябва да предотвратим събирането на тези млади хора на партита. Това е всичко, което можем да направим. Последиците са трагични. Всяка година има катастрофа, свързана с парти на ученици, които завършват гимназия. Тази година вече загина и човек.
	Местната група на „Майки срещу шофиране в нетрезво състояние“ (МСШНС) прояви жив интерес към този инцидент. Президентът, Норма Алис Дейвидсън, настоя публично срещу този млад шофьор да бъде заведено дело.
	— Само сериозни съдебни наказания ще накарат младите хора да забележат опасността — заяви тя.
	Прокурор Юслан отказа да коментира дали госпожица Бейл ще бъде обвинена за причиняване на смърт при пътнотранспортно произшествие в резултат на консумиране на алкохол. Погребалната служба за Мия Фарадей ще се проведе в сряда, в църквата „Грейс“ на остров Пайн, в четири часа следобед.
C$

	* * *

	Навсякъде по остров Пайн имаше неща, които напомняха за смъртта на Мия: на дъската в гимназията пишеше с големи букви ЛИПСВАШ НИ, МИЯ; на таблото за филмите беше изписано В ПАМЕТ НА МИЯ. На витрините на магазините имаше залепени разпечатани листове с новината за смъртта й, които също така бяха залепени и към прозорците на автомобилите.
	Но тези напомнящи знаци не бяха най-лошото. Докато Лекси крачеше по Мейн стрийт, отвсякъде я бомбардираха спомени. Двете с Мия бяха боядисвали керамични чинии в „Дансинг Браш“… бяха купили дизайнерски желирани бонбони в сладкарницата и книги в книжарницата.
	_Книги_.
	Това ги бе сближило в първия момент, две самотни момичета, които, преди да се познават една друга, бяха изучавали света отдалеч, с помощта на думите.
	„Може ли да седна до теб?“
	„Социално самоубийство.“
	Ева подаде на Лекси парче тоалетна хартия.
	— Плачеш.
	— Така ли? — Тя изтри очите си, изненадана да установи колко силно плачеше.
	Ева нежно докосна ръката й.
	— Стигнахме.
	Адвокатският офис беше съвсем близо до Мейн стрийт, сгушен в един очертан от дървета квадрат, в който се помещаваха магазин за прежда, антикварен магазин и художествена галерия.
	Дребното, квадратно тухлено здание имаше големи прозорци и яркосиня врата, на която пишеше: _Скот Джейкъбс, адвокат_.
	Лекси последва Ева в офиса. В главната стая имаше голямо дъбово бюро, три пластмасови стола и една черно-бяла фотография в рамка на изхвърлени от теченията дървета върху брега. Възрастна жена с уморен вид и очила с черни рогови рамки седеше зад бюрото.
	— Вие трябва да сте Алекса — каза рецепционистката. — Аз съм Беа.
	— Здравейте, Беа. Това е моята леля Ева.
	— Вече можете да влезете и двете.
	— Готова ли си за това? — прошепна Ева на Лекси.
	Лекси поклати глава.
	— Аз също. — Те закрачиха по един тесен коридор, минавайки покрай помещение, което явно беше предназначено за конференции.
	В офиса в дъното, зад голямо стъклено бюро, седеше младолик мъж. Той се изправи при приближаването им. Съдейки по омачкания му син костюм и овехтялата от често пране розова риза, той изглеждаше точно този вид адвокат, който можеха да си позволят, а в действителност не можеха да си го позволят. Косата му беше необичайно дълга, малко разрошена и лицето му се нуждаеше от бръснене, но кафявите му очи бяха добри и състрадателни.
	— Здравейте — каза Лекси, пристъпвайки напред да стисне пухкавата му и леко влажна длан.
	Лекси седна в един от двата тапицирани стола, обърнати към бюрото. До нея Ева остави чантата си на пода и седна на другия стол.
	— Благодаря ви, че се съгласихте да се видим — каза леля й.
	Г-н Джейкъбс сплете бледите си пръсти и загледа Лекси.
	— Озовали сте се в трудна ситуация, госпожице Бейл. Инцидентът ви е предизвикал истинска буря наоколо. Местната организация „Майки срещу шофиране в нетрезво състояние“ направо са полудели. Искат да ви използват за пример.
	— Какво означава това? — запита Лекси.
	— Те мислят, че ако отидете в затвора, децата ще разберат за какво става дума. А и много родители искат да видят това съобщение да проникне в мозъците на децата им.
	— Затвор? Затвор? — повтори Лекси, усещайки как подът се изплъзва изпод краката й.
	— Но тя е само едно дете — възкликна Ева.
	— Всъщност тя е на осемнайсет години. Това автоматично я прави пълнолетна, а по закон съдържанието на алкохола в кръвта й е било над позволеното. Разбира се, на нейната възраст нула цяло и нула е законовата граница.
	— И изпращат в затвора момичета за такива инциденти? — възкликна Ева.
	— Има ли замесен алкохол, могат да го направят. Могат също така да настояват и за пробация и общественополезна дейност. Тук има много потенциални възможности и възможност за голям брой избори. Ето защо съм тук: за да помогна, да насоча и да защитя Лекси.
	— И какво трябва да направя? — запита тихо Лекси. Тя беше разтърсена до мозъка на костите си от възникналата пред мисления й взор представа. Бе виждала какво се случва при такъв инцидент. Но въпреки това беше престъпление. Сега видя колко по-страшна само се бе оказала картината и това я ужасяваше.
	— Ще се борим.
	— Борим? Аз го направих. Аз карах пияна.
	— Това не е било вашата кола и вие сте били с най-ниското съдържание на алкохол в кръвта от тримата — каза Скот. — Не е необходимо човек да е мозъчен хирург, за да разбере какво се е случило. Вие сте си мислили, че сте най-безопасният избор за шофьор измежду трима ви. А и съдебните заседатели също пият. Те знаят, че такова нещо може да се случи на всекиго. Ще трябва да наема следовател, но определено ще пледирате, че не сте виновна. Миналата година защитавах един мъж, който беше убил двама души в подобна ситуация, и успях да го оправдая. Нищо не е приключило, докато не приключи окончателно.
	Оправдали. Не е виновна. Как беше възможно Лекси да се изправи лице в лице със Зак в съда и да каже, че не е била виновна? Как беше възможно да гледа в очите който и да е човек на острова и да произнесе тези думи?
	— Но тя е мъртва. Не мога да се преструвам, че не съм направила нищо погрешно.
	— Затворът не е отговор, Лекси. Повярвайте ми. — Той събра няколко листа на бюрото си и ги почука по повърхността му, оформяйки ги в сноп. — Ето какъв е планът. Вие ще разговаряте с децата от гимназията и ще споделите историята си. Аз ще изградя нещо за вас. Ще изглежда добре, ако поемете отговорност за действията си. Покажете на общността и на медиите, че можете да изпратите съобщение на другите деца, без да ходите в затвора. — Той я дари с тъжна усмивка. — Знам цялата ви история, Лекси. Хората ще реагират на всичко онова, през което сте преминали.
	— Какво искате да кажете?
	Той отвори една папка и загледа съдържанието й.
	— Майка ви, Лорена Бейл, за пръв път е била арестувана през 1986 г., когато сте били само на три месеца. Живели сте в седем приемни семейства през първите си четиринайсет години от живота. Всеки път, когато майка ви е излизала от лечение или от затвора, се е връщала да ви прибере. Съдилищата непрекъснато са й давали шанс. — Той вдигна поглед. — Животът ви е бил много тежък, Лекси. И за капак сте били с майка си, когато е предозирала.
	Лекси преглътна с усилие. Това беше спомен, който тя се опитваше никога да не буди.
	— Да.
	— Съдебните заседатели ще проявят съчувствие към вас. Доверете ми се, за да се погрижа за вас. Става ли?
	— Колко струват услугите ви? — запита леля Ева.
	— Работя сам, Ева. Не мога да си позволя да взема този случай, без да получавам пари и не мога да ви излъжа. Ще бъде скъпо. Но ще ви спестявам пари всеки път, когато и където мога.
	Лекси усети как й се повдига при тези думи. Леля й вече работеше петдесет часа седмично, за да плаща обикновените сметки. Как щеше да плаща и за това?
	— Имам известни спестявания — каза Ева. — Застраховката живот на съпруга ми.
	— Не — възкликна Лекси. — Това е пенсията ти.
	— Недей да спориш с мен, Алекса — каза Ева. — Това са мои пари; аз решавам как ще ги похарча.
	Скот протегна ръка към две служебни визитки и ги плъзна по бюрото.
	— Ако полицията или офисът на прокурора, или който и да е друг адвокат се свърже с вас, не казвайте нищо и им дайте номера ми. _Нищо_. Абсолютно нищо. Ще им кажа, че аз ви представлявам и ще открия каквото мога. Ако имате късмет, ще решат да не ви отправят обвинение. Ако нямате… — Той повдигна рамене.
	Ева се изправи.
	— Благодаря ви, г-н Джейкъбс.
	— Казвайте ми Скот. Моля ви. И не се притеснявайте, Лекси. Ще ви опазим от затвора.

	* * *

	— Сигурна ли си, че искаш да отидеш? — запита Ева.
	Лекси стоеше до прозореца, втренчена навън.
	— Как мога да не отида на погребението на най-добрата си приятелка?
	— Няма да бъде лесно.
	— Аз я убих — изрече тихо Лекси. — Не очаквам да е лесно.
	Тя не мислеше, че оттук нататък ще има нещо лесно в живота й. Но беше длъжна да го направи. Беше длъжна да застане там, изпитваща срам, и да позволи на приятелите си да видят какво става, когато човек пие и шофира. Освен това трябваше да се види още един път със Зак — и родителите му — и да им каже колко съжалява.
	Влезе в банята и седна на бежовия ръб от фибростъкло на ваната. Затвори очи и усети присъствието на Мия до себе си. „Искаш ли да дойдеш у нас след училище? Ще се срещнем до стълба със знамето… Тя направо дойде при мен, madre, и ме попита дали може да седне до мен… Дръпни се, Зак Атака, блъскаш най-добрата ми приятелка…“
	Лекси плака, докато в нея не остана нищо. След това си пое дълбоко дъх, издиша бавно и се изправи.
	Облече чифт обикновени черни панталони, черни обувки и един син пуловер от ангорска вълна с къс ръкав, който Мия й бе купила, усещайки се празна и безпомощна.
	Във всекидневната завари Ева застанала до кухненския прозорец, облечена цялата в черно и с разтревожен вид. Пиеше кафе на едри глътки — правеше така, когато беше нервна; това бе едно от нещата, които Лекси вече знаеше за Ева. Всеки път, когато на Ева й липсваха цигарите, тя пиеше кафе без захар, докато тревогата й отминеше.
	— Това не е добра идея. Ами ако там има репортери?
	— Рано или късно ще се сблъскам с тях.
	Ева й хвърли един последен разтревожен поглед, понечи да каже нещо, но промени решението си. С плътно стиснати устни, зад които бяха останали неизказаните думи, тя излезе от караваната и тръгна към стария форд Феърлейн.
	До острова пътуваха в тишина.
	Докато минаваха покрай гимназията, Лекси забеляза дъската с обявите. Сега на нея пишеше: _Служба за Мия Фарадей. Църква „Грейс“. 4 ч. следобед днес / Завър. събота в 1 ч._
	Паркингът пред църквата беше препълнен.
	Лекси издаде въздишка.
	Ева откри едно празно място и паркира.
	Лекси излезе от колата. Докато крачеше към църквата, счупената ръка започна да се обажда, а в дъното на стомаха й се размърдаха дребни змийчета.
	— Ще се справиш — каза Ева, стискайки силно здравата ръка на Лекси.
	Вътре църквата беше пълна с ученици, родители и учители. Над олтара висеше голяма снимка на Мия в костюма й от пиесата „Веднъж върху един матрак“. С обсипаното с мъниста синьо боди, със сценичен грим, подчертаващ зелените й очи, тя изглеждаше лъчезарна и красива, млада жена със сияйно бъдеще.
	Лекси залитна; Ева я задържа.
	Лекси дочуваше как хората си шепнат, докато вървеше.
	— … Лекси Бейл… изненада…
	— … ако беше по-добра приятелка…
	— … бедното създание…
	— … какви нерви само трябва да има…
	— Хей, Лекси, искаш ли да седнеш тук? Лекси.
	Тя се обърна бавно, видя бившата приятелка на Зак, Аманда Мартин, седнала на пейките от дясната й страна.
	Аманда се дръпна настрани, притискайки майка си и баща си, за да освободи място.
	Лекси седна до Аманда. Тя се вгледа в натъжените очи на момичето и внезапно и двете се разплакаха. Не бяха приятелки в гимназията, но сега това нямаше значение; всичко онова просто принадлежеше на миналото.
	— Ти нямаш никаква вина — каза Аманда. — Пет пари не давам какво казват хората.
	Лекси беше изненадана колко много означаваше това за нея.
	— Благодаря ти.
	Преди Аманда да каже още нещо, службата започна.
	Свещеникът произнесе името на Мия и всяко момиче от гимназията в църквата избухна в сълзи, а и немалко момчета също се присъединиха. Думите на свещеника обрисуваха картина на едно щастливо осемнайсетгодишно момиче, което почти беше Мия, макар и не съвсем. Той не каза, че тя хърка, когато спи по гръб или че движи устните си, когато чете или че обича да държи ръката на най-добрата си приятелка, когато вървят през мола.
	Лекси беше способна да понесе думите му. Но образите от живота на Мия бяха онова, което я съкруши. Мия в розова поличка на балерина, с ръце, извити над главата й… Мия, ухилена, държи фигурка на Капитан Хук… хванала ръката на Зак, докато стоят в студената океанска вода, с изписана върху лицето й гримаса. Последната снимка представляваше Мия сама, облечена в някаква шарена тениска и къси панталонки, усмихната пред обектива, вдигнала палците на двете си ръце.
	Лекси затвори очи и се разхълца. Музиката засвири, но това не беше най-подходящата музика. Мия в никакъв случай не би харесала тези мрачни и давещи акорди. И по някакъв начин това причиняваше най-голяма болка. Който и да беше избирал музиката, не беше мислил за Мия. Трябваше да бъде някаква песен от филм на „Дисни“, нещо, което би изправило Мия на крака и би я накарало да пее с гребена си като микрофон…
	„Пей с мен, Лекстър. Можем да бъдем в някоя банда“… и Зак, смеейки се до скъсване, казва „В никакъв случай, Мия, кучетата вече почват да вият“…
	Лекси искаше да притисне с ръце ушите си, но думите извираха отвътре, спомени се надигаха и се сипеха отвред.
	— Време е да тръгваме, Лекси — изрече тихо Аманда.
	Лекси отвори очи.
	— Благодаря ти, че ми позволи да седна с теб.
	— Ще дойдеш ли на връчването на дипломите?
	Лекси вдигна рамене. Нима бяха минали само шест дни от деня, който тя, Мия и Зак бяха прекарали заедно във физкултурния салон, упражняващи се за тържеството?
	— Не знам…
	Хората тръгнаха по пътеката, устремени към двойните врати. Лекси усети как погледите им се впиват в нея. Лица се свъсваха при разпознаването й. Хората сякаш произнасяха присъда с погледа си; децата изглеждаха тъжни и демонстрираха съчувствие.
	Накрая видя семейството. Те седяха на предната пейка, неподвижни и застинали, облечени в черно. Хората спираха за миг да изкажат съболезнованията си, докато минаваха.
	Лекси тръгна към тях, неспособна да спре. Тя вървеше срещу потока от хора; скърбящите се втренчваха в нея, навъсваха се и се дърпаха от пътя й.
	На предния ред семейство Фарадей се надигна в синхрон и се извърна.
	Нито Джуд, нито Зак я познаха. Те гледаха безцелно в пространството, с притъпен взор и лица, облени в сълзи.
	Лекси стотици пъти си бе повтаряла какво ще им каже, но сега, изправена пред невъобразимата бездна на загубата им и собствената си вина, не можеше да намери сили дори да отвори устата си. Цялото семейство се дръпна от нея и закрачи към страничната врата на църквата.
	Лекси усети как Ева застава до нея. Тя залитна и рухна върху леля си, усещайки как се стопява в миг силата й, която я бе довела тук.
	— Никой не обвинява него — изрече Ева горчиво. — Това не е правилно.
	— Той не караше.
	— Но е трябвало да кара — възрази Ева. — Нима е хубаво да даваш обещание и после да не го спазиш? Той също трябва да бъде обвинен.
	Лекси си спомни как я бе гледал в болницата; зелените очи, които тя толкова много обичаше, бяха потъмнели от нещо повече, освен мъката. Тя бе зърнала там вина, не по-малко дълбока и от нейната.
	— Той обвинява себе си.
	— Това не е достатъчно — каза Ева твърдо. — Да вървим.
	Тя хвана Лекси за ръката и я изведе от църквата. Лекси дочуваше как хората шепнат името й и я обвиняват. Ако вината й беше по-малка, възможно бе да се съгласи с Ева, дори и да се разгневи на Зак, но вината на който и да е друг беше по-малка от нейната. Така стояха нещата. Зак не бе успял да изпълни едно обещание. Тя сама бе взела смъртоносното решение. Вина и разкаяние я изпълниха докрай; не бе останало дори и късче свободно пространство за гнева. Зак бе оплескал нещата; Лекси бе направила нещо далеч, далеч по-лошо.
	— Някой трябваше да ме предупреди, че посещението на погребението не е добра идея — каза Лекси, докато леля й изкарваше колата от паркинга.
	— Ако някой го беше направил, съм сигурна, че ти щеше да го послушаш — каза Ева.
	Лекси изтри очите си.
	— Разбира се.

	* * *

	Джуд седеше сгушена в тъмната вътрешност на лимузината. Навън бе започнало да вали; капките барабаняха по покрива като сърчице на новородено.
	Толкова бе потънала в мъка, че когато вратата на колата се отвори и вътре нахлу силна сиво-жълта светлина, която ужили изгорените й от сълзи очи, тя вдигна глава, загубила представа къде се намираше.
	— Стигнахме — произнесе шофьорът, застанал до отворената врата. Силуетът му се очертаваше по-тъмен на фона на дъжда, рязко очертана сянка под чадър. До него стояха сгушени Моли и Тим с порасналите си деца.
	— Хайде, Закари — каза майка й, избутвайки го от лимузината.
	Майлс се плъзна покрай Джуд и излезе от колата. След това й протегна ръка.
	— Джуд.
	— Върви — каза тя, признателна, че той не можеше да види очите й зад тъмните слънчеви очила.
	— Ще те настигна — обърна се Майлс към Карълайн, която без съмнение кимна и закрачи бързо настрани, уверявайки се, че Зак стои изправен и не плаче. В този момент Джуд си спомни за погребението на баща си: нямаше плач. Никой не бе плакал за него. Майка й просто не го бе позволила. Тя се бе отнасяла към мъката като към някакво злокачествено образувание — няколко бързи разреза, няколко хирургични шева и си като нов.
	— Не можеш да не отидеш — каза Майлс, въртейки се до колата. Дъждът го удряше в лицето и изправяше косата му.
	— Само гледай.
	— Джуд — въздъхна той.
	Сега това беше техният фамилен звук; преди беше смях. Сега въздишката бе заела мястото му.
	— Нима мислиш, че не искам да бъда достатъчно силна за това? — запита тя. — Срамувам се от себе си и искам да бъда там. Само че не мога. Не съм готова да видя как я спускат в земята. И съм абсолютно сигурна, че не съм готова да застана до теб, докато пускаш розовите балони. — Гласът й се прекърши при тези думи. — Все едно че тя е горе в небесата някъде и очаква да ги улови.
	— Джуд — произнесе уморено той и тя проумя.
	Той искаше от нея да повярва, че Мия се намира на едно по-добро място, но Джуд не можеше да го направи.
	Тя знаеше какво й струва тази нейна неспособност да бъде силна, но не можеше да го направи. В нея просто не бе останало нищо. Колкото и силно да се опитваше (а честно казано, изтощаваше се дори само да се опита), не можеше да присъства там, не и като майка.
	Зак беше наясно, че тя вече не беше същата. Той се отнасяше към нея така, сякаш бе направена от захарен памук. Приближаваше я предпазливо, като внимаваше да не казва нищо за Мия. Но понякога, когато му пожелаеше лека нощ, тя виждаше нуждата в очите му, голата болка, и това я разтърсваше цялата. Тя му протягаше ръка в тези моменти, но той не можеше да се заблуди. Беше наясно, че това не бе тя, че по някакъв начин не беше до него, и когато си тръгнеше, тя виждаше, че той изглежда още по-съкрушен, след като го бе успокоявала, отколкото преди това.
	— Ти разбиваш сърцето на Зак — каза Майлс. — Знам, че го знаеш. Той има нужда от теб днес.
	Джуд преглътна с усилие.
	— Знам. И не мога да го направя. Не мога да застана там. Видя ли как ни гледаха на погребението? Всичко, за което си мислех, беше, че ги ненавиждам всичките, със здравите им деца. Гледам хора, различни от нас, и ги ненавиждам. Гледам Зак и всичко, което виждам, е празното място до него. Той е половин човек и всички го знаем и понякога не мога да се сдържа да не го обвиня. Ако не беше пил… — Тя си пое рязко дъх. — Или ако не го бях пуснала тогава, онази нощ…
	— Не можеш да продължаваш така…
	— Няма даже и седмица — изръмжа тя. — И ако само посмееш да ми кажеш, че времето ще излекува всичко това, кълна се в Господ, ще те удуша, докато спиш.
	Майлс остана втренчен в нея дълго време и след това я притегли в прегръдките си.
	— Обичам те, Джуд — прошепна той в ухото й и тя се разплака въпреки всичките си усилия да се сдържи.
	И тя го обичаше. Обичаше и Зак. Това беше някъде вътре в нея. Само дето не можеше да го стигне.
	— Ще й кажа сбогом от теб.
	Тя чу вратата на колата да се захлопва и отново остана сама. Слава богу. Остана дълго време в мрака, заслушана в дъжда върху покрива, опитвайки се да не мисли за нищо, но присъствието на дъщеря й беше навсякъде, във всеки дъх, във всяка въздишка, във всяко мигване на окото. Най-накрая тя бръкна в малката си черна чанта и измъкна мобилния телефон на Мия. Хвърли един бърз поглед наоколо, отвори го и прослуша изходящото съобщение на Мия.
	_Здравейте! Вие сте набрали номера на Мия. В момента съм прекалено заета, за да разговарям, но ако ми оставите съобщение, ще ви се обадя по най-бързия начин._
	Джуд го прослушваше непрекъснато, като понякога разговаряше с дъщеря си, понякога плачеше, понякога просто слушаше. Тя толкова бе потънала при сливането си с Мия, че дъхът й секна, когато вратата изведнъж се отвори. Мигновено затвори телефона и го пъхна в чантата си, докато Зак влизаше в лимузината. Очите му бяха червени и подпухнали.
	Джуд се плъзна до него и улови ръката му. Ненавиждаше начина, по който той я гледаше — изненадан от докосването й, — и й се прииска да го утеши с думи, но не можеше да ги намери.
	Тримата бяха рухнали върху седалките при дългия път към дома.
	Майка й седеше срещу тях, с ръце, сплетени в скута, а красивите й очи блестяха от сълзи, които никога не капеха. Джуд беше изненадана от този изблик на емоция заради загубата. Само преди седмица гледката на невъзможните сълзи в очите на майка й щеше да изуми Джуд, да я накара да протегне ръка. Сега не я интересуваше. Собствената й мъка засенчваше тази на когото и да е другиго. Това беше една жалка и унизителна истина, но от това не ставаше по-малко истина.
	След като стигнаха, Джуд излезе от колата и закрачи към предната врата сама. Единственото нещо, за което жадуваше в момента, беше да се просне в леглото и да заспи. Изглежда го бе произнесла на глас, защото долови майка й да казва:
	— Това е добра идея. Сънят ще помогне.
	Джуд сякаш се разбуди при думите й.
	— Ще помогне ли, майко? Наистина?
	Майка й я потупа по китката. Беше съвсем леко докосване, продължило само за миг.
	— Господ никога не слага върху плещите ни тежест, която не можем да понесем. Ти си по-силна, ще се справиш, Джудит.
	Гневът замъгли очите на Джуд. Това беше една от новите й емоции. Никога до този момент не бе изпадала в гняв, наистина, но сега той винаги беше с нея, като формата на лицето й и цвета на кожата й. Бяха й нужни огромни усилия да не го показва през цялото време. Тя се дръпна рязко от майка си, преди да каже нещо, за което после щеше да съжалява, и бързо влезе в къщата.
	Вече в коридора, изведнъж спря.
	— Къде е пуловерът на Мия?
	— Какво? — попита Зак, който се приближаваше зад гърба й.
	— Зеленият пуловер на Мия. Висеше точно тук. — Гневът на Джуд премина в паника.
	— В банята е — обади се майка й. — Тъкмо се канех да го изпера заедно с…
	Джуд се втурна към пералното помещение и трескаво зарови в купчината мръсни дрехи, докато откри пуловера на Мия. Тя го притисна към лицето си и усети как меката вълна затисна носа й и вдиша миризмата на Мия. Сълзите й мокреха тъканта, но не я беше грижа. Игнорирайки въпросителните погледи на близките си, тя се втурна към спалнята си и затръшна рязко вратата зад себе си, падайки върху леглото.
	Накрая, след време, което й се стори цели часове, дочу вратата на спалнята й да се отваря.
	— Хей — обади се Моли от прага. Тя стоеше там с тъжен и несигурен вид, облечена в изискана черна рокля с колан с капси, и кършеше нервно ръце. Бялата й коса представляваше пълен хаос, издърпана назад от лицето й и хваната с тънка лента; черна линия преминаваше през челото й. — Мога ли да вляза?
	— Мога ли да те спра?
	— Не.
	Джуд се сгърчи до седнало положение и се облегна срещу тапицираната с коприна табла на леглото.
	Моли се качи върху голямото легло и взе Джуд в прегръдките си, държейки я така, сякаш беше дете. Джуд нямаше намерение да се разплаква отново, но не можа да се сдържи.
	— Мислех си, че съм силна — прошепна Джуд.
	— Ти си силна — отвърна Моли, отмятайки един влажен кичур от косата на Джуд зад ухото й.
	— Не — изрече тя, дърпайки се назад. — Вече нямам представа коя съм. — Това беше вярно. Всичко случило се й бе показало истината за душата й: тя беше слаба и крехка. А не жената, която си бе представяла, че беше през цялото време.
	Или може би това просто не беше вярно. Може би сега тя знаеше онова, за което не бе имала представа преди: че не е внимателна, деликатна, грижовна, състрадателна и уравновесена. Беше ядосана, слаба и дори до известна степен отмъстителна. Най-лошото от всичко беше, че се бе оказала лоша майка.
	В последно време всичко я дразнеше силно. Слънцето. Здравите деца. Родителите, които се оплакваха от децата си. Лекси.
	Джуд внезапно изпита желание да не я докосват. Тя се дръпна от прегръдките на Моли и се сви на топка, притискайки се към таблата на леглото.
	— Тя не е закопчала предпазния си колан. — Джуд го изрече с изплашен и тих тон; бяха изминали само няколко дни, а тя вече бе разбрала, че хората не обичат да слушат да им говори за Мия. Но как беше възможно да очакват от нея да спре да говори за дъщеря си? Обаче само споменаването на името й беше достатъчно да накара хората да хукнат към вратата.
	— Кажи ми — проговори Моли, държейки я за ръката и намествайки се до нея.
	— Благодаря ти — каза Джуд. — Никой не иска да слуша за нея.
	— Аз ще изслушам всичко, което искаш да кажеш.
	Джуд се обърна към нея.
	— Винаги закопчаваше предпазния си колан. — Тя си пое разтреперано дъх и протегна ръка към нощното си шкафче за салфетки.
	Беше грешка; мигновено го проумя.
	Вътре в чекмеджето видя една малка синя кадифена кутийка за пръстен, която лежеше до чифт очила за четене. Макар и да знаеше, че не трябва да я докосва, тя я извади и отвори капака.
	— Какво е това? — попита Моли.
	— Подаръкът на Мия за дипломирането.
	Моли остана мълчалива за момент.
	— Красив е.
	— Канех се да я взема с мен да изберем камъка. На момичешкия ден. И може би маникюр и педикюр, след като приключим. — След тези думи последните остатъци на волята у Джуд се пропукаха и тя заплака.
	— О, Джуд — каза тихо Моли, прегръщайки я отново.
	Джуд трябваше да се усеща обгърната от любовта на приятелката си, но изобщо не усещаше нищо. Не и сега, докато гледаше този красив недовършен пръстен със зейналото пространство за камъка…


>>	Глава 15

	В този слънчев съботен следобед паркингът на гимназията беше изпълнен с коли.
	Лекси седеше на седалката за пътници в колата на леля си, втренчена през замърсеното предно стъкло в тълпата, която се събираше около стълба със знамето.
	— Тук ти е мястото, Алекса — каза леля й. — И ти си работила толкова упорито за този ден, както и всеки друг.
	— Страхувам се — прошепна тя.
	— Знам — отвърна леля й. — Затова и аз съм тук.
	Лекси си пое дълбоко дъх и посегна към дръжката. Старата врата се отвори със скърцане, отскачайки рязко.
	Двете с Ева минаха през бъбрещата тълпа от семейства и приятели, дошли да видят дипломирането на випуск 2004. Лекси вървеше със сведена глава, не смеейки да погледне никого в очите, докато репортерите бяха до стълба. Докато минаваше покрай тях, чу единият от тях да казва:
	— Двеста седемдесет и двама ученика, които завършват, Фил. А трябваше да бъдат двеста седемдесет и три.
	В края на футболното игрище Лекси спря.
	— По-добре да побързаш — обади се Ева. — Закъсняваме.
	Лекси кимна, но докато гледаше редовете от сгъваеми столове върху зеленото футболно игрище, усети как нещо се надига в стомаха й.
	— Гордея се с теб, Алекса — каза леля й. — Ти си добро момиче. И да не си посмяла да мислиш по друг начин.
	Ева я дари с ярка усмивка и след това изчезна сред тълпата горди родители, които се събираха в секциите с места на стадиона.
	Лекси видя семейство Фарадей. Джуд и Майлс седяха на втория ред, заедно с Моли, Тим и Карълайн. Дори оттук Лекси виждаше колко бледа и отслабнала изглеждаше Джуд. Черните й слънчеви очила контрастираха силно с бледата й кожа и изпъкналите скули. Нямаше червило и носеше розовата чанта на Мия.
	Лекси знаеше, че не може да го направи. Тя не можеше просто да прекоси тази тълпа и да влезе във физкултурния салон, където всичките й приятели бяха облечени в мантии и с шапки на главата, в очакване да излязат триумфално до местата на футболното поле. Не можеше да види Зак, не и в този ден, когато отсъствието на Мия щеше да бъде толкова осезаемо.
	Тя смъкна шапката си и разкопча мантията си, натъпквайки ги в голямата си шарена чанта. Тъкмо се канеше да си тръгва, когато випуск 2004 г. се изсипа върху футболното поле, истински порой от цветове в кралскосиньо и жълто на фона на едно кристално ясно небе.
	Тя се придвижи в една от празните пътеки под евтините места за зрителите. Долу на полето съучениците й сядаха по местата си, където всеки имаше отбелязан стол с името си.
	Зак вървеше сам. Със слънчеви очила (вероятно да предпазват наранените му очи при това ярко слънце), с обръсната глава и изгоряла брадичка, той направо не изглеждаше на себе си. Също като при Джуд, върху лицето му се бе появила някаква нова пустота и той не се усмихваше.
	След като и последният випускник зае мястото си, публиката избухна в овации.
	Сред този шум директорът на училището се качи на сцената и застана на подиума. Той заговори оживено за остров Пайн и какво е човек да отрасне на земя, оградена от вода, как това засилва чувството за общност между хората. В края на речта си той каза:
	— Това е клас, сполетян от една внезапна, ужасна трагедия, и тези ученици, които са по пътя си на израстването, изведнъж станаха възрастни през последната седмица. Аз се надявам, че докато напредват и се изправят пред различни избори в живота си, и големи, и малки, те ще помнят какво са научили за последиците през 2004 г. — Той се обърна към класа с тъжна, знаеща усмивка. — А сега, Аманда Мартин ще изпее една песен в памет на едно много специално момиче, което трябваше да бъде с нас днес.
	Лекси се опита да се стегне, но когато музиката започна, тя усети гърдите си сякаш стегнати в някакво невидимо менгеме. В следващия миг се разнесе гласът на Аманда, чист и сладък:
	— Аз мога да ви покажа света… сияен, блестящ, прекрасен…
	Песента върна с взрив Мия към живота, носеща се вихрено върху дансинга и пеейки фалшиво. Толкова много бе обичала филмите на „Дисни“. „Аз съм Ариел“, обичаше да казва тя през цялото време. „А ти си Бел. Не Снежанка или Пепеляшка, това не е за нас; ние сме момичетата на «Дисни» от новата школа правим каквото си пожелаем…“
	Лекси не беше единствената захълцала, когато Аманда завърши песента си. Най-малко половината от съучениците й плачеха.
	Овациите бяха гръмогласни и когато започнаха да отшумяват, започна тържествената част. Имената на приятелите й биваха извиквани едно по едно и момичетата и момчетата със сини мантии се качваха на сцената, за да вземат дипломите си и да ги размахат към тълпата.
	— Алекса Бейл.
	Публиката застина. Хората почнаха да се оглеждат.
	На сцената директорът на училището се прокашля и продължи:
	— Андрю Кларк…
	Сърцето на Лекси забумтя. Тя беше сигурна, че в следващия миг някой ще посочи към нея и ще изкрещи: „Ето я къде е, това е момичето, което уби Мия“.
	— Закари Фарадей.
	Зак закрачи вдървено по пътеката и се качи на сцената. Той взе дипломата си от директора и се вгледа в местата на стадиона. Бавно вдигна една фотография в рамка на Мия и след това се приведе близо до микрофона.
	— Тя искаше да направи едно странично акробатично премятане днес…
	„Странично акробатично премятане, Лекстър… това ще привлече вниманието им.“
	Лекси рухна назад върху нагрятата от слънцето бетонна стена, затваряйки очи. Церемонията продължи с извикване на имена и връчване на дипломи, но тя вече не виждаше нищо. В нея единствено се надигаха спомени, неща, които Мия й бе казала през годините…
	— Лекс?
	Тя рязко си пое дъх и отвори очи: пред нея стоеше Зак. Зад тях, долу на терена, се разнасяха звуци, цветове и движения, но тук беше тихо и спокойно. Двамата бяха сами в нишата под трибуната на стадиона.
	— Как успя да ме откриеш?
	— Знаех, че ще си тук.
	Тя се бе надявала за този момент, бе жадувала за него, беше си блъскала главата над начините, с които да го накара да разбере каква мъка само изпитва, но виждаше, че той знаеше, че разбираше всичко.
	— Обичам те — каза тихо тя. Това беше единственото нещо, което не се бе променило.
	— И аз те обичам, но…
	— Но какво?
	Той поклати глава, вдигайки рамене. Тя разбираше отлично жеста му: това означаваше, че нищо вече нямаше значение, най-малкото любовта им. Погледът му беше най-тъжното нещо, което някога бе виждала.
	— Никога няма да ми простиш, нали? — каза тя.
	— Аз съм този, на когото не мога да простя — отвърна той и при тези думи гласът му се пречупи и Зак се извърна от нея. — Трябва да тръгвам.
	— Почакай. — Тя бръкна в чантата си, заровена под полиестера на мантията й, и измъкна оръфаното си копие на „Джейн Еър“. Беше глупав подарък, който едно момиче да направи на момче, но това беше всичко, което имаше значение за нея. — Искам да ти я дам — каза тя.
	— Но това е любимата ти книга. Не мога да приема.
	— Моля те. Тя е с щастлив край.
	Той протегна ръка; за миг ръцете и на двамата докоснаха книгата.
	— Трябва да тръгвам.
	— Знам. Сбогом, Зак — прошепна тя, проследявайки го с поглед как се отдалечава.
	После се отдели от стената и закрачи под местата на трибуната. Не си направи труда да приведе раменете си или да избягва погледите на хората. Пет пари не даваше дали някой я гледаше.
	Вече на паркинга, тя се качи в старата кола на Ева и зачака.
	— Не можа да го направиш, нали? — запита Ева по-късно, когато седна зад волана.
	Лекси повдигна рамене.
	— На кого му пука? Някаква тъпа церемония.
	— На теб ти пукаше.
	— Преди — отвърна тя, проумявайки, след като изрече думите, че целият й живот сега щеше да бъде разделен на две части: преди да убие най-добрата си приятелка и след това.

	* * *

	Връчването на дипломите беше повече, отколкото Джуд можеше да понесе. Този ден беше изпълнен с призраци, липсващи лица и не онези момичета, които трябваше да бъдат…
	Докато церемонията свърши, тя се усети като някаква тотална развалина. Беше се опитала да убеди Зак да отиде на партито вечерта с приятелите си. Ще ти остане спомен завинаги, беше казала тя с уморен глас, макар и двамата да знаеха, че беше лъжа. С разума си знаеше, че е длъжна да го накара да отиде, да се преструва, че животът му все още продължава напред по същия стар коловоз, но в действителност тя не можеше да го усети.
	Бяха се прибрали у дома в тишина. Тя седеше прегърбена до прозореца на колата, премръзнала до кости дори и при включено отопление на седалката на максимум. Зад нея Зак барабанеше с пръсти по облегалката на седалката й и когато се прибраха, той излезе тичешком от колата и се втурна нагоре по стълбите. Без съмнение искаше да се потопи във видеоигри.
	— Лекси беше тук — каза по-късно Майлс, когато двамата с Джуд бяха сами в кухнята.
	Джуд изпита прилив на гняв. Цялата, здрава Лекси, само с този идиотски бял гипс, който отбелязваше мястото й в колата онази нощ.
	— За това се иска доста голяма смелост. Надявам се, че Зак не се е видял с нея.
	— Видя се — отвърна Майлс, без да отделя погледа си от нея. — Не го прави, Джуд. Ще влошиш още повече нещата.
	— Да ги влоша? Шегуваш ли се с мен? Как е възможно това да се влоши?
	— Не карай Зак да избира между теб и Лекси. Той те обича и ти го знаеш. Винаги е правил всичко, за да те накара да се чувстваш горда с него. Не използвай това сега срещу него. Двамата с Лекси имат неща за уреждане помежду си.
	Джуд въздъхна тежко и тръгна към спалнята си, затваряйки вратата след себе си.
	През следващите четиридесет и осем часа единственото нещо, което прави, беше да лежи в леглото; понякога спеше, понякога плачеше. Лежеше в леглото, с очи, затворени в продължение на часове, призовавайки с разума си Мия да се върне при нея, разговаряше с дъщеря си, но нищо не се случи. Дори и най-лек полъх не закачи лицето й, нито лампата до леглото й примига. Нищо. И в действителност тя не вярваше, че Мия може да я чуе.
	Докато накрая изпълзи от леглото, бе заприличала на някаква деветдесетгодишна бездомна жена, намерила модна рокля на улицата и прекарала с нея седмици наред. Знаеше, че Майлс нямаше да я разбере. Последната нощ той бе издал онзи звук — въздишката на отчаяние или самото отчаяние, — когато тя не си бе облякла нощницата. Той не разбираше колко крехка само се чувстваше. Посмееше ли да вдигне ръце, те щяха просто да се отчупят.
	Облече си стар анцуг. Без да се изкъпе или да си измие зъбите, излезе от спалнята, привлечена от аромата на кафе.
	Майлс беше в кухнята, седнал на гранитния плот, отпивайки от кафето си. При влизането й той се изправи и я дари с усмивка на облекчение, която трябваше да стопли разбитото й сърце.
	Телевизорът беше включен. Преди още тя да каже каквото и да било, чу говорителя да съобщава:
	— … убива най-добрата си приятелка при инцидент, свързан с шофиране в пияно състояние, само седмица преди дипломирането.
	Джуд не трябваше да гледа екрана, но не отдели погледа си от него. От безформения мустанг с разбито предно стъкло й прилоша. Не беше виждала до този момент изображението му… в следващия миг върху екрана изникна лицето на Лекси със сияйна усмивка.
	— Президентът на местната организация „Майки срещу шофиране в нетрезво състояние“, Норма…
	Майлс щракна дистанционното и екранът потъмня.
	Джуд усети как в нея отново се надига гняв; той заглушаваше всичко останало. Слушаше как Майлс й говори нещо, но не чуваше нищо друго, освен ревящия бял шум в главата си. Наля си чаша кафе и излезе от кухнята.
	Как беше възможно тя да е оцеляла? Как беше възможно да види Лекси на улицата някой ден и да не рухне на колене?
	Лекси, която продължаваше да си живее живота…
	Джуд стоеше в голямата стая, цялата разтреперана, чудейки се какво да прави. Дали да си легне отново?
	Затвори очи, опитвайки се да прогони от ума си картината на колата на Зак, която току-що бе видяла…
	В първия момент си помисли, че чуваше ударите на сърцето си, и си помисли: _това е странно_, а в по-следващия миг проумя, че някой чукаше на предната врата. Избърса очите си и отиде до вратата в очакване да види някоя приятелка с тенджера, която да казва: „Толкова съжалявам“, но на прага стоеше някакъв непознат, висок, елегантен сивокос мъж със син костюм на тънки райета.
	— Здравейте, госпожо Фарадей, не знам дали ме помните. Казвам се Денис Юслан. Аз съм прокурорът, назначен по делото ви. Племенницата ми, Хелън, се дипломира със Закари.
	Джуд рязко издиша. Едва сега бе осъзнала колко време само бе задържала дъха си.
	— Да, Денис. Разбира се, че ви помня. Вие помогнахте за изграждането на новия игрален терен в Ротари Парк.
	— Да, точно така. Съжалявам, че просто така се отбих, но телефонът ви като че ли беше изключен.
	— Заради репортерите — отвърна тя, отстъпвайки назад. — Непрекъснато звънят и искат да чуят „коментар за нашата трагедия“. Влезте. — Тя го въведе в голямата стая, където слънцето струеше ослепително през гигантските прозорци. Гледката към Саунд беше невероятна в този кристалночист ден.
	Денис тъкмо бе седнал, когато Майлс влезе в стаята, облечен в къси спортни гащета за бягане.
	— Майлс — каза Джуд. — Това е Денис Юслан. Той е прокурорът по нашето дело.
	Майлс погледна Денис.
	— Не знаех, че имаме дело.
	Денис се надигна от стола си.
	— Точно затова исках да разговарям с вас. Подложени сме на голям натиск от „Майки срещу шофиране в нетрезво състояние“ и общността да отправим обвинение към Алекса Бейл за причиняване на смърт при пътнотранспортно произшествие в резултат на консумиране на алкохол. Очевидно такъв съдебен процес ще продължи дълго и ще бъде изключително емоционален, и искам да знам какво ви е мнението за това.
	— Какво ще се случи с Лекси? — запита Майлс.
	— Ако бъде осъдена, може да прекара над петнайсет години в затвора, макар че, разбира се, трябва да призная, че този изход е много краен. Тя също така може да не бъде намерена за виновна или да апелира за нещо по-леко. Но както и да се развият нещата, за фамилията на жертвата ще бъде тежко.
	Джуд потръпна при думата „жертва“.
	— Не мисля, че някой ще има полза, ако Лекси отиде в затвора — каза Майлс. — Трябва да й простим, а не да я наказваме. Може би другите деца ще се поучат от грешката й? Тя би могла…
	— Да й простим? — Джуд не можеше да повярва на ушите си при думите на съпруга си.
	— Госпожо Фарадей, какво желаете? — запита Денис.
	Джуд знаеше точния отговор, знаеше какво щеше да каже, ако не ги бе сполетяла тази трагедия: че Майлс има право. Само прошката можеше да облекчи болката на Джуд.
	Но тя вече не беше онази жена.
	— Справедливост — произнесе тя накрая, виждайки неодобрението в очите на Майлс. — Коя майка не би желала това?

	* * *

	През деветте дни, изминали след дипломирането в гимназията, Лекси се бе превърнала в една изгубена душа. В понеделник сутринта тя се бе появила рано на работа в сладкарницата, само за да чуе (вежливо, но със същото съдържание), че е уволнена. „Опитай се да разбереш — бе казала госпожа Солтър, — че в момента срещу теб се е надигнал силен гняв в града. И ще бъде лошо за бизнеса ми, ако работиш тук.“
	След това Лекси бе останала вкъщи, четейки книга подир книга. За пръв път от години тя се обърна към „Джейн Еър“ за утеха. Тъкмо я бе зачела за пореден път, когато някой почука на вратата й.
	— Лекси?
	— Да.
	— Адвокатът ти е тук.
	Лекси остави книгата и отиде във всекидневната.
	— Завели са дело срещу вас — каза Скот, преди още да седне. — Причиняване на смърт при пътнотранспортно произшествие в резултат на консумиране на алкохол. Предявяването на обвинението ви е в сряда. Ще пледираме, че сте невинна и ще получим дата за явяване в съда.
	— Невинна? — попита Лекси, опитвайки се да проумее всичко това. Тя дори не знаеше какво чувстваше вече.
	— Въпросът е не дали вие сте карали, или че Мия е загинала. Тук става дума за юридическата отговорност. Вие сте претърпели автомобилна катастрофа. Не сте извършили престъпление. Така че планът ни е…
	Лекси не чу нищо след думата „отговорност“. Внезапно тя се бе превърнала в собствената си майка, опитвайки се да избяга от онова, което бе сторила.
	— Не — изрече рязко тя.
	Скот я изгледа.
	— Какво „не“, Лекси?
	— Ще се призная за виновна — отговори тя.
	— В никакъв случай няма да го правиш! — избухна Ева.
	Лекси изпита истинска обич към леля си заради реакцията й.
	— Хайде, Ева. Нима трябва да се измъкна безнаказано, задето убих най-добрата си приятелка? Аз го сторих, а и ние не можем да си позволим…
	— Няма да се признаваш за виновна — заяви твърдо Ева. — Имам необходимите пари в пенсионния си фонд.
	— Поддавате се на емоциите си — каза Скот. — Виждам, че сте добър човек и искате да постъпите правилно, но в този случай признаването на вина не е правилно. Причиняването на смърт при автомобилна катастрофа представлява криминално деяние клас А, което се наказва с доживотна присъда. Повярвайте ми, затворът не е място за вас, Лекси. И въпреки всичките ви чувства, свързани със случилото се, трябва да воюваме за свободата ви.
	Беше ли й възможно да се изправи в съда и да заяви, че е невинна, след като всеки знаеше за вината й?
	— Всички ние знаем как е редно да постъпя в случая. Не искаш ли да направя правилното нещо, Ева?
	— Прекалено си млада, за да знаеш кое е правилното в този случай, Лекси. Направила си нещо ужасно. Признавам го. Но дали отговорът на това е затвор? Не. Ти си ходила там, била си на посещение при майка си. — Ева се приближи до нея. Тя обхвана лицето на Лекси със сбръчканите си, съсухрени ръце. — Знам, че се тревожиш за мен, но недей. Можем да си го позволим, каквото и да се наложи.
	— Дори и да заявите, че сте виновна и успеем да извоюваме да ви признаят за виновна за по-малко престъпление, за да се избегне съдебно преследване за по-голямо, съдията не е длъжен да го спази — каза Скот. — Той може да наложи всяка присъда, която пожелае, в рамките на закона. И с присъствието на всички медии там, той може да пожелае да ви използва за пример. Може да прекарате целия си живот зад решетките, Лекси.
	— Аз съм пример за такова нещо — изрече тихо Лекси. — Аз съм най-лошото нещо, което може да се случи, и децата трябва да са наясно с това. Как мога да се изправя в съдебната зала и да заявя, че не съм виновна?
	— Не се ли случиха достатъчно лоши неща от онази нощ? — попита Ева.
	— Тази дискусия приключи. Вие ми плащате за професионалното ми мнение и ето го моя съвет: ще пледирате, че сте невинна — заяви твърдо Скот.
	Лекси въздъхна. Разговорът им продължи на тема „закон“ и бъдещето й. Те полагаха всички усилия да я спасят. А тя не искаше да ги разочарова. Особено Ева.
	— Добре.

	* * *

	Джуд се беше настанила в съдебната зала между съпруга си и сина си. Зак седеше с максимално изправен гръб, както тя често го бе молила да прави. Изчезнало бе спонтанното и игриво дете, което бе представлявал. Сега той носеше панталоните си прилежно дръпнати догоре с колан и почистваше стаята си, без да го молят. Знаеше причината за това: той полагаше всички тези усилия, за да я направи щастлива. Живееше в страх да не каже и направи нещо погрешно, което да я накара да се разплаче. Особено тук, пред всички тези хора, които познаваха.
	Пейките в съдебната зала бързо се напълниха. Още щом се разчу за ареста на Лекси и за съдебното изслушване, разрешителното за присъствие в съдебната зала се бе превърнало в най-търсения билет в града. Хората се бяха наредили на опашка още преди зазоряване с надеждата да се доберат до свободно място. Всеки имаше мнение по случая: някои смятаха Лекси за жертва, докато други гледаха на нея като на обществен враг. Някои обвиняваха Джуд и Майлс за безгрижното им отношение и лошо упражняване на родителските грижи; това бяха родителите, които се кълняха, че собствените им деца не пият. Някои съвсем изкривени мозъци дори обвиняваха законовата възраст за разрешаване консумацията на алкохолни напитки, като твърдяха, че ако границата е осемнайсет години, такива неща не биха се случили.
	Местните репортери и може би един или двама национални журналисти сновяха в коридора отвън. Джуд гледаше право пред себе си. Тя не искаше да вижда приятелките си, с които бе поддържала връзка през годините тук, на остров Пайн, жените, с които бе разговаряла по време на училищните празненства или при редуването за прибирането на децата, или на опашката за проверка на магистралата. Много от тях редовно й се обаждаха и тя им отговаряше, но разговорите рядко продължаваха дълго. Джуд просто не можеше да се сети какво повече да каже. Нито я беше грижа за представителите на „Майки срещу шофиране в нетрезво състояние“, които бяха провели пресконференция точно тази сутрин и настояваха за съдебна присъда за Лекси.
	_Лекси_.
	Самото име беше достатъчно да докара Джуд до гняв или отчаяние. Тя полагаше всички усилия да не мисли за момичето, което й бе причинило всичко това, което бе убило дъщеря й. Момичето, което синът й обичаше. Момичето, което самата тя беше обичала.
	— Извинявам се, че закъснях — обади се майка й, заемайки място от другата страна на Зак.
	Съдията тропна с чукчето си и призова за ред.
	Залата притихна.
	— Госпожице Бейл — произнесе съдията, — наясно ли сте с престъпленията, в които сте обвинена?
	На мястото на защитата Лекси и адвокатът й се изправиха. Тя изглеждаше невероятно крехка и дребна, застанала до масата. Косата й беше несресана и разбъркана. Евтините й черни панталони се нуждаеха от ютия и й бяха леко къси.
	— Наясно съм, Ваша чест — каза Лекси.
	— А по обвинението за причиняване на смърт при пътнотранспортно произшествие в резултат на консумиране на алкохол за какво ще пледирате?
	Лекси направи пауза.
	— Признавам се за виновна, Ваша чест.
	Залата за миг замря в пълна изненада и изведнъж адът се отприщи. Двамата адвокати бяха скочили на крака и крещяха с цяло гърло да надвикат другия, за да бъдат чути.
	— В кабинета ми — заяви рязко съдията. — Веднага. Вие също, госпожице Бейл.
	Лекси последва адвоката си извън съдебната зала. В тяхно отсъствие в съдебната зала хората бясно си зашепнаха един на друг.
	Зак се обърна към Джуд.
	— Не разбирам. Какво прави?
	Джуд седеше абсолютно неподвижна, опитвайки се да диша максимално спокойно и полагайки усилия да остане безчувствена. Явно това беше някакъв номер, опит да събуди съчувствие. Тя не би могла да отговори на Зак, дори и да знаеше отговора.
	Накрая адвокатите се върнаха обратно в съдебната зала. Тълпата притихна.
	Съдията седна и загледа Лекси.
	— А по обвинението за причиняване на физически травми при пътнотранспортно произшествие в резултат на консумиране на алкохол?
	— Виновна, Ваша чест — каза Лекси.
	Съдията кимна.
	— Госпожице Бейл, мое задължение е да ви напомня, че имате право на съдебен процес в този случай, за да упражните правата си чрез съдебното жури с членове със статукво, равно на вашето. Разбирате ли, че като се признавате за виновна, вие се отказвате от това си право?
	— Разбирам, Ваша чест.
	— И разбирате ли, че след като се признавате за виновна, това означава, че ще бъдете обвинена за това престъпление без съдебен процес и че е възможно присъдата да влезе незабавно в сила?
	— Разбирам, Ваша чест — отвърна тя, този път по-силно.
	— Макар че е необичайно, като имаме предвид ужасните последици на случая върху общността, този съд е подготвен да сложи край на делото. Госпожице Бейл, искате ли да направите някакво изявление?
	Лекси кимна кратко и се изправи.
	— Да, Ваша чест.
	— Можете да отидете на подиума — подкани я съдията.
	Лекси застана на подиума и погледна към залата. Погледът й срещна този на Зак.
	— Аз консумирах алкохол и управлявах автомобил, и убих най-добрата си приятелка. Адвокатът ми казва, че вината или невинността са въпроси на правото, но той греши. Как бих могла да изкупя вината си? Това е истинският въпрос. Не мога. Не мога. Мога само да платя за нея и да кажа колко ужасно съжалявам. Аз обичам… обичам Зак, семейство Фарадей и Мия. Винаги ще ги обичам и ще се моля някой ден те да могат да чуят тези думи от мен, без това да ги нарани. Благодаря ви. — Тя се върна на мястото си на масата на защитата и седна.
	Съдията се вгледа в някои документи, пръснати пред него.
	— Имам молба от сдружението „Майки срещу шофиране в нетрезво състояние“, настояващи за присъда, която да служи за назидание на другите тийнейджъри, за да знаят какво ги очаква при сходни обстоятелства. А сега се обръщам към семейството. — Той вдигна глава и се усмихна състрадателно. — Знам, че е неочаквано, но някой от вас има ли да заяви нещо пред този съд?
	Майлс погледна Джуд. Прокурорът им беше казал, че ще получат правото да говорят след съдебния процес, така че бяха мислили какво да заявят, но това трябваше да стане седмици след днешното изслушване.
	Джуд несигурно повдигна рамене.
	Майлс се изправи и остана неподвижен за момент. Само едва забележимото стягане на челюстта му издаваше колко е развълнуван. Който и да го гледаше в момента в тази зала, не би могъл да си представи, че той бе започнал да плаче в съня си.
	Той приглади бледорозовата си вратовръзка и отиде до подиума пред залата, гледайки своите приятели и съседи.
	— Сигурен съм, че на всеки в тази зала е известно, че в последно време положението беше изключително тежко за семейството ми. Не съществуват думи, които да изразят дълбочината на загубата ни. И въпреки това аз съм изненадан от заявлението на Лекси. Сигурен съм, че е била съветвана от адвоката си да не постъпва така. Познавам Лекси. През последните няколко години тя беше като член на семейството ни. Знам, че би направила всичко по силите си, ако можеше да върне назад случилото се, и не съм толкова наивен, че да смятам, че само тя е виновна, а моите деца са без вина. Трябваше да забраня на децата си да пият, вместо да си спомням моите собствени години в гимназията. Трябваше да съм по-строг към тях, може би да им изнеса по-убедителна лекция за вредата от алкохола. Достатъчно трагедии съществуват около нас и има много хора, които могат да бъдат обвинени. Вината не е само на Лекси. — Той погледна към момичето. — Прощавам ти, Лекси, за всичко, и се възхищавам на решението ти да се признаеш за виновна. Не съм сигурен дали бих посъветвал някое от децата ми да направи същото.
	Накрая Майлс се обърна към съдията.
	— Благодаря ви, Ваша чест, за тази възможност да се изкажа. Моля ви само да третирате Лекси като момиче, което е допуснало ужасна грешка и носи последиците от това, а не като хладнокръвен убиец. Затворът не е решение. Това е просто поредната трагедия, а светът около нас е пълен с такива. — Той слезе от подиума и се върна на мястото си.
	Джуд не взе съзнателно решението да говори. Тя стоеше като някаква марионетка, висяща на конци. Дори не знаеше какво ще каже, докато се изправяше на подиума, втренчена в хората, които познаваше от години. Тя бе наблюдавала децата им да израстват до нейните, бе ходила на техните рождени празненства. Някои от тях имаха по-малки деца, на които тепърва им предстоеше да се сблъскат с проблема на алкохолните партита в гимназията.
	— Иска ми се да не бях позволявала на децата си да отиват на партито онази нощ — каза тихо тя, усещайки как нещо вътре в нея се прекършва. — Иска ми се да не бяха пили. Иска ми се Мия да бе закопчала предпазния си колан. Иска ми се да ми се бяха обадили да отида и да ги взема. — Тя направи пауза. — Никога повече няма да прегърна дъщеря си. Никога няма да разроша косата й в деня на сватбата й или да държа първото й бебе. — Тя бръкна в джоба си и извади пръстена, който бе купила за дипломирането на Мия. Златото блесна ярко под флуоресцентното осветление. — Това е пръстенът, който възнамерявах да подаря на Мия за дипломирането. Мислех си, че розова перла би била идеална върху пръстена, но възнамерявах да оставя на нея да реши. — Гласът й заглъхна при тези думи и силата й се изпари. Тя погледна Лекси, която седеше на мястото си и плачеше. Тези сълзи трябваше да означават нещо за Джуд; тя беше наясно с това, но те не означаваха нищо. Съжалението нямаше да върне Мия. — Не мога да простя на Лекси Бейл. Иска ми се да можех. Може би справедливостта ще ми помогне. Може би тя ще послужи за урок на следващото дете, което си мисли, че няма никакъв проблем да кара колата на връщане от някое парти. — Тя се върна на мястото си и седна, опитвайки се да не забелязва очевидното разочарование в погледа на Майлс.
	— Госпожо Ланг? — произнесе съдията.
	Лелята на Лекси се доближи бавно до подиума. Вместо да гледа към залата, тя се обърна към съдията.
	— Нямам образование, Ваша чест, но знам, че правосъдие и отмъщение са две различни неща. Лекси е добро момиче, взело грешно решение. Гордея се с нея, задето се изправи тук и го призна. Моля ви да бъдете милостив в присъдата си. Тя носи огромна добрина, която може да покаже в живота си. И аз много се боя от това, което престоят в затвора ще й причини. — Ева се съвзе и се върна на мястото си.
	Съдията вдигна глава.
	— Желае ли още някой да се изкаже?
	Джуд усети как Зак се размърда на мястото си и после бавно се изправи.
	В залата рязко и приглушено се надигна звук на оживление. Джуд знаеше какво виждаха хората, когато гледаха Зак: раните му от изгарянията, наскоро обръснатата му глава, обезцветената кожа около очите, но тези, които наистина го познаваха, виждаха най-вече изпълнилата го тъга. Нямаше го вече момчето, което толкова много се бе усмихвало. На негово място се бе появила тази бледа и наранена версия на сина й.
	— Закари? — попита съдията.
	— Вината изобщо не беше нейна — изрече той, без да отиде до подиума. — Аз бях човекът, който трябваше да кара онази нощ. Аз бях онзи, който каза, че няма да пие. Но въпреки всичко го направих. Направих го. Ако тя не беше карала, аз щях да бъда зад волана. Аз щях да отида в затвора вместо нея.
	Той седна на мястото си.
	— Моля изправете се, госпожице Бейл — произнесе съдията. — Употребата на алкохол и шофирането от деца до осемнайсет години е истинска епидемия в нашата страна. Токсикологичните изследвания потвърждават, че сте била в състояние на алкохолно опиянение, когато сте решили да седнете зад волана на автомобила. И в резултат на това през онази нощ едно момиче умира и цялата общност и едно семейство са потънали в скръб. — Той погледна към Зак. — Други може и да споделят моралната отговорност за тази трагедия, но юридическата отговорност за това престъпление е изцяло ваша. Очевидно е, че нито една присъда няма да компенсира ярката светлина, излъчвана от Мия, или да даде утеха на семейство Фарадей. Но аз мога да направя така, че другите деца да разберат за този случай и да осъзнаят риска, който поемат с консумирането на алкохол и сядането след това зад волана. Осъждам ви на шейсет и пет месеца затвор в женската изправителна колония „Парди“.
	И чукчето издрънча.

	* * *

	Лекси чу как леля й изплака.
	Пазачите се придвижиха към Лекси; единият изви ръцете й отзад и щракна белезниците около китките й. Тя усети леля й да я прегръща. Не можеше да я прегърне в отговор и след всичко, което се беше случило през последните седмици, почна да осъзнава реалната ситуация.
	За пръв път изпита истински, неподправен страх. Всичко, което бе мислила до този момент, беше за душата й и изкуплението, но какво да кажеше за тялото си? Какво щеше да представлява времето, което й престоеше да прекара през тези пет години зад решетките?
	— О, Лекси — изрече Ева, разкъсвана от сълзи. — Защо?
	— Ти ме прие — произнесе Лекси. Дори и сега, с всичко случващо се, това изречение означаваше страшно много. Лекси с усилие потърси още няколко думи. — Не можех да ти позволя да изхарчиш всичките си спестявания заради мен.
	— Да изхарча?
	— Аз никога няма да забравя какво направи за мен.
	Ева се разплака с пълен глас.
	— Бъди силна — изрече тя. — Ще идвам да те виждам колкото мога по-често. Ще ти пиша.
	— Достатъчно — каза пазачът и Лекси усети как я издърпват настрани, извеждат я от съдебната зала и я водят по един дълъг коридор и два етажа нагоре. Най-накрая я вкараха в стая с размери три на три метра, с бетонни стени, без прозорец, с метална тоалетна без седалка и метално легло. Стаята вонеше на урина, пот и повърнато.
	Тя не искаше да сяда и остана права в очакване.
	Не й се наложи да чака дълго. Скоро пазачите се върнаха за нея, разговаряйки един с друг за нещо, случило се на обяд, докато я извеждаха през задния вход на сградата до една чакаща полицейска кола.
	— Откарваме ви директно в „Парди“ — каза един от пазачите.
	„Парди“. Изправителният център за жени в щата Вашингтон.
	Лекси кимна, но не каза нищо.
	Пазачът окова глезените й и закачи закопчаните й китки към веригата около кръста й.
	— Да тръгваме.
	Тя затропа зад него с приведена глава. В полицейската кола беше закопчана към облегалката на седалката. Веригите около кръста й се врязваха в гърба й, така че й се наложи да седи приведена напред, с нос почти притиснат в решетката, която защитаваше полицаите на предната седалка. След като завиха на ъгъла, спряха на един светофар.
	Пред тях семейство Фарадей прекосяваше улицата; цялото семейство наподобяваше на някакви хартиени изрезки на самите себе си, двумерни, крехки и смачкани. Зак беше отзад сам, с приведени напред рамене и клюмнала брадичка. От тази страна обръснатата му глава и изгорялата челюст го превръщаха в някого, когото тя с усилие разпозна.
	В този момент светофарът промени светлините си и полицейската кола потегли.

	* * *

	Затворът „Парди“ представляваше монолитен блок от сив бетон, извисяващ се зад ограда, покрита по цялата периферия с тел. Наоколо имаше зелени дървета и сини небеса. Обкръжаващата красота го правеше още по-мрачен и застрашителен.
	Изправена пред лицето на живот, който никога не си бе представяла, внезапно страшно й се прииска да не се беше признавала за виновна, както й бе предложил адвокатът.
	Вече вътре в затвора, я заключиха в една голяма килия. Сгърчена вътре като някакво животно, тя имаше поглед върху известна част от затвора. Навсякъде се виждаха стоманени решетки, плексигласови стени и жени, облечени в униформи в цвят каки, събрани на групи.
	Лекси притвори очи и се опита да прогони всичките си мисли.
	Накрая един пазач дойде за нея, отключи килията и я поведе напред. Тя остана неподвижна до него, докато той притискаше пръстите й върху една напоена с мастило пластина и след това завъртя пръстите й върху хартия. Поставиха я пред един фотоапарат и й направиха снимка. След това някой изкрещя „Следващата!“ и тя отново тръгна напред, навлизайки в шумното пулсиращо и дрънчащо сърце на затвора.
	Пазачка я въведе в една стая.
	— Цялата е твоя.
	Две жени я приближиха.
	— Събличай се — каза едната, поставяйки пухкава ръка върху уоки-токито на колана си.
	— Т-тук?
	— Можем да го направим вместо теб…
	— Аз ще го направя. — Ръцете на Лекси трепереха, докато разкопчаваше колана си и го издърпваше от гайките.
	Пазачката взе колана от нея и го намота в ръцете си, сякаш беше някакво оръжие.
	Преглъщайки с усилие, Лекси разкопча панталоните си и ги свали. След това изрита черните си обувки с нисък ток и разкопча бялата си риза. Беше й нужен целият кураж, който притежаваше, за да протегне ръце зад гърба си да разкопчае сутиена си.
	Когато накрая остана без дрехи, по-едрата от двете пазачки я приближи.
	— Отвори си устата.
	Лекси изпълняваше една подир друга унизителните инструкции. Тя отвори устата си, изплези езика си, повдигна гърдите си, изкашля се, размърда пръстите си, завъртя се и се наведе.
	— Отвори си бузите.
	Тя се пресегна назад и разтвори полукълбата на задните си части.
	— Добре, затворничке Бейл — каза пазачката.
	Лекси бавно се изправи и отново се извъртя към пазачката. Не смееше да погледне жената в очите и остана със забит поглед в пода.
	Пазачката й подаде един кат дрехи: чифт износени бели обувки за тенис, панталони и риза в цвят каки, използван бял сутиен и два чифта избеляло бельо.
	Лекси се облече по възможно най-бързия начин. Сутиенът не й беше по мярка, а от бельото изпитваше сърбеж и се нуждаеше от чорапи, но разбира се, не каза нищо.
	— Внимавай с кого се сприятеляваш тук, Бейл — произнесе пазачката с глас, който не подхождаше на грубата й външност.
	Лекси нямаше представа какво да отговори на думите й.
	— Да тръгваме — каза пазачката, посочвайки й вратата.
	Лекси последва жената извън мястото за приемане и отново навлезе в затвора, където шумът, думтенето и подвикванията изглеждаха оглушителни. Тя не отделяше очите си от пода и вървеше, буквално усещайки как подът трепереше под краката й от ударите на стотици жени по решетките около нея.
	Накрая стигнаха до килията й, пространство три на два и четиридесет метра, оградено от три страни с бетонни стени, а четвъртата със солидна метална врата с малко прозорче, вероятно през което пазачките надзъртаха вътре. В килията имаше две легла с тънки матраци, тоалетна, мивка и малко бюро. На долното легло лежеше мършаво бяло момиче с татуиран кръст на шията си. При влизането на Лекси тя вдигна поглед от списанието, което четеше.
	Вратата зад Лекси се затвори, но в ушите й продължаваха да бумтят оглушителните трясъци и подвиквания в целия затворнически блок. Тя кръстоса ръце на гърдите си и остана така, цялата разтреперана.
	— Взех долното легло — произнесе момичето; зъбите й бяха кафяви и развалени.
	— Добре.
	— Казвам се Касандра.
	Лекси видя колко млада беше съкилийничката й. Бръчките по лицето й и кръговете под очите й я състаряваха, но вероятно нямаше повече от двайсет и три години.
	— Казвам се Лекси.
	— Това е само междинният етап. Няма да си другаруваме дълго време. Но това сигурно ти е известно?
	Лекси не знаеше какво да отговори. Остана права още една минута, след това се качи върху горното легло, което миришеше на потта на лежалите преди нея жени. Легнала върху грубото сиво одеяло и втренчена в мръсния сив таван, в паметта й изплува майка й при онова ужасно посещение при нея в затвора.
	_Ето ме тук, мамо. Също като теб най-накрая._


>>	Глава 16

	Преди трагедията Джуд щеше да казва, че може да се справи с всичко, но мъката я бе смачкала. С разума си разбираше, че беше длъжна да се справи по някакъв начин със ситуацията, и въпреки това все още не можеше да си представи как да го постигне. Наподобяваше плувец в дълбоки води, зърнал изведнъж да го приближава гигантско бяло чудовище. Разумът й крещеше „плувай“, но тялото й просто стоеше като парализирано.
	За всеки друг така нареченият съдебен процес бе сложил край на историята. Правосъдието бе възтържествувало; сега човек можеше да се върне към обичайното си планирано ежедневие. Джуд бе усетила натиск отвсякъде, с който й даваха да разбере, че вече трябва да оздравява.
	Вместо това тя бе посивяла. Това беше единственият начин да се опише живота й. Беше я връхлетяла депресия, не приличаща на нищо, което досега бе преживявала или си бе представяла до този момент. Не можеше да намери нищо, за което да се хване, или нещо, с което да се занимава.
	През последните шест седмици хората един по един се бяха отказали от всякакви опити да я вразумят. Тя беше наясно, че бе разочаровала приятелите и семейството си, но не я беше грижа за това. Чувствата й или бяха изчезнали, или бяха потънали в такава гъста мъгла, че просто й убягваха. О, понякога тя беше нормална — можеше да отиде до магазина или да пусне нещо в пощата, но винаги бе изправена пред риска да се осъзнае в някакъв момент, че е застанала някъде, пред някаква редица от едри лилави патладжани, или че държи писмо, без да има никакъв спомен как бе стигнала дотук или какво трябваше да прави. Два пъти беше отишла на покупки по пижама, а веднъж бе обула различни обувки. И най-простите задачи й се струваха като покоряването на Еверест. Правенето на вечеря беше извън всякакви възможности.
	Разплакваше се дори и при падането на някаква шапка и крещеше в съня си името на дъщеря си.
	Майлс бе тръгнал на работа, сякаш беше напълно нормално да живее със замръзнало сърце. Тя знаеше колко дълбока беше още болката му и страдаше за него, но той вече губеше търпение при общуването си с нея. Зак почти не се показваше от стаята си. Той бе прекарал лятото в новия си геймърски стол, със слушалки и избиващ масово враговете.
	Зак и Майлс полагаха всички усилия и не разбираха защо Джуд не може да се преструва, защо не може да излезе на обяд с приятелките си или да работи в градината си. Все с нещо да се занимава. Тя виждаше как Майлс я гледа вечерите, по време на вечеря, която той носеше в кутии от стиропор. Обикновено казваше неща като „Как си днес, скъпа?“, но всъщност имаше предвид „Кога най-после ще надмогнеш това и ще се върнеш при мен?“.
	Той си мислеше, че това беше краят на играта. За него споменът за дъщеря им вече се превръщаше в някаква семейна скъпоценност, която човек слага на някакъв висок рафт, зад някаква стъклена кутия, и го сваля един път или два пъти в годината, на рождените дни или по Коледа. И като семейна скъпоценност трябваше да се отнасят към него много внимателно и да го изваждат рядко, поради опасността да се строши.
	За нея нещата не стояха така. Навсякъде около себе си виждаше празни пространства — като например един неизползван стол на масата за вечеря, с тийнейджърските списания, които идваха на адреса им на името на Мия Фарадей, в оставените дрехи в някой кош. Най-вече виждаше Мия в Зак, а това беше непоносимо. В добрите дни тя обикновено се усмихваше на сина си, но напоследък те се брояха на пръстите на едната й ръка; а в мрачни дни, когато не можеше да се измъкне от леглото, лежеше и си мислеше в каква отвратителна майка се бе превърнала.
	Към средата на август вече бе спряла да прави каквото и да било. Налагаше й се да си напомня, че трябва да се къпе и да си мие косата. Единственият път, когато се измъкна от леглото, за да посрещне Майлс у дома, тя видя тъгата в очите му, когато я погледна в отговор.
	Джуд знаеше, че бе изпаднала в депресия. Майлс непрекъснато я караше да се вижда с някого. Той не разбираше до каква степен този нов мрак я бе завладял и колко се страхуваше тя да го напусне. Тя не искаше да се подобрява. Всъщност жадуваше само да я оставят на мира. В много редки случаи, когато дори си помисляше дали да не направи опит, тя си казваше, че Зак има нужда от нея, че Майлс се нуждае от нея и че винаги бе смятала себе си за силна жена, но думите бяха подобно на мигновени снимки, открити в някакво чекмедже, показващи живота на някакъв непознат. За когото беше невъзможно човек да изпитва грижи.
	Сега тя и Майлс бяха излезли в задния двор, преструвайки се, че са предишната семейна двойка.
	Майлс бе седнал до нея в един стол за пикник, с протегнати крака. В скута му лежеше отворен вестник, но тя знаеше, че той не го чете. В последно време всички проявяваха склонност да избягват всякакви новини, защото по страниците на вестника винаги имаше някаква новина за пиян шофьор някъде. Тя усети погледа му върху себе си, но не се обърна да го срещне.
	Вместо това броеше минутите до момента, в който можеше да изрече някакво извинение и да се върне в леглото. Държеше недовършения пръстен на Мия в ръката си. Напоследък го правеше много често, просто го държеше в шепата си.
	— Мисля, че трябва да го оставиш някъде — обади се Майлс. В гласа му се бе промъкнала почти незабележима следа от раздразнение, която вече му бе станала навик.
	— И да продължа напред — каза Джуд. — Да. Знам.
	— Това не може да продължава така — изрече той, повишавайки тон.
	Тя се стресна от силния му глас.
	— Спести си интонацията за хирургическия си екип.
	— Ти се оставяш на мъката да те удави. Да удави нас.
	— Нея. — Тя накрая се обърна към него. — Смъртта на дъщеря ни. И какво, прекалено близко до сърцето ли си го приемам? Колко само трябва да съм те разочаровала.
	Челюстта на Майлс се стегна.
	— Достатъчно. Няма да ти позволя да ме превърнеш в лошия, който не е обичал Мия достатъчно, защото все още мога да обичам сина си и съпругата си. Имаш нужда от помощ. Имаш нужда да започнеш отново.
	— Да започна какво? Да я забравям ли?
	— Да я оставиш. Не е добре за здравето ти непрекъснато да бъдеш вкопчена за нея. Зак се нуждае от теб. Аз се нуждая от теб.
	— Аха, ето каква била работата. Стигнахме си на думата. Липсва ти съпругата ти, така че да си знам мястото.
	— По дяволите, Джуд, знаеш, че не това имах предвид. Боя се, че ще те загубим.
	Някъде дълбоко в себе си тя усети как нещо я ужили и това беше истината. Изпита едно рядко желание да обясни, да се опита да го накара да я разбере.
	— Снощи отидох до магазина. В полунощ. Мислех, че няма да има никой. И се оказах права. Бродех между стелажите, само оглеждах стоките. Когато приключих на касата, бях взела четири домата и десет кутии зърнени закуски. Касиерката възкликна: „О, сигурно имате много деца“. Изгледах я и си помислих: „Колко деца имам?“. Какво да казвам на хората? Едно, две. А сега едно? Избягах, без да платя. Ти си прав. Нуждая се от помощ. Какво ще кажеш, ако получа помощ от теб и след това просто се махнеш?
	— Не знам как да се махна. Уплашен съм до смърт, че възнамеряваш да напълниш джобовете си с камъни и да скочиш някой ден в океана, също като в оня тъп филм, който гледахме.
	— Иска ми се да бях способна.
	— Виждаш ли? Виждаш ли? — Той се изправи. — Добре, Джуд. Искаш ли помощта ми? Ще ти я окажа. Ще направя така, че и двамата да започнем. — Той се насочи към плъзгащите се врати и изчезна в къщата.
	Тя издаде въздишка на облекчение и потъна обратно в стола си. В последно време това беше обичайният начин, по който минаваха разговорите им. Майлс хукваше разгневен или си тръгваше, или се опитваше да поправи нещата с прегръдка. Нищо от това вече не означаваше каквото и да било за нея.
	Тя се втренчи в останалия без камък пръстен на Мия, наблюдавайки начина, по който слънчевите лъчи се отразяваха от разтворените телчета.
	В следващия миг й проблесна.
	Знаеше какво щеше да направи Майлс, за да й помогне. Беше нещо, което бе споменавал често. Не можеш да го отлагаш непрекъснато, повтаряше той. Сякаш мъката беше някакъв влак, който трябваше да пътува по разписание.
	Тя с плач се надигна от стола и хукна по стълбите.
	Вратата на стаята на Мия беше отворена.
	Тя рязко спря и замръзна. Не бе имала силата да докосне дръжката на вратата от онази ужасна нощ. Беше държала вратата на стаята затворена, сякаш ако не виждаше розовата стая, това щеше по някакъв начин да смали болката й.
	Но Майлс беше вътре, вероятно започвайки да събира в кашони вещите й.
	„За да ги дам на други деца, Джуд. На деца в нужда. Мия би го разбрала.“
	Тя изпищя името му и влетя през отворената врата, готова да крещи в лицето му, да го сграбчи и да го разтърси.
	Завари го коленичил върху килима с пшеничен цвят, с приведена глава, сграбчил мекото розово плюшено кученце, което навремето беше единственото приятелче на дъщеря им на света, на второ място след братчето й.
	— Дейзи доги — изрече той.
	С ужасяваща яснота Джуд проумя колко много обичаше този мъж и колко много се нуждаеше от него. Тя се опита да си помисли какво да му каже сега, но преди още да намери гласа си, Зак се озова до нея.
	— Какъв е целият този… — В следващия момент видя баща си да държи Дейзи доги, от очите му капеха сълзи, и Зак тръгна назад.
	— Зак — изрече Майлс, избърсвайки очите си, но Зак вече бе изчезнал. Надолу в коридора нечия врата се затръшна с трясък.
	— Ние го губим — изрече тихо Майлс. Бавно, сякаш ръката му не му служеше достатъчно добре, той пусна обратно плюшеното кученце.
	Джуд долови цензурата, която се бе промъкнала в гласа му, обвинението, което той бе отправил към нея, и тя се сви под тежестта му.
	— Всички се загубихме, Майлс — каза тя. — Ти си единственият, който не го разбира.
	Още преди той да успее да отговори, тя слезе по стълбите и се пъхна в леглото.

	* * *

	Лекси вече знаеше защо адвокатът й бе настоявал да не се признава за виновна. Затворът беше място, където жените се пребиваха една друга за една ръчно навита цигара. Човек тук трябваше да бъде нащрек всяка секунда. Само един погрешен поглед към някоя жена можеше буквално да убие погледналия.
	Тя изпитваше страх през цялото време, а когато не я беше страх, беше силно раздразнена. Оказа се, че временната й съкилийничка Касандра е зависима от амфетамини, готова на всичко да се сдобие с тях, и по цяла нощ стенеше в съня си. Лекси бе прекарала първите четири седмици избягвайки едрите и злобни жени, които въртяха търговията с дрога. Не разговаряше с никого.
	Днес обаче тръпнеше в очакване.
	Беше ден за посещения. Лекси знаеше, че не беше правилно да кара Ева да бие целия път дотук, и й се прииска да беше достатъчно силна, за да й каже да не идва повече, но не можеше. Чувстваше се ужасно самотна. Посещенията на Ева бяха единственото хубаво нещо, останало в живота й, единственият час, който чакаше с такова нетърпение през цялата седмица.
	Прекарваше всяка сутрин в броене на минутите, слушайки как Касандра повръща в стоманената тоалетна чиния. Когато се показа пазачката, за да отведе Лекси в стаята за посещения, тя буквално излетя. Следвайки точно инструкциите, тръгна през многобройните врати, преминавайки през различни огледи, и накрая се озова в голямото помещение с прозорци, където идваха на свиждане семействата и приятелите.
	Там откри една празна маса и седна, почуквайки нервно с пета по пода. Пазачките бяха разположени по периферията на стаята, оглеждайки всичко, но с изключение на присъствието им, обстановката почти по нищо не се различаваше от някое училищно кафене.
	Накрая Ева влезе през вратата. Изглеждаше още по-дребна и по-възрастна, а сивата й коса стърчеше около набръчканото й лице. Както винаги, тя се чувстваше неудобно тук, сякаш не на място.
	— Тук съм, лельо Ева! — обади се Лекси, вдигайки ръка, сякаш отново се бе върнала в гимназията.
	Ева заситни напред. Вече до масата, внезапно спря и буквално се свлече в стола.
	— Господ да ми е на помощ — изрече тя, притискайки ръка към гърдите си. — Човек може да си помисли, че аз съм престъпникът.
	— Какво искаш да кажеш?
	— О. Не това имах предвид. Днес просто беше същински ад, докато стигна тук. Явно нещо ставаше някъде. Това е всичко. Как си? — Тя протегна ръка през масата и потупа ръката на Лекси, придружавайки жеста с ярка усмивка. — Как си тази седмица?
	Лекси не възнамеряваше да сграбчи ръцете на леля си, но не можа да се сдържи. Толкова беше хубаво усещането, че докосва някого. Дълбочината на нуждата й я изненада. Беше толкова жадна за разговор, за общуване с хора, че буквално изригна в описание на книгата, която бе прочела през седмицата, и разказа на Ева всичко за работата си в пералнята. На свой ред Ева й разказа за летните разпродажби в „Уолмарт“ и за времето в Порт Джордж.
	Едва когато Лекси сподели и последната си новина и тогава погледна истински към леля си, това беше моментът, в който видя промените. Бяха минали едва два месеца от началото на присъдата й, но тези посещения вече бяха почнали да оставят следи върху лицето на Ева. Бръчките й се бяха врязали още по-дълбоко, а устните й бяха станали още по-тънки и безцветни. Непрекъснато й се налагаше да се прокашля, сякаш говоренето й причиняваше болка.
	Веднъж, след като очите на Лекси се отвориха за всичко това, тя повече не можеше да се преструва, че не го вижда. Мигом проумя колко егоцентрично се бе държала към тази жена, която през цялото време се бе отнасяла с такава грижа към нея.
	— Започна ли вече да караш курсове за колеж? — запита Ева, избутвайки един разрошен кичур коса от очите си.
	— Не.
	— Тук можеш да получиш квалификация. Точно както планираше.
	— Мисля, че бившите затворнички се сблъскват с много сериозни проблеми при опитите си да постъпят в юридически факултет. — Лекси рухна обратно в стола си, чувствайки се победена и самотна. Тя вече бе преживяла всичко това, навремето, когато чужди хора се бяха грижили за нея. Бе очаквала и очаквала да види майка си, като всеки път сърцето й биваше разбивано отново и отново. Понякога единственият начин да оцелее беше да спре да се надява. Да спре да чака.
	През цялото време Ева бе била до Лекси по начин, който никой никога досега не го бе правил. Ние сме семейство, й бе казала Ева през онзи ден, толкова отдавна, когато за пръв път се бяха събрали, и това се бе оказало истина.
	Сега беше ред на Лекси. Ако не направеше така, че Ева да спре да идва повече, леля й щеше да остане тук, свързана с това ужасно място чрез поредицата от неудобни дни за посещения.
	— Трябва да отидеш във Флорида — изрече тихо тя.
	Ева спря. Нещо беше казала не на място ли?
	— Какво искаш да кажеш? Не мога да те изоставя.
	Лекси се приведе напред, сграбчвайки ръцете на Ева върху масата.
	— Ще остана тук повече от пет години. А знам колко много искаш да живееш заедно с Барбара — това дъждовно време тук направо е смъртоносно за коленете ти. Ти заслужаваш да бъдеш щастлива, Ева. Наистина.
	— Не говори така, Лекси.
	Лекси преглътна с усилие. Знаеше какво беше длъжна да направи. Тя трябваше да принуди Ева да си тръгне.
	— Не искам да те виждам повече, Ева. До нищо добро няма да те доведе, ако продължиш да идваш.
	— О, Алекса…
	Сякаш всичко се съдържаше в това тихо произнесено име — съжалението, разочарованието, загубата — и носеше толкова болка със себе си; най-много я болеше осъзнаването на факта, че прогонваше единствения човек на света, който я обичаше. Но тя го правеше за доброто на Ева.
	А не беше ли точно това любовта?
	— Когато изляза, ще дойда във Флорида — каза Лекси.
	— Няма да ти позволя да го направиш — каза Ева, а очите й се изпълниха със сълзи.
	— Не. Аз няма да ти позволя да го направиш — каза Лекси. — Обещай ми, Ева. Моля те. Нека да направя това за теб. Това е единственото, което мога да направя.
	Ева дълго време остана на стола. Най-накрая избърса очите си.
	— Ще ти пиша всяка седмица.
	Лекси имаше сила само да кимне.
	— И ще ти изпращам снимки.
	Те продължиха да разговарят, като и двете се опитваха да си кажат всичко, от което имаха нужда, да съберат някакво хранилище от думи, което щеше да ги сгрява през зимата. Но накрая времето за посещения изтече и Ева се надигна. Сега изглеждаше още по-възрастна и по-уморена. А Лекси разбра, че бе постъпила правилно.
	— Сбогом, Алекса — каза Ева.
	Лекси остана така, кимайки.
	— Благодаря ти… — Гласът й се пречупи.
	Ева я стисна в прегръдката си и останаха така плътно притиснати една в друга.
	— Обичам те, Алекса — каза тя.
	Лекси трепереше цялата, когато се дръпна.
	— И аз те обичам, Ева.
	Ева я гледаше с блеснали очи.
	— И не забравяй това: познавах майка ти. Ти по нищо не приличаш на нея, разбираш ли ме? И не позволявай на затвора да промени това.
	И с тези думи тя си тръгна.
	Лекси остана на мястото си, докато все още можеше да вижда леля си. Накрая тя излезе от залата за посещения и се върна в килията си. Не бе прекарала дори и четиридесет минути, когато една пазачка дойде и застана на прага на отворената врата.
	— Бейл. Събирай си нещата.
	Лекси награби малкото на брой вещи — тоалетните принадлежности, писмата, снимките — и ги напъха в една разръфана кутия за обувки, след това тръгна подир пазачката към главната част на затвора.
	Навсякъде около нея жени тропаха с крака и подвикваха. В стоманено бетонния затвор шумът беше оглушителен. Лекси не вдигна глава, само притискаше вещите си към гърдите и гледаше надолу.
	Пазачката внезапно спря.
	Вратата на килията пред тях зажужа шумно, изщрака и се отвори.
	Пазачката пристъпи настрани.
	— Влизай, Бейл. Това ти е постоянната килия.
	Лекси заобиколи едрото тяло на пазачката и се втренчи в килията, която вероятно щеше да бъде нейният дом през оставащите шейсет и три месеца.
	Бетонните стени бяха налепени със снимки, рисунки и реклами от списания. Едра жена седеше върху долната койка, с приведени напред широки рамене, а дебелите й, обсипани с татуировки ръце почиваха върху сгънатите й колене. Сиво-черната й коса висеше на дълги кичури, а кожата й беше тъмна. Бузите й бяха обсипани с брадавици, а около шията й се виеха татуировки.
	Вратата издрънча и се затвори зад нея.
	— Аз съм Лекси — каза тя, като й се наложи да се изкашля преди това, за да има достатъчно увереност да добави „Бейл“.
	— Тамика — отвърна жената и Лекси остана изненадана от приятния звук на гласа й. — Ернандес.
	— О.
	— Дъщеря ми ти е горе-долу връстничка — каза Тамика, измъквайки едрото си тяло от тясното легло. Беше само бетон и стомана; никакви пружини не издрънчаха при движението й. Тя пристъпи напред и посочи към една разръфана овехтяла фотография, залепена върху бетонната стена. — Роузи. Бях бременна с нея, когато дойдох тук. Но тогава всъщност не го знаех. — Тамика се сгуши покрай тоалетната чиния и си сви цигара. Когато запуши, издуха пушека към вентилационната решетка в стената. — Имаш ли някакви снимки?
	Лекси пусна кутията си с вещите и седна до Тамика върху студения под. Извади няколко снимки от купчината.
	— Това е леля ми Ева. А това е Зак. — Тя се втренчи в снимката си от последната година в гимназията. Не отделяше пръстите си от нея. Вече изпитваше чувството, че почваше да го забравя, и самата мисъл я ужасяваше. — А това е Мия. Момичето, което… убих.
	Тамика пое снимката с Мия и се вгледа в нея.
	— Красиво момиче. Богато ли е?
	Лекси се навъси.
	— Как го разбра?
	— Ти си тук, нали?
	Лекси не беше особено сигурна как да реагира на въпроса й. От него се подразбираха факти, които не бяха съвсем верни или които беше възможно тя да не бе виждала до този момент.
	— Аз убих съпруга си — каза Тамика, сочейки една снимка на стената.
	— Самоотбрана — произнесе Лекси. Това бяха думи, които човек чуваше често тук. Изглежда, тя беше единственият виновен в затвора.
	— Ами. Убих гада, докато спеше.
	— О.
	— Тук съм вече толкова дълго, че едва ли мога да си спомня каква гадост съм направила. — Тамика угаси цигарата си и скри недоизпушената половина в матрака си. — Ами предполагам, че като нищо можем да продължим да си приказваме. Тъкмо ще се опознаем една друга. — Тя погледна Лекси, в тъмните й очи имаше тъга, която накара момичето да се почувства неудобно. — И двете имаме време, и аз, и ти. А и мога да използвам приятел.
	— Кога ще излизаш?
	— Кой, аз ли? — Тамика леко се усмихна. — На куково лято.

	* * *

	През една сряда в късния август Зак се показа от спалнята си, разрошен и малко неориентиран. Късата му коса беше мръсна и стърчеше хаотично; тениската му имаше голямо петно отпред.
	Джуд и Майлс бяха в голямата стая, втренчени в телевизора, макар че и двамата не го гледаха. Не си бяха проговорили повече от час. Когато Зак влезе в стаята, сърцето на Джуд заби лудо при гледката на сина й. Ако не беше толкова изтощена, щеше да отиде до него, може би щеше да го запита как е, но тя не бе спала от седмици и дори и най-дребните движения й се струваха непосилни. Това лято беше загубила близо осем килограма и бе заприличала на жив скелет.
	— Ще ходя в Университета на Южна Калифорния — изрече той без всякакви увертюри.
	Майлс бавно се надигна.
	— Говорихме за това, Зак. Не мисля, че е добра идея. Прекалено скоро е.
	— Това е, което тя би поискала — каза Зак и при тези думи нещо сякаш изсмука въздуха от стаята и ги остави всички да се задъхват.
	Майлс рухна обратно на дивана.
	— Сигурен ли си?
	— Сигурен? — повтори Зак с глух глас. — Това ще направя, става ли?
	Джуд се втренчи в сина си, виждайки розовата ивица от нова кожа по брадичката му. Сините венички по бузите му изглеждаха като ситни пукнатини в древен порцелан. Изглеждаше едър широкоплещест младеж, смачкан от мъка. Как беше възможно да му каже да остане тук, в това бездушно мъртво място?
	— Добре — каза тя накрая.

	* * *

	През следващите няколко дни Джуд положи огромно усилие отново да бъде старата Джуд. Тя вече не беше онази жена, разбира се, но искаше — този единствен път — да мисли за сина си вместо за дъщеря си. В миналото — само месеци по-рано, което изглеждаше цял живот — тя щеше да направи едно огромно празненство на тема „късмет с колежа/отпътуване“ за децата си. Сега единственото, за което успя да събере сили, беше да покани няколко приятели да дойдат да си вземат довиждане със Зак. Честно казано, тя не искаше да направи дори и това, но Майлс бе настоял.
	В големия ден тя си взе душ и си изми и подсуши косата. Слабото крехко лице, което погледна в отговор към нея от огледалото, я изненада силно. Прекалено многото безсънни нощи бяха оставили тъмни кръгове под очите й и дори през тази последна седмица на август, след едно продължително и горещо лято, тя беше бледа като тебешир.
	Извади козметиката си и към три часа, когато звънецът на вратата иззвъня, тя отново се бе превърнала в почти копие на предишното си аз.
	— Тук са — каза Майлс, появявайки се зад нея. Той я обгърна през кръста и я целуна по шията. — Готова ли си?
	— Разбира се — отвърна тя с пресилена усмивка. В действителност беше на ръба на паниката. Само мисълта някакви хора да се въртят около нея, да й се налага да се преструва, че е наред, да надмогне себе си и да се раздвижи, буквално я влудяваше.
	Майлс я хвана за ръка и я поведе надолу по коридора към входната врата.
	Моли и Тим стояха пред предната веранда, с малко неестествена усмивка. Бяха донесли храна, а децата им бяха образували групичка зад тях. Фризерът вече беше претъпкан с опакована във фолио храна, която хората бяха носили след онази страшна нощ. Джуд не можеше дори и да я гледа, камо ли да я яде или опита поне. Призляваше й само от гледката на фолиото.
	— Хей, здравейте — каза Майлс, пристъпвайки настрани, за да ги пропусне. — Толкова се радвам да ви видя.
	Вместо да ги поздрави с добре дошли, Джуд кръстоса ръце и се загледа в градината си.
	Навсякъде бяха избуяли гадни плевели. Растенията, които навремето толкова много бе обичала, сякаш се катереха едно върху друго в някакъв отчаян опит да се измъкнат от ограниченото си пространство.
	— Джуд?
	Джуд примигна и видя Моли, застанала до нея. От колко ли време й говореше?
	— Извинявай — отвърна тя. — Важен момент. Какво каза?
	Моли и Майлс размениха разтревожени погледи.
	— Хайде, скъпа — каза Моли, обгръщайки я с ръка.
	Джуд позволи на приятелката си да я понесе като горещ прилив в предната стая, където над рафта на камината висеше плакат „Късмет, Зак“. Майлс пусна музика от стереоуредбата, но още при първата песен — когато Шерил Кроу запя _The First Cut Is the Deepest_ — той рязко я спря и включи телевизора. „Сийхокс“ играеха футбол.
	Приятелите на Зак един по един влизаха в къщата. Тези момчета и момичета, които познаваше от толкова дълго време, изпълниха пространството. Повечето от тях ги познаваше отблизо още от детската градина. Беше ги хранила и разкарвала с колата до и обратно от празненства и събития, и дори понякога им бе давала съвети. Сега, подобно на Зак, те се готвеха да зарежат безопасния уют на острова и да отпътуват в колежите си.
	Всички без един.
	Майлс застана до Джуд, докосвайки ръката й.
	— Има ли намерение да слиза?
	Тя вдигна поглед към него и в очите му прочете същата мисъл, която я тормозеше и нея: старият Зак никога нямаше да закъснее за собственото си празненство.
	— Каза, че ще слезе. Ще отида да го извикам — отговори тя.
	Кимна и пое по стълбите, проумявайки прекалено късно, че току-що се бе отдалечила от Моли. Трябваше да се извини.
	Честно казано, беше й много трудно да помни такива неща напоследък.
	Застанала пред затворената врата на Зак, тя пъхна ръка в джоба си — който винаги беше пълен с аспирин — и схруска един. Ужасният вкус й помогна да се съвземе.
	После почука на вратата.
	Никой не отговори, така че тя почука този път по-силно и каза:
	— Влизам.
	Той се бе свил в геймърския си стол с нахлузени слушалки и натискаше дистанционното управление, като някакъв боен пилот с уредите в кабината на самолета. На телевизионния екран пред него някакъв забележително реалистичен танк се спускаше по един гол склон на хълм, а оръдието му бълваше огън.
	Тя го погали по главата и го разроши леко.
	Той се поддаде на ръката й и тя се зачуди колко ли време бе минало, откакто го бе докоснала за последен път. При тази мисъл чувството за загуба отново я връхлетя, а с него мъката и вината.
	— Какво правиш?
	— Опитвам се да победя на това ниво.
	— Приятелите ти са тук да се сбогуват с теб — каза накрая тя.
	— Да — провлачи той с въздишка.
	— Хайде — изрече тя.
	Двамата се спуснаха по стълбата, без да си кажат нищо.
	Във всекидневната настъпи неловка и неудобна тишина при влизането им. Как беше възможно на това да му казват празненство? И в този момент приятелите на Зак го приближиха с несигурни усмивки и понижени гласове.
	Джуд отстъпи назад. Полагаше всички усилия присъствието й да личи, да остане в този момент, който означаваше толкова много за сина й, но болката беше огромна. Беше длъжна да го очаква, трябваше да знае, че не можеше да празнува отпътуването на Зак в Университета на Южна Калифорния, без също така да скърби и заради факта че той заминаваше сам.
	Тя остана колкото й позволяваха силите, като се усмихваше повече, отколкото би могла да си представи, че е възможно; дори разряза тортата и помоли Майлс да вдигне тост, но още преди денят да премине в ранна вечер, се плъзна по коридора и се скри в тъмния си офис.
	Как беше възможно да отиде в Университета на Южна Калифорния, да каже сбогом на сина си и да не бъде обзета от скръб? Университетът на Южна Калифорния беше училището на Мия — това беше известно на всеки. Стените на спалнята й бяха покрити с червени и златни плакати с информация за Университета на Южна Калифорния. Най-лошото нещо (което не би признала на никого) беше, че й се искаше той да замине. Всеки път, когато го погледнеше, нещо в нея отново рухваше. Нямаше ли го, просто нямаше да й се налага да прави каквото и да било. Нямаше да прави нищо.
	Цялата разтреперана, тя се приближи до дивана и седна. Някой сякаш й отне въздуха.
	— Можеш да избягаш, но не можеш да се скриеш — произнесе някой и при тези думи лампите в стаята светнаха.
	Моли стоеше до вратата, държейки в ръка поднос с лимонени резенчета. Тя хвърли поглед на Джуд и се втурна към дивана, сядайки до нея.
	— Дишай, скъпа. Вдишвай и издишвай. Вдишвай и издишвай.
	— Благодаря ти — каза Джуд, когато паниката отмина.
	— Не искам отново да те хвърля в паника, но майка ти те търси.
	— Достатъчно разумна причина да се скрия.
	— Не знам повече какво да казвам на хората, Джуд. Но аз съм тук. И ти го знаеш, нали?
	— Знам го.
	Погледът на Моли беше напрегнат и разтревожен.
	— Можеш да ми се обаждаш по всяко време… Знам колко трудно ще ти бъде, когато Зак замине.
	— Замине. — Думата проблесна като бляскаво острие на нож. Зак си тръгваше. Мия си бе отишла.
	Тя изтръгна с усилие усмивка. Единственият начин да сложи край на разговор като този беше да се преструва, че е наред.
	— Да. Добре. По-добре да отида да видя майка ми, преди да е решила, че трябва да направи нова декорация на къщата. — Тя протегна ръка към едно лимоново резенче, което нямаше намерение да яде, но това беше учтивият начин да постъпи. Нормалното нещо.

	* * *

	На следващия ден тя, Майлс и Зак се отправиха за летището.
	По всички параграфи това трябваше да бъде весело събитие. И тримата се преструваха, че е така. Майлс поддържаше някакъв безсмислен разговор и ръсеше тъпи шеги през целия път до летище Сий Так.
	Вече в самолета, се преструваха, че не забелязват празната седалка от другата страна на Майлс. До този момент винаги бяха пътували двама по двама. Сега бяха заели цял един ред тримата. Само тримата.
	В колежа се разхождаха под горещото калифорнийско слънце, забелязвайки красотата и елегантността на студентското градче.
	През уикенда скръбта, винаги еластична, отслабваше и в един неочакван момент се връщаше със сила, която ги изненадваше в най-странните моменти. Когато виждаха някое русо момиче с черен потник… или момиче с розов пуловер да прави странично акробатично премятане в тревата, или когато чуваха съквартиранта на Зак да го пита дали има братя или сестри…
	Но се справиха. В неделя вечерта имаха последна семейна вечеря в ресторанта „Маестро“ в Бевърли Хилс и след това оставиха Зак обратно в стаята му в общежитието. Вече вътре, Джуд видя налепени по стените плакати и семейни снимки от съквартиранта на Зак, както и одеяло, изплетено от майката на момчето. Прекалено късно й хрумна, че и тя трябваше да купи нещо на Зак, да запълни тази стая с всичко, от което той щеше да се нуждае, за да успее в училището. Старата Джуд щеше да съпроводи сина си с купища кашони…
	— Ще ни липсваш — каза Джуд, опитвайки се да не се разплаче.
	— Обаждай се на майка си — обади се хрипливо Майлс. — Не забравяй да ни се обаждаш.
	Зак кимна и прегърна баща си. Когато се разделиха и погледна към Джуд, тя видя несигурност и срам в очите му.
	— Ще се справя, мамо. Не е необходимо да се тревожиш за мен.
	Тя го сграбчи в прегръдките си и го задържа, вкопчена с всички сили в него. Срамът и вината му бяха почти непоносими. Искаше да му каже колко много го обича, но думите, които навремето се бяха откъсвали толкова лесно от устните й, сега бяха невъзможни за произнасяне.
	Той я задържа в прегръдките си дълго време и накрая бавно се отделиха един от друг.
	— Сбогом — прошепна Зак.
	Накрая всичко се сведе до една дума. Сбогом. Веднъж произнесена на глас, всичко стана реално.
	— Чао, Зак — отвърна тихо Джуд. Двамата с Майлс излязоха от стаята му в общежитието, в оживения коридор. Зад тях вратата се затвори тихо, с изщракване.


>>	Глава 17

	Тази есен времето сякаш се редуваше ту да забързва, ту да пълзи. След заминаването на Зак къщата опустя като гробница. Майлс работеше много повече, отколкото преди. Джуд знаеше, че той се страхуваше да се прибира при нея. Ненавиждаше състоянието, в което бе изпаднала.
	Но сега вече беше ноември, уикендът за Деня на благодарността, и Зак се бе прибрал. Тя бе обещала, както на Майлс, така и на себе си, че ще положи истинско усилие да се промени заради сина си. Жадуваше да го направи. Най-малкото разумът й го желаеше и тя беше твърдо решена поне веднъж да действа като майка.
	И поради тази причина се бе качила на тавана над гаража. Стоеше пред пълните с коледни украшения червени и зелени кашони.
	Какво ли си бе мислила преди това?
	Как беше възможно да закачи три чорапа на камината? Или да държи в ръцете си човечето от бяла вълна, което Мия беше направила в детската градина? Как?
	Тя обърна гръб на всичко това и тръгна към вратата. Докато се прибере в къщата, ръцете й затрепериха и я разтресе студ.
	Никога не трябваше да обещава на Майлс, че ще украсява къщата, но тъгата в очите на Зак я бе изпълнила с чувство за вина. Бе си мислила, че ако украси къщата за Коледа, това може да го развесели. Той бе прекарал в депресия цялата седмица. Твърдеше, че училището върви добре, че има чудесни оценки — и дори се кълнеше, че медицинското училище продължава да бъде неговото бъдеще, но понякога беше толкова тих, че тя забравяше, че той дори се е прибрал. Никога не отговаряше на обажданията на мобилния си телефон, който и да му звънеше, и след време телефонът изобщо спря да звъни.
	Тя влезе във всекидневната. През високите прозорци струеше слънчева светлина, позлатяваща дървения под. Зак и Майлс седяха един до друг на големия издут диван и двамата държаха дистанционни управления, а на плоския екран на големия телевизор пред тях двама нинджи се биеха един срещу друг.
	— Намери ли украсата? — попита Майлс, без да вдига поглед.
	— Не.
	Майлс въздъхна; напоследък винаги въздъхваше. Също и тя, между другото.
	Взаимоотношенията им сякаш бяха съвсем виртуални, изпълнени с пустота. Тя искаше да го накара да се чувства щастлив, но не можеше да намери по никакъв начин нужните думи, които той жадуваше да чуе.
	Звънецът на входната врата издрънча и тя се отпусна. Ненавиждаше гостите, но дори и те бяха за предпочитане пред разговор на тема „какво бе представлявала преди“.
	— Чакаме ли някого?
	— Едва ли. Хората вече не наминават — каза Майлс.
	— Може би е Дрю или Грег — отвърна Джуд, напрягайки се вътрешно да срещне някой от приятелите на Зак.
	Тя отиде до вратата и я отвори.
	На прага стоеше непознат мъж с кафяв плик в ръка.
	Не. Не беше непознат, но не можеше да се сети къде го е виждала.
	— Здравейте?
	— Аз съм Скот Джейкъбс. Адвокатът на Алекса — Лекси — Бейл.
	— Заповядайте, г-н Джейкъбс — обади се Майлс, заставайки до Джуд.
	Тя усети как леко я избутват. Чу вратата да се затваря. Изпитвайки лека замаяност, тя последва мъжете във всекидневната.
	— Дойдох да разговарям със Закари — изрече адвокатът и като чу името си, Зак остави дистанционното и се изправи. — Нося тези документи от Лекси. Помоли ме да ви ги предам лично. Предположи, че ще си бъдете у дома този уикенд. — Той не гледаше към Джуд — само към Зак — и протегна плика. — Тя е бременна — изрече тихо той.

	* * *

	Колко време бе прекарала така втренчена? Усещаше как кръвта й нахлува във вените, биейки в стените на сърцето й. Непоносим писък изпълни главата й.
	Не. Тя издаваше този звук. Наистина ли беше така? Гневът, потискан в продължение на месеци, буквално изригна. Зак говореше, казваше нещо, но Джуд не чуваше думите; изобщо не й пукаше.
	— Веднага напуснете къщата — каза внезапно тя. Не, изкрещя.
	— Съжалявам — изрече Скот.
	— Съжалявате? Съжалявате? Вашата клиентка убива дъщеря ми, но това не е достатъчно за нея, нали така? Тя не е приключила с нас. Сега иска да съсипе и живота на сина ми. Как може въобще да сме сигурни, че Зак е бащата? В кой месец е?
	— Мамо! — намеси се рязко Зак.
	Майлс изглеждаше разтърсен и блед, но за разлика от Джуд, в очите му нямаше гняв. Това я ядоса още повече. Тя винаги беше сама в чувствата си напоследък и винаги грешна.
	— Тя е бременна в средата на шестия месец — отговори Скот.
	— Колко удобно. Какво има в плика? Какво иска от Зак?
	— Това са документи за осиновяване, госпожо Фарадей, и мога да ви кажа, че Лекси не стигна лесно до това решение. Ако… ако Зак не желае бебето, тя е готова да предприеме сама процеса по осиновяване. Ще намери добро семейство. Не иска детето й да отраства в приемни семейства.
	— Ако Зак не желае бебето? — запита Джуд, невярваща на ушите си. — Та той е само на осемнайсет години, за бога. Той не може дори да си спомни, че трябва да си пере дрехите.
	— Тя ненавиждаше приемните семейства — каза тихо Зак.
	Скот кимна.
	— Тя не желае такъв живот за детето си.
	Джуд не можеше да разбере какво става; сякаш под краката й имаше някакво подводно течение, което я теглеше и увличаше със себе си, но тя не можеше да види дори и малка вълничка по повърхността.
	— Дайте ми някаква писалка — изрече Джуд напрегнато.
	— Джудит — каза Майлс с вразумяващия си глас, който означаваше, че тя се държеше като кучка или като някаква свадлива жена, или друго от този род. Не й пукаше. Повръщаше й се вече от здравия му разум. Болката в сърцето й бе сграбчила тялото й и ставаше непоносима. Бяха й необходими всички остатъци от волята, които все още притежаваше, за да не завие в агония. — Говорим за внучето си. Не можем да се държим безотговорно.
	— Искаш да кажеш, че аз се държа безотговорно? — Джуд се втренчи в съпруга си, ненавиждайки го така, както не бе ненавиждала никого през живота си. — Ти си мислиш, че аз не се разкъсвам ли? Мислиш, че не съм мечтала за първото си внуче ли? Но не по този начин, Майлс. Дете от момичето, което уби нашата Мия? Не, аз няма да…
	— Спри — каза високо Зак.
	Джуд буквално бе забравила за присъствието му.
	— Съжалявам, Зак. Знам, че това е ужасно трагично, но ти трябва да ме слушаш.
	— Кога съм правил каквото и да било друго, вместо да те слушам? — попита той.
	Тя долови гнева в гласа му и се стресна от него.
	— К-какво казваш, Зак?
	— Това е моето дете — изрече твърдо Зак. — Моето и на Лекси. Не мога просто така да му обърна гръб. Как можеш въобще да искаш от мен такова нещо?
	Джуд внезапно усети как подът под нея се разтваря и тя пропада надолу. Пред мисления й взор за миг премина цялото му тъжно бъдеще: без диплома от колеж, без хубава работа, без да се влюби в онова момиче, в което трябва да се влюби, и да започне живота си отново. И в този момент последната й отчаяна надежда, че той щеше един ден да се измъкне от тази яма и да се научи отново да бъде щастлив, изчезна.
	— Аз ще бъда баща — каза Зак. — Ще прекъсна училище и ще се прибера у дома.
	Джуд не можеше да диша. Кошмар наяве ли беше това?
	— Зак — изрече тя с умоляващ глас. — Помисли за бъдещето си…
	— Свършено е, мамо — каза той. — Ще ми помогнете ли?
	— Разбира се, че ще помогнем — каза Майлс. — Ти можеш да останеш в училище. Ще намерим начин.
	Скот се прокашля и тримата впиха погледи в него.
	— Лекси си мислеше, че Зак ще реагира по този начин или може би се е надявала. Както и да е, тя също така ме накара да подготвя и предварителни документи за това, че е готова да даде съгласието си за присъждането на родителски права на Зак. Моли само за две неща. Не иска детето й да знае, че майка му е в затвора. Никога. В действителност тя предложи да кажете на детето, че е умряла. — Той направи пауза, вгледан в Зак. — И тя иска да връчи бебето лично на вас, Зак. Само на вас. Така че ще се наложи да бъдете в болницата, когато ражда.
	Джуд рязко се завъртя и излезе от всекидневната. Вече в спалнята, взе три — не, четири таблетки приспивателно и пропълзя в кревата. Докато лежеше така и трепереше, молейки се таблетките да подействат, тя се опита да се замисли за бебето, това бебе, нейното внуче; опита се да си представи една дребна версия на Мия, с коса като царевична свила и очи като зелени мраморни топчета.
	Как можеше да гледа някое бебе като това и да изпитва нещо друго, освен чувство на загуба?

	* * *

	Лекси беше в столовата на затвора, когато усети първите контракции. Тя сграбчи Тамика за китката и я стисна с всичка сила.
	— О, господи — изрече Лекси, когато контракцията премина. — Така ли ще бъде?
	— И още по-зле. — Тамика я поведе през препълнената столова до една от пазачките, която стоеше до вратата. — Хлапето започва да ражда.
	Пазачката кимна, обади се по радиостанцията на някой друг и след това им каза да се приберат в килията си.
	— Някой ще дойде да те вземе, Бейл.
	Лекси се остави да я заведат в килията. Вече вътре, тя се сви върху долното легло на Тамика и се сгърчи под нарастващата болка. Тамика я галеше по главата и й разказваше някакви глупави истории за собствения си живот. Лекси се опита да слуша и да бъде учтива, но контракциите се усилваха и зачестяваха.
	— Аз… не мога… да… да издържам повече. Как го понасят всичко това жените?
	— Бейл?
	Тя дочу някой да изрича името й сред мъглата от болка; когато контракцията отмина, вдигна замаяно глава.
	В килията бе дошла Мириам Юнго, затворническата лекарка.
	— Чух, че някакво бебе искало да излиза и да си играе.
	— Обезболяващи — изрече Лекси. — Дайте ми обезболяващи.
	Доктор Юнго се усмихна.
	— Какво ще кажеш първо да те прегледам?
	— Да — отвърна Лекси. — Каквото кажете.
	Лекси изобщо не обръщаше внимание на всички неща, които се случиха след това. Това може би беше най-добрият вариант. Прегледаха таза й, което всяка затворничка, минаваща покрай килията, можеше да види, накараха я да се съблече, преди да я преместят в болничното отделение (за да се уверят, че не се опитва да изнесе нищо от затвора във вагината си — ха!), и отново закопчаха китките и глезените й.
	Тя се отпусна едва когато лежеше вече върху носилката на линейката, прикована към металните релси на леглото.
	— Може ли Тамика да дойде с мен? Моля ви? Искам да е при мен в болницата — каза Лекси с усилие между отделните пристъпи.
	Никой не й отговори и когато я връхлетя следващата вълна от болка, тя забрави за всичко останало. Докато стигне в болницата, контракциите зачестиха и станаха толкова силни, че все едно понасяше удари на ринга от някой призьор. Беше в стая на частна болница, с пазачки вътре и пред стаята. Тя искаше да се изтърколи от леглото или да ходи, или просто само да седне, но не можеше да направи нищо от това. Беше закопчана към страничните прегради на леглото от лявата страна. Единият глезен и едната китка. И нямаше да й дадат обезболяващи, защото беше прекалено късно. Каквото и, по дяволите, да означаваше това.
	Връхлетя я нова вълна от болка. Най-силната досега. Нададе жесток писък, а коремът й се обтегна толкова силно, че си помисли, че ще умре.
	Когато болката стихна, тя се опита да седне и после заговори на пазачката.
	— Извикайте медицинска сестра или лекар тук, моля ви. Нещо не е наред. Сигурна съм. Прекалено много боли. Моля ви. — Тя вече беше силно задъхана, полагайки огромни усилия да не се разплаче.
	— Служебните ми задължения не включват…
	— Моля ви — изплака Лекси. — Моля ви.
	Пазачката се втренчи в нея; очите й се присвиха. Лекси се зачуди какво вижда жената пред себе си: дали убиец, прикован към легло, или осемнайсетгодишно момиче, което ражда бебе и което тя вероятно никога няма да види повече.
	— Ще проверя — каза пазачката и излезе от стаята.
	Лекси падна обратно върху възглавниците. Опитваше се да бъде силна, но никога не се бе чувствала толкова самотна. Имаше нужда от леля си Ева тук, или Тамика, или Зак, или Мия.
	Поредната контракция буквално я преряза; тя се опъна до скъсване във веригите и усети как студеният метал буквално се врязва в китката и глезена й. В следващия момент всичко приключи.
	Тя рухна обратно върху възглавниците и издиша. Усещаше цялото си тяло като изцедено.
	Докосна корема си. Усещаше бебето си вътре да мърда, вероятно опитвайки се да намери изход от тази болка.
	— Всичко е наред, миличкото ми момиченце. Всичко ще е наред.
	Лекси присви очи, опитвайки се да си представи бебето в утробата си. В продължение на месеци, докато бе лежала в самотното си затворническо легло, тя бе мечтала за това бебе и в мечтите й то винаги беше момиче.
	Когато болката отново дойде, изкрещя, сигурна, че този път коремът й щеше да се сцепи като в онази сцена от „Пришълецът“. Продължаваше да пищи, когато лекарят влезе в стаята, следван от медицинска сестра.
	— Прикована към леглото? Къде се намираме, в средновековна Франция ли? Веднага я разкопчайте. Казах веднага.
	— Съжалявам, докторе, но не мога да го направя — отговори пазачката. За нейна чест, тя наистина съжаляваше.
	— Здравей, Лекси. Аз съм доктор Фарст — каза той, приближавайки се до страната й от леглото.
	— Здравейте — каза тя. — Мисля, че умирам. Случвало ли се е някога бебето да разкъса жена на две?
	Той се усмихна.
	— Само се чувства по този начин. Сега ще ви прегледам.
	— Окей.
	Той отмахна робата й и се намести между краката й.
	— Виждате ли я вече? Агхх — Лекси отново се изви на дъга с писък.
	— Добре, Алекса, изглежда някой е готов да се роди. Когато кажа напъни се, ще се напънеш с всички сили.
	Лекси беше толкова изтощена, че едва имаше сили да помръдне.
	— Какво означава това да се напъна с всички сили?
	— Както когато имаш запек и се опитваш да се изходиш.
	— О.
	— Добре, Алекса. Напъни се.
	Лекси пое въздух, напрегна се, напъна се и изпищя. Загуби броя на всички опити, при които докторът й казваше да спре и да започне, и да спре отново. Болеше я толкова силно, че не знаеше как понася болката, и й се прииска някой да бъде покрай нея, да й казва, че е наред и че се справя добре. Така поне изглеждаха нещата по филмите.
	И в следващия момент някакво бебе изплака.
	— Момиченце е — каза докторът с усмивка.
	Лекси никога преди този момент не бе знаела, че сърцето може да хвърчи, но точно така се усети в момента; болката изчезна — почти забравена — и ангелите я вдигаха на крилата си. Тя видя как докторът подава бебето — нейното бебе — на сестрата и не можа да се сдържи да не посегне към него. С едната ръка; другата бе останала прикована към желязото.
	— Разкопчайте китката й — нареди докторът на пазачката, смъквайки синята си хирургическа шапка. — Веднага.
	— Но…
	Доктор Фарст се обърна към пазачката.
	— В тази стая аз съм Господ. Свалете й белезниците. Ако е необходимо, оставете я прикована за глезена. Това е достатъчно, за да запазим обществото в безопасност от този тийнейджър. — Той се приближи до леглото. — Ти си млада — каза той.
	Това означаваше, че за него тя разполагаше с много време пред себе си, че някой ден щеше да бъде в стая като тази да ражда дете, което после ще отнесе у дома си и ще обича. Че някой ден Лекси щеше да отглежда своето собствено детенце.
	Тя можеше да му каже, че той греши, че тя вече не е млада и че такива мечти бяха нещо ефимерно, като балони, които, веднъж изпуснати, изчезват високо в небето над главата ти. Но той беше толкова мил, а тя толкова изтощена, че не искаше да гледа истината право в очите точно сега, в този момент.
	Сестрата дойде при нея и подаде на Лекси един малък вързоп, обвит в розово.
	_Нейната дъщеря._
	— Ще ви оставя двете за минутка. Знам… навън чакат и други хора.
	Настъпи един неловък момент, когато истината си проправи път в стаята и след това сестрата и лекарят излязоха.
	Тя се втренчи в бебето си със страхопочитание, като хипнотизирана от дребничкото му розово личице и оформените като панделка устни, от мътните сини очи, които изглежда знаеха тайни, които Лекси тепърва имаше да научава. Лекси се пресегна и докосна свитото й юмруче.
	— Имам толкова много да ти казвам, мъничко момиче, но ти няма да го запомниш. Ти няма да запомниш и мен. Но аз ще те помня. — Тя държеше дъщеря си притисната към себе си, давайки й всичката любов, която имаше, с надеждата да я отпечата по някакъв начин, който нямаше да изчезне. — Като гъските — прошепна тя в дребничкото розово ушенце, — техните малки се отпечатват върху майка им при първата гледка и никога не се забравят.
	На вратата се почука. Пазачката отговори, разговори се с някого в коридора отвън и след това отвори вратата. В стаята влезе Скот. Както винаги, беше с намачкани дрехи, разрошен, в евтин вълнен костюм и старомодна връзка, но погледът му беше толкова мил и състрадателен, че Лекси усети как паниката й изведнъж нараства. Тя инстинктивно стисна силно бебето си.
	— Здравей, Лекси — каза той. Навъси се при гледката на червения белег върху китката й. — Те са те закопчали? Мръсни га…
	— Всичко е наред — каза тя. — Виж.
	Скот се приведе.
	— Тя е красива, Лекси. — При думите лицето му стана тъжно. — Време е — каза той нежно.
	— Той тук ли е? — запита тя и дори с цялата болка, която знаеше, че настъпва, сърцето й за миг изскочи от ритъм.
	— Точно пред вратата е.
	— Ще ми помогнеш ли да седна, Скот?
	Той й помогна да се настани до седнало положение, после се дръпна.
	— Сигурна ли си, че искаш да го направиш?
	— Какъв избор имам?
	— Не е необходимо да се отказваш изцяло от нея, можеш да бъдеш абсолютно сигурна. Когато излезеш…
	— Виж я — изрече Лекси, втренчена в това красиво създание. — Те ще я обичат. Тя ще се чувства обичана. Тя ще се чувства в безопасност. Тя ще има всички онези неща, които аз няма да мога да й дам. Повярвай ми, Скот, тя не се нуждае от майка като мен.
	— Не съм съгласен, но изборът е твой — каза Скот. — Ей сега ще го повикам.
	Лекси изпъна гръбнак и в следващия момент той бе застанал на прага.
	Болката беше по-силна, отколкото бе очаквала, повече, отколкото родилните мъки, през които току-що бе преминала. Зак изпълваше рамката на вратата, по-висок, отколкото го помнеше, с още по-широки рамене. Пшениченорусата му коса падаше върху очите и тя си спомняше колко много ненавиждаше това, и как се бе смяла, когато я бе отмятала настрани, за да види очите му, притискайки се в него за целувка.
	Толкова много го обичаше. Начинът, по който го обичаше, не беше само в кръвта й; това беше самата й кръв. Не знаеше дали всички останали бяха прави и любовта й към него някой ден щеше да избледнее подобно на избеляла фотография; как можеше да знае това? Знаеше само, че любовта й към него беше най-хубавото нещо от същността й и без нея сърцето й щеше да бъде празно.
	Той се приближи към нея с несигурен вид.
	Лекси се радваше, че дъщеря й е в прегръдките й, защото иначе щеше да го докосне. Нямаше да има сили да се възпре.
	Вече отблизо видя белега по дължината на брадичката му; покритата със ситни бръчици кожа там беше със същата розовина като лицето на бебето им. Скоро може би щеше да изчезне напълно или да се превърне в някакъв невидим белег, но в момента той беше тук, явно напомняне за престъплението й.
	— Здравей, Зак — каза тя, долавяйки как гласът й трепери.
	Той си пое дълбоко дъх, изричайки тихо името й, и накрая остана само болката в сърцето. Гласът му й напомни за нощите на брега, за целувките им, които не секваха цяла нощ. За мечтите и бъдещето им.
	— Тя изглежда също като Мия — каза той и при думите му миналото изведнъж се изправи до тях, сгърчено в засада до това дребно, увито в пеленки късче от бъдещето.
	Лекси искаше да се извини, но се сдържа. Нямаше смисъл да го прави; онези дни принадлежаха на миналото. Тук ставаше дума за нещо друго. За някой друг човек.
	— Бих я кръстила Грейс — каза Лекси, изтривайки очите си. — Ако можех да го направя.
	— Ти си нейната майка — каза Зак.
	„Нейната майка.“ Лекси не знаеше как да реагира на думите му, така че замълча.
	— Аз си мислех, че ти искаш да я наречеш… Мислех, че харесваше името Катя.
	Тя си пое дълбоко дъх при това: да, той не беше забравил. Имаше чувството, че сякаш онова се бе случило преди цял човешки живот, този разговор за надеждата между две хлапета, които си мислеха, че любовта беше най-лесното нещо на света. Те бяха лежали на техния бряг, споделяйки призрачните си мечти за бъдещето.
	— Моята приятелка Тамика е католичка. Тя твърди, че когато Господ ти прости, той те дарява с благодат. — Лекси се вгледа в дъщеря си. — Грейси? Ти ли си това?
	Бебето издаде тих звук и Лекси се разплака.
	— Не плачи, бебчо — изрече тя, целувайки тънките розови устнички.
	После вдигна поглед към Зак.
	— Кажи й, че я обичах до такава степен и затова направих това, което е най-добро за нея.
	— Ще я водя с мен при посещенията…
	— Не. — Тя целуна дъщеря си за последен път и после бавно, бавно я подаде на Зак. — Не искам да израсне като мен. Дръж я далеч от мен.
	Той пое дребния вързоп в прегръдките си.
	— Грейс — изрече той. — Грейс Мия Фарадей.
	Лекси усети пристъп на паника при думите му.
	— Обичам те, Грейси — прошепна тя, искайки й се да бе целунала дъщеря си още веднъж, преди да му я подаде. — И Зак, аз…
	На вратата се почука. Беше толкова силно, че я стресна.
	— Това трябва да е мама — каза Зак. — Какво искаше да кажеш?
	Лекси поклати глава.
	— Няма значение.
	Той направи пауза и премести погледа си от бебето върху Лекси.
	— Аз съсипах всичко — каза тихо той.
	Тя не можеше да намери гласа си, дори и за да каже сбогом на дъщеря си или на момчето, което обичаше.

	* * *

	Джуд се бе опитала да се подготви за този ден. Казваше си, че това ще бъде началото на една нова Джуд, така че когато Зак излезе от болничната стая на Лекси, държейки в прегръдките си увитото в розови пеленки новородено, и очите му блестяха от емоция, тя усети как надеждата се надига у нея.
	— Грейс Мия Фарадей — каза Зак.
	— Страхотна е — каза Майлс, заставайки до сина си и захлупвайки малката бебешка главица в дългата си ръка на хирург.
	Джуд се вгледа в дребното личице на внучка си и времето сякаш се върна назад.
	За секунди тя самата се бе превърнала в млада майка; с по едно бебе във всяка ръка и Майлс до нея.
	Грейс изглеждаше точно като Мия.
	Същите оформени като панделка устни и мътни сини очи, които щяха да позеленеят по-късно, същата остра брадичка и бяло — руси мигли. Джуд инстинктивно се дръпна назад.
	— Мамо? — каза Зак, вдигайки поглед към нея. — Искаш ли да я подържиш?
	Джуд цялата се разтрепери. Студът в сърцето й се разпростря до пръстите й и й се прииска да си беше облякла палтото.
	— Разбира се. — Тя се усмихна насила и протегна ръце, поемайки Мия — не, Грейс — в прегръдките си, държейки я близо до тялото си.
	_Обичай я_, помисли отчаяно, на ръба на паниката. _Усети нещо._
	Но усилията й бяха напразни. Тя се вгледа в собствената си внучка, това бебе, което изглеждаше толкова като Мия, че можеше да заблуди всеки, а Джуд не изпитваше абсолютно нищо.

	* * *

	Физически Лекси се възстановяваше бързо. Гърдите й се свиха до нормалния размер и млякото й секна. В рамките на месец само няколко бледи ивици в долната част на корема й бяха единственото доказателство, че някога бе раждала.
	Тя се чувстваше точно толкова избеляла, както и тези белези. Бременността я бе променила. Едно дете на име Алекса Бейл бе влязло в тази болница, приковано към едно легло, и бе родило най-красивото бебе в света. Тя бе видяла за последно момчето, което обичаше. И след това всичко бе изчезнало и една по-възрастна, помъдряла Лекси се бе върнала обратно в затвора „Парди“.
	Преди беше крехка, дори изпълнена с надежда; сега осъзнаваше това като човек, съзрял липсващ стълб на ограда. Липсата изведнъж изпъкна. Тя се беше чувствала съсипана, разрушена от ужасното нещо, което бе направила, но бе вярвала в изкуплението, в силата на справедливостта. Беше си мислила, че отиването й в затвора щеше да представлява разплата и че след нея ще получи прошка.
	Каква глупачка.
	Адвокатът й се бе оказал прав. Трябваше да се бори с обвиненията, а вместо това бе казала, че съжалява и че била млада и глупава.
	Вместо това бе постъпила правилно и в резултат се бе оказала смачкана. Бе загубила всичко, което имаше значение за нея, но нищо не я болеше така, както загубата на детето й.
	През двата месеца след раждането на Грейс Лекси се бе опитала да се вкопчи в това, което беше, но най-доброто у нея постепенно чезнеше. Ден след ден тя се опитваше да пише писма на дъщеря си и всяка нова несполука сякаш отронваше късче от нея, докато накрая бе останало толкова малко, че се чувстваше като прозрачна. Особено на днешния ден.
	Беше на двора, седнала на пейка под едно бледо синьо небе. От лявата й страна няколко облечени в каки жени играеха баскетбол. Дърветата извън затвора разцъфтяваха с пълна сила. От време на време някакво розово цветче прелиташе над призрачната планина от тел и се приземяваше подобно на някакво невъзможно за изпълнение обещание.
	— Приличаш ми на някого, който се нуждае от нещо силно.
	Лекси вдигна глава. Жената пред нея беше в комбинезон с цвят на морков и синя кърпа, обвита около остриганата й глава. Изпод яката й надзърташе татуировка на змия. Беше набита жена с мощни ръце и кожа на бузите й, която някой сякаш бе търкал с телена гъбичка.
	Лекси знаеше коя беше тази жена. Всички я знаеха. Прякорът й Смак* нямаше нужда от разяснения.
	[* Smack — хероин (от англ. на жаргон). — Б.пр.]
	Тя бавно се изправи. Откакто я бяха докарали тук, нито веднъж не я бе заговорила. Съществуваше само една-единствена причина, поради която жените се сприятеляваха със Смак, а почнеше ли някой да разговаря с нея, нямаше отърваване.
	— Мога да направя така, че болката ти да отшуми — каза Смак.
	Лекси знаеше, че това не беше правилно, че е опасно да надава ухо на такива обещания, но не можа да се сдържи. Изпитваше непоносима болка, особено на днешния ден.
	— Колко?
	Смак бавно се усмихна, разкривайки черни грозни зъби. Метамфетамин. Усти като нейната тук с лопата да ги ринеш.
	— За пръв път ли ти е? Такава сладурана като теб? Мисля, че…
	— Обирай си крушите оттук, Смак.
	Лекси видя Тамика да връхлита към тях като някоя разтревожена майка гризли. Тя притисна едрата си като лопата длан върху гърдите на Лекси и я избута настрани. Лекси залитна и малко остана да падне. Тя бързо възстанови равновесието си и се втурна напред.
	— Това си е моя работа, Тамика. Не можеш да ми казваш какво да правя.
	Тамика доближи плътно лицето си до физиономията на Смак.
	— Изчезвай или ще те размажа като талашитена мебел.
	Лекси се пъхна между двете жени.
	— Имам нужда от него — обърна се тя към Тамика почти умоляващо. — Не издържам повече. Не искам да изпитвам нищо.
	— Отвори си ръката — прошепна Смак.
	— Не — обади се Тамика. — Няма да ти позволя да го направиш, _hermana_*.
	[* Сестра (исп.). — Б.пр.]
	Лекси издаде гърлен, виещ звук на неподправена болка и халоса Тамика в носа.
	Чу се рязко изсвирване.
	Смак пъхна две таблетки в дланта на Лекси и след това побягна с такава скорост, сякаш никога не бе стояла до тях.
	— Да не си полудяла? — възкликна Тамика, залитайки назад. — Изобщо не знам защо трябва да ме е грижа за теб.
	— Аз също. Никога не съм те молила.
	— Hermana — проговори Тамика с въздишка. — Знам колко боли.
	— Наистина ли? Преди една година на днешния ден убих най-добрата си приятелка.
	Две пазачки застанаха между тях и избутаха Лекси надалеч от Тамика.
	— Дръпни се, Бейл.
	— Аз паднах — каза Тамика.
	— Хайде, пробвай още веднъж, Ернандес — каза едната от пазачките. — Добре видях какво стана. Хайде, Бейл.
	Лекси знаеше къде я водят, но не й пукаше. Ако това се бе случило предния ден, тя би казала, че нищо друго не я плаши толкова, както отиването в Дупката, но на днешния ден преди една година тя бе убила най-добрата си приятелка, а в един свят, в който Лекси бе родила дете и го бе загубила, това едва ли заслужаваше дори и въздишка.
	Прекараха я през сума ти коридори, докато накрая стигнаха до една малка стая без прозорци. Когато вратата се отвори, Лекси я връхлетя воня на урина и мръсотия и за миг изпита пристъп на паника, опитвайки се да се отдръпне.
	— Много е късно — обади се най-близката пазачка и я блъсна вътре. В помещението имаше метално легло с грубо стоманеносиво одеяло. Матракът и възглавницата бяха направени от стара, вече загубила формата си изкуствена гъба. Единственият отвор на вратата беше с размер на дистанционно управление на телевизор. Храната вероятно я пъхаха през този процеп три пъти дневно.
	Лекси стоеше в мрака, внезапно разтреперана, въпреки че не беше студено. От вонята в килията й се просълзиха очите.
	— Ти си тук — каза едната от пазачките. — Да ти е за урок.
	Вратата издрънча и се затвори и тя остана в мрака.
	Лекси остана така, вече зъзнейки. Тя отвори дланта си. Беше прекалено тъмно, за да види таблетките, но ги усети. Сложи ги в устата си и ги преглътна без вода. Мина известно време, докато й подействат, но накрая спокойствието плъзна по вените й. Притвори очи и забрави всичко за фалшивото пеене на Мия и обещанията на Зак за любов, и бебешките звуци на Грейс. Седна върху дунапреновия матрак, втренчена в нищото, без никаква мисъл или чувство, просто отмервайки времето, което чувстваше като нещо вечно.


>	Част втора

E>
	Макар и нищо да не може да върне мига на великолепието в тревите, на славата в цветята, ний няма да скърбим, а по-скоро ще намираме сили в онова, що остава след тях.
@	УИЛЯМ УЪРДСУЪРТ, „ОДА: НАМЕЦИ ЗА БЕЗСМЪРТИЕТО ОТ СПОМЕНИ ОТ РАННОТО ДЕТСТВО“
E$

>>	Глава 18

	_2010 г._
	Погледнато отдалеч, семейство Фарадей изглеждаше така, сякаш се бе излекувало. Известният хирург Майлс се бе върнал към онова, което правеше най-добре, и ако прекарваше прекалено много часове в операционната зала, изглеждаше напълно нормално, че трябва да спаси живота на колкото може повече хора. Зак беше изненадал всички, които го познаваха, с блестящите си прояви в двегодишния колеж и във Вашингтонския университет; беше се дипломирал за три години и бе започнал медицинското училище една година по-рано. Сега беше втора година и оценките му бяха фантастични. Беше се преместил да живее в една къща под наем на острова и се занимаваше с две неща в живота си: училището и бащинството. Не изглежда да го беше особено грижа, че няма никакво време за социален живот. Хората от острова говореха за него с гордост, казваха как трагедията го била оформила и колко добре се справял с предизвикателствата на бащинството.
	Освен него също така се бе променила и Джуд.
	В продължение на години тя се бе опитвала да върне жената, която бе представлявала преди смъртта на дъщеря си. Беше правила онова, което искаха от нея, което очакваха да прави. Беше ходила в групи за взаимопомощ и терапевти. В различни периоди бе вземала ксанакс, золофт и прозак. В началото бе спала прекалено много, а после — прекалено малко. Беше отслабнала много. Най-вече бе разбрала, че има болки, които нито могат да бъдат излекувани, нито да зараснат.
	Времето не беше излекувало раните й. Какво гадно клише само се бе оказало това. Това бяха думите, които щастливите хора казваха на другите с по-малко късмет от техния. Същите тези късметлии си мислеха, че разговорите за мъката помагат и за тях не беше нищо да кажат на някого „опитай се да се върнеш към живота“.
	Най-накрая бе спряла да се надява, че един ден ще се почувства по-добре, и това стана, когато намери начин да се справя с живота. Не можеше да контролира мъката или живота си, или каквото и да било, поне това вече бе разбрала, но можеше да владее емоциите си.
	Тя беше внимателна.
	Предпазлива.
	Крехка.
	Това най-вече. Наподобяваше някаква древна порцеланова ваза, която я бяха строшили и после с големи усилия бяха залепили парчетата едно към друго. Отблизо всеки белег си личеше силно; ако някой искаше да борави с нея, трябваше да прилага възможно най-нежното усилие, но от определено разстояние, от единия край на стаята, при точния ракурс, всичко изглеждаше цяло и непокътнато.
	Тя следваше една твърда ежедневна програма; беше разбрала, че планирането може да я спаси. Един списък със задължения можеше да бъде нещо като рамка за нечий живот. Събуждане. Душ. Кафе. Плащане на сметки. Пазаруване в магазина… пощата… химическо почистване. Да зареди бензин в колата.
	Това беше начинът, по който преминаваше ежедневието й. Подстригваше се и си правеше прическа, дори и вече да не даваше пет пари как изглежда; слагаше си грим; обличаше се внимателно. В противен случай хората се навъсваха при вида й, привеждаха се по-близо до нея и я питаха с приглушен глас: „Как си, наистина?“.
	По-добре да изглежда, че е здрава, и да продължава. През повечето време номерът минаваше. Тя се събуждаше и денят й минаваше през безкрайната дневна светлина. В делничните дни приготвяше закуска на внучката си и я караше в детската градина. Няколко часа по-късно вземаше Грейс от началното училище и я оставяше в следобедната занималня, което позволяваше на Зак да прекарва дните си в медицинското училище.
	Джуд беше научила, че ако се съсредоточава върху дребните неща от живота, това й позволява да държи под контрол мъката си.
	Поне през повечето дни. Днес обаче каквито и усилия да полагаше да се преструва, не помагаше.
	На следващия ден беше шестата годишнина от смъртта на Мия.
	Джуд седеше в дизайнерската си кухня, втренчена в готварската печка с шест газови котлона. В късните следобедни часове слънцето се промъкваше през прозореца, карайки гранитния кухненски плот да искри със ситни бронзови искрици.
	Майлс се приближи и я целуна по бузата. Той бе стоял плътно до Джуд през целия ден.
	— Зак и Грейс ще бъдат тук за вечеря — напомни й той.
	Тя кимна. Прекалено късно й хрумна, че можеше да превърне това в прегръдка и да го целуне в отговор, но както с толкова много неща, за пореден път беше изпуснала момента. Тя го загледа, докато той се отдалечаваше от нея, виждайки как дистанцията помежду им се разраства. Беше умение, което бе придобила; тя наистина вече виждаше празното пространство.
	Наясно бе, че той беше разочарован от нея, от брака им, точно както знаеше, че продължаваше да я обича. Поне той така искаше, а за Майлс желанието и действителността бяха едно и също нещо, защото той така го беше направил. Той все още вярваше в тях. Всеки ден се събуждаше с мисълта, че това ще бъде _денят_, в който тя ще си спомни как да го обикне отново.
	Джуд отиде до хладилника да вземе телешка и свинска кайма и се зае с успокояващата задача да приготви кюфтета. През следващия час се потопи в обичайната програма: кълцане на зеленчуци, валяне на кюфтета и накрая пърженето им. Докато направи соса, из цялата къща се разнасяше ароматът на доматен сос с червено вино и ухаещи на мащерка кюфтета. Влажна сладост висеше във въздуха, докато водата кипеше върху котлона. Тя намали огъня на соса и направи салата. Тъкмо затваряше вратичката на хладилника, когато дочу кола да спира пред къщата.
	Затъкна косата зад ухото си, усещайки грубите нови посивели кичури, които се промъкваха сред русите, осезаемо напомняне за загубата й. Докато приближаваше всекидневната, Майлс я видя и я пресрещна по средата на пътя й, прегръщайки я през кръста.
	Грейс влезе в обляния от слънцето вход. В панталонките си с пеперудки и тъмнорозова блузка, със сламенорусата си коса, която упорито се мъчеше да се измъкне от конската й опашка, тя напомняше на малка горска фея. Едва когато човек видеше отблизо дребното й, оформено като сърце личице с остра брадичка и вирнато носле, можеше да се убеди, че сериозното дете пред него не прилича по нищо на феите. Подобно на останалите, тя рядко се усмихваше и се смееше тихо, закривайки уста с ръчичка, сякаш звукът й беше неприятен.
	Майлс пусна Джуд и се втурна към внучката си, сграбчвайки я в прегръдките си и завъртайки я вихрено около себе си.
	— И как се чувства днес моето мъниче?
	Джуд потръпна при това ласкаво обръщение. Тя се бе опитвала да отучи съпруга си да го използва, но той казваше, че не може да го направи и че като гледал Грейс, виждал Мия и прякорът се изтръгвал от устата му.
	Джуд също виждаше Мия в Грейс. Точно в това беше проблемът. Всеки път, когато Джуд погледнеше това дете, и раната й се отваряше.
	— Добре съм, дядо — каза тя. — Намерих едно острие на стрела в една яма на брега.
	— Не, не си намерила — обади се Зак, изритвайки вратата след себе си.
	— Но можех да намеря — отвърна Грейс.
	— Но не си. Джейкъб Мур го е намерил, а ти си го ударила в носа, когато не поискал да ти го даде.
	— Джейкъб Мур ли? — запита Майлс, втренчвайки се във внучката си през очилата, които сега носеше. — Не е ли хлапето, дето изглежда като Йети?
	Грейс се изкикоти и закри уста, кимайки.
	— Той е на седем години — прошепна тържествено тя. — И е в детската градина.
	— Не я окуражавай, тате — каза Зак, захвърляйки ключовете си върху масичката до вратата. — Тя вече гледа на боевете в клетка като на единствената й кариера. — Той окачи раницата си, спирайки за секунда пред зеления пуловер, който продължаваше да виси на закачалката. Дългите му пръсти докоснаха тъканта. Всички правеха така, докосваха пуловера подобно на талисман при всяко влизане в къщата. След това се обърна и тръгна към голямата всекидневна.
	Джуд беше толкова дистанцирана от собствения си живот, че виждаше сина си от разстояние дори и когато беше точно пред нея. Русата му коса отново бе пораснала; отново беше прекалено дълга, разпиляна и несресана. Брадичката му беше с набола брада, която бе покарала на някои места, но на други не, заради изгарянията; ризата му беше обърната с хастара навън и вероятно бе прекарал така целия ден; когато свали маратонките си, видя, че бе обул различни чорапи. Най-лошото от всичко беше изтощението в очите му. Без съмнение бе прекарал последната нощ в четене и въпреки всичко бе станал рано, с ведро настроение, за да приготви закуската на Грейс. Някой ден просто щеше да падне на мястото, където стоеше.
	— Искаш ли една бира? — попита Майлс сина си, докато той целуваше розовите бузи на Грейс.
	— Не ми позволяват да пия бира — отвърна захилено тя.
	— Много смешно, млада госпожице. Аз питах баща ти.
	— Разбира се — отвърна Зак.
	Джуд сграбчи две бири от хладилника, а на себе си наля бяло вино; след това последва мъжете си в двора.
	Тя седна в стола за пикник до барбекюто. Майлс седеше от лявата й страна, а Зак до външната маса, рухнал в едно кресло, положил обутите си в чорапи крака върху масата. Грейс мина покрай тях и седна на края на тревната ивица, където заговори на китката си.
	— Тя все още разговаря с невидимия си приятел, доколкото разбирам — каза Майлс.
	— Обикновените деца имат невидими приятели — каза Зак. — Грейс има невидим _извънземен_ приятел, принцеса, уловена в един буркан на планетата й. А това е най-малкият от проблемите ни. — Той отпи от бирата и остави бутилката на масата. — Учителката й казва, че тя има проблеми със сприятеляването. Лъже за всичко и е започнала да разпитва за майка си. Иска да знае защо не живее с нас и къде е.
	Джуд се изпъна като струна на стола си.
	— Тя се нуждае още повече от нас — каза Майлс.
	— Може би трябва да прекъсна за известно време медицинското училище — каза Зак и от езика на тялото му ставаше ясно, че бе размишлявал дълго време върху този проблем. — За третата година очаквам, че ще бъде дяволски трудна, и, честно казано, и без това съм вече на ръба. Всяка секунда от живота ми е или четене, или бързам да съм с Грейс. Когато съм с нея, съм толкова уморен, че не ставам за нищо. Знаете ли какво ми каза снощи? „Тате, аз мога да се погрижа за себе си, ако ти си прекалено уморен да направиш вечеря.“ — Той прекара ръка през косата си. — Тя е на пет години, за бога. И се притеснява за мен.
	— А ти си на двайсет и четири — каза Майлс. — Справяш се дяволски добре, Зак. Гордеем се с теб, не е ли така, Джуд? Не можеш да прекъснеш сега медицинското училище. Почти си приключил.
	— Утре вечерта имам групово занятие. Не отида ли, ще им проваля финала. Знам го.
	— Аз ще я взема и ще й направя вечеря — каза Джуд. Те го очакваха от нея и това й беше известно. — А ти можеш да учиш колкото трябва.
	Зак й хвърли поглед през рамо.
	Нямаше й доверие, за да й оставя Грейс; разбира се, че й нямаше. Не беше забравил началото, когато Джуд се бе опитала да бъде баба и се бе провалила. Мъката й тогава беше невероятно силна: като някакъв остър нож, забиваше се в нея в най-неочаквани моменти и буквално я оставяше мъртва. Поради тази причина тя обикновено се успиваше и забравяше да взема Грейс. Веднъж — в най-лошия момент — Майлс се бе прибрал вечерта и бе намерил Грейс да лежи забравена в спалнята на Мия с мръсни пелени, докато Джуд лежеше сгърчена в зародишна позиция в собственото си легло, хълцаща, стиснала снимката на Мия.
	Всички знаеха, че Джуд не можеше да погледне Грейс, без мъката да я сграбчи. Каквото и да направеше Грейс, всичко й напомняше за загубата, така че тя се държеше на дистанция от внучката си. Джуд изпитваше срам и смущение от тази своя слабост, но не можеше да направи нищо. А бе полагала усилия. През последните две години бе отбелязала известен напредък. Вземаше редовно Грейс от детската градина и от занималнята, където отиваше след училище. Освен когато се чувстваше най-зле, когато изпадаше в онзи сив свят, при който се пъхваше в кревата и забравяше всичките си задължения и всеки около себе си. Особено внучката си.
	— Вече съм по-добре — каза му тя. — Можеш да ми се довериш.
	— Утре е…
	— Знам какво е утре — прекъсна го Джуд, преди той да каже онова, което всички вече знаеха: утре щеше да бъде лош ден за всички тях. — Но този път можеш да ми се довериш.

	* * *

	Трябваше да вали, но не валеше. Гледката отвъд прозореца й трябваше да бъде мрачна и зловеща, като разливащо се мастило, с набъбнали черни небеса и антрацитни листа, търкалящи се по мръсните тротоари, и врани, накацали по телефонните жици. Сцена от „Сблъсък“*. Вместо това, шестата годишнина от смъртта на дъщеря й дойде с ярка зора, с онова златистосиньо небе, което превръщаше Сиатъл в най-красивия град в света. Саунд искреше; планината Рейниър изглеждаше на една ръка разстояние, а яркият й бял връх блестеше над рамото на града.
	[* Роман на Стивън Кинг. — Б.пр.]
	И въпреки това Джуд изпитваше студ. Пронизващ. Навред около нея туристи крачеха през пазара Пайн Плейс, облечени в шорти и тениски, с фотоапарати в ръце, и ядяха храна с пръчици или от мазни бели торби. Дългокоси музиканти стояха по ъглите на Мейн стрийт и разтегляха акордеоните си, дрънкаха китарите или биеха барабаните си. Един от тях дори бе докарал и пианото си.
	Джуд уви дебелия кашмирен шал около врата си и повторно нагласи дръжката на чантата си върху рамото. В края на пазара една триъгълна ивица трева осигуряваше място за отдих на бездомните. Огромен тотемен стълб се взираше отгоре в тях.
	Тя прекоси оживената улица и тръгна по един стръмен хълм към едно здание, забило се високо в кристалносиньото небе.
	— Здравейте, госпожо Фарадей — каза портиерът, сваляйки нелепата си шапка пред нея.
	Тя само кимна и мина покрай него, неспособна да се усмихне през днешния ден. Докато чакаше асансьора, потропваше с крак върху покрития с плочи под и хапеше устната си. Смъкна шала си и после пак се уви с него. Докато се добере до безупречния офис със стъклени стени на доктор Блум, я разтресе такъв студ, че очакваше да види собствения си дъх.
	— Можете да влизате, госпожо Фарадей — каза рецепционистката пред входа на кабинета.
	Джуд нямаше сили да отговори. Мина през чакалнята и влезе в елегантно обзаведения кабинет на доктор Блум.
	— Включи радиатора — изрече тя без всякакъв увод, стоварвайки се в плюшеното кресло до нея.
	— До теб има едно одеяло — каза лекарката й.
	Джуд се пресегна към одеялото от мохер с цвят на камила и се уви с него, цялата трепереща.
	— Какво има? — запита тя, проумявайки, че лекарката я гледа втренчено.
	Доктор Хариет Блум седна пред Джуд. Тя беше строга като собствения си кабинет — стоманеносива коса, ъгловато лице и тъмни очи, от които не убягваше нищо. Днес носеше плътно прилепнала рокля с черни ръкави и модни черни обувки с висок ток.
	След като Джуд за пръв път се бе огънала под неуморния натиск на Майлс да „получи помощ“ и „да се срещне с някого“, тя бе посетила цяла върволица психиатри и терапевти. Първоначално единственият й критерий беше възможността им да й предпишат някакви лекарства. С времето тя бе пресяла фалшивите доставчици на надежда и идиотите, които смело я уверяваха, че някой ден отново щяла да се усмихва. Ставаше и си тръгваше още на мига, когато някой й кажеше, че времето щяло да излекува всички рани.
	До 2005 г. от цялото това пресяване бе останала само Хариет Блум, която рядко се усмихваше и чието поведение без съмнение демонстрираше пълното разбиране на трагедията на Джуд. И тя можеше да предписва лекарства.
	— Какво има? — попита Джуд отново, цялата трепереща.
	— И двете знаем какъв ден е днес.
	На Джуд й се прииска да измисли нещо умно в отговор, но не можа. Силите й стигнаха само да кимне.
	— Спа ли снощи?
	Тя поклати глава.
	— Майлс ме прегърна, но аз го отблъснах.
	— Значи не си искала спокойствие.
	— Каква полза от него?
	— Възнамеряваш ли да направиш нещо, с което да отбележиш годишнината?
	Въпросът разгневи Джуд, а гневът беше нещо хубаво, по-добър от отчаянието на пълното безсилие.
	— Като например да й пратя балони ли? Или да седя до онзи гранитен камък в тревата, където е тялото й? Или може би трябва да поканя гости и да отпразнуваме живота й… който отдавна приключи.
	— Понякога хората намират утеха в такива неща.
	— Да. Е. Не съм от тях.
	— Както казах и по-рано, ти не търсиш утеха. — Хариет написа нещо в бележника си. — Защо продължаваш да ме посещаваш? Ти така силно контролираш чувствата си, че ние почти не бележим някакъв прогрес.
	— Дойдох при теб за лекарства. Знаеш го.
	— Как се справяш, наистина?
	— Тази вечер ще бъде… много зле. Ще почна да си я спомням и няма да имам сили да спра. Ще си помисля, че Майлс е сгрешил. Че нещата с нея биха могли да се развият по-добре или че ако я бях целунала, тя би могла да се събуди като някоя принцеса от филм на „Дисни“. Ще си въобразя, че е трябвало да опитам спасително дишане уста в уста или да я задумкам по сърцето. Ей такива побъркани идеи. — Джуд вдигна поглед. Сълзи потекоха по острото лице на доктор Блум и го смекчиха. — Ще взема някакви хапчета за приспивателни и в следващия миг ще дойде и утрешния ден, и аз ще бъда наред до Деня на благодарността, след това на Коледа, и след това на рождения й ден.
	— Рождения ден на Зак.
	Тя потръпна при тези думи.
	— Да. Не че той го празнува оттогава.
	— Кога беше последният път, когато семейството ви въобще празнува каквото и да било?
	— Знаеш отговора на този въпрос. Ние сме като онези хора в онзи филм за крадците на тела. Само се преструваме, че сме истински. Но защо е необходимо отново да дъвчем всичко това? Искам просто да ми кажеш как да се справя днес.
	— Ти никога не питаш за утрешния ден. Защо?
	— Какво искаш да кажеш?
	— Повечето пациенти искат да се научат как да живеят. Те искат от мен да им направя карта, която да могат да следват, за да се доберат до едно здравословно бъдеще. Ти просто искаш да оцеляваш ден за ден.
	— Добро утро. Не съм биполярна или шизофреничка, или някакъв граничен случай. Тъжна съм. Дъщеря ми умря и аз съм опустошена. Няма как да стана по-добре.
	— Това ли е, в което искаш да повярваш?
	— Това е действителността. — Джуд кръстоса ръце. — Виж, ти ми помогна, ако за това става въпрос. Може би си мислиш, че вече трябва да се чувствам по-добре, може би си мислиш, че шест години са прекалено дълго време. Но не са, не и когато детето ти е умряло. А аз се подобрявам. Ходя на покупки. Готвя вечеря. Излизам с приятелки. Любя се със съпруга си. Гласувам.
	— Не спомена нито сина си, нито внучката си.
	— Не съм твърдяла, че списъкът ще бъде пълен — каза Джуд.
	— Още ли дебнеш Грейс?
	Джуд размота и смъкна шала си. Беше й горещо вече и се потеше, и в действителност шалът буквално я задушаваше.
	— Не я дебна.
	— Ти се криеш сред дърветата и я следиш какво прави в следобедната си програма, но не я прегръщаш, нито си играеш с нея. Как би нарекла това?
	Джуд почна да разкопчава палтото си.
	— О, тук е адска жега.
	— Кога за последен път си прегръщала Грейс? Или си я целувала?
	— Наистина. Тук е истинска фурна…
	— Не е горещо.
	— Дяволската менопауза.
	— Джуд — изрече Хариет с раздразнение, което се опитваше да потисне. — Ти отказваш да обичаш внучката си.
	— Не — изрече Джуд, вдигайки накрая глава. — Не мога да я обичам. Има разлика. Опитвах се. Наистина ли мислиш, че не съм опитвала? Но когато я гледам, не усещам… нищо.
	— Това не е вярно, Джуд.
	— Виж — въздъхна Джуд. — Разбирам какво искаш да направиш. Дъвчем това вече от години. Аз ти казвам, че не мога да чувствам, а ти ми връщаш веднага в отговор, че не искам. Мозъкът ми е шефът. Наясно съм. Наистина. Старото ми аз би било сигурно, че ти си правата.
	— А новото ти аз?
	— Новото ми аз живее. Това е достатъчно. Вече не избухвам в сълзи при гледката на нещо розово; мога да запаля колата си, без да се разплача; мога да гледам сина си, без да изпитвам гняв към него. Понякога дори мога да гледам в очите му, без дори да си помисля за Мия. Мога да взема внучката си от училище и да я изкъпя, и да й прочета приспивна приказка, и всичко това, без да плача. Знаеш добре колко голям е този прогрес. Така че можем ли, просто за момента, да забравим следващата стъпка и да ми помогнеш да изкарам този ден?
	— Можем да поговорим за Мия.
	— Не — отвърна рязко Джуд. Отдавна бе научила, че разговорите за Мия само изостряха болката й.
	— Ти имаш нужда да говорим за нея. Ти имаш нужда да си спомняш и да скърбиш.
	— Не правя нищо друго, освен да скърбя.
	— Не. Скръбта ти е артерия, която е защипана със скоба. Ако не махнеш тази скоба и не позволиш на артерията да тече, никога няма да се излекуваш.
	— Нека не се излекувам — отвърна Джуд уморена, облягайки се на дивана. — Голяма изненада. Какво ще кажеш, ако поговорим за Майлс? Миналата седмица се любихме. Това е добър признак, не мислиш ли?
	Хариет въздъхна и си отбеляза нещо в бележника.
	— Да, Джуд. Това е добър знак.

	* * *

	Всеки ден след детската градина Грейс отиваше в занималнята „Глупавото мече“, докато татко й се прибереше у дома от училището за големи момчета.
	При хубави дни като днешния те всички излизаха да играят навън, но госпожа Скитър ги накара да излязат от занималнята и да отидат на брега, хванати за едно грапаво жълто въже. Сякаш бяха някакви бебета.
	Както обичайно, Грейс беше най-отпред, точно зад учителката. Чуваше другите деца да се смеят, да разговарят и да се дразнят едно друго. Тя не се включваше в такива игри; просто вървеше зад учителката, втренчена в дупето й.
	Когато стигнаха парка на брега, госпожа Скитър събра десетте деца в кръг около себе си.
	— Знаете правилата. Никакво влизане във водата. Никакви боеве. Днес ще играем на дама на пясъка. Кой иска да ми помогне да направим квадратите?
	Гора от детски ръце се издигна заедно с крясъци „Аз, аз, аз!“ и блъсканици едно в друго. Гледката напомни на Грейс за малките птички на едно изложение на новоизлюпени, където я беше завел татко й. Чирик, чирик.
	Тя отиде на любимото си място. Всички знаеха, че обича това място. Седна върху един дънер на пясъка, далеч от прииждащите вълни. Някои дни, ако имаше късмет, можеше да види рак или някой морски таралеж. Повечето пъти само разговаряше с най-добрата си приятелка.
	Тя се втренчи в розовата лента на китката си. В центъра, където навремето бе имало един детски часовник Мини Маус, баща й бе поставил едно малко кръгло огледало с размерите на дланта й. Това беше най-добрият подарък, който някога бе получавала. То й бе позволявало да напуска спалнята си. Преди огледалото на ръката си, тя бе прекарвала часове пред огледалото в спалнята си, разговаряйки с приятелката си Ариел, която беше принцеса от друга планета.
	Грейс не беше глупава. Тя знаеше, че някои от другите деца й се присмиваха заради невидимия й приятел, но не й пукаше. Децата от класа й и без това си бяха глупави.
	Никое от тях не знаеше колко тиха можеше да бъде тази планета, така че те не се бяха научили да слушат като нея. Тя бе привикнала към тишината. Къщата на дядо й и баба й понякога изглеждаше като библиотека.
	Нещо не беше наред с нея. Тя го бе знаела открай време, макар и да не беше наясно за причината. Хората не я обичаха, дори и баба й в това число. Грейс се опитваше да бъде любезна и мила, и спокойна, наистина полагаше усилия, но ефект нямаше и нещата за нея дори се влошаваха още повече, без значение колко усилия полагаше. Тя чупеше разни вещи, спъваше се в други и изглежда не успяваше да научи буквите.
	„Хей, Грасерина“ — каза Ариел.
	Грейс се вгледа в кръга на огледалото. В действителност тя не виждаше Ариел. Нещата не стояха така. Тя просто знаеше, че приятелката й беше там някъде, и чуваше гласа й в главата си.
	Възрастните винаги питаха Грейс как може да знае кога Ариел е наблизо и как изглежда най-добрата й приятелка. Грейс им казваше, че Ариел изглежда точно като Пепеляшка.
	Донякъде това беше вярно.
	В действителност тя не можеше наистина да _види_ Ариел, но знаеше кога най-добрата й приятелка се намира в огледалото и кога я нямаше. И тя наистина изглеждаше като Пепеляшка. Грейс можеше да се закълне.
	Още помнеше първия път, когато Ариел се бе показала.
	Грейс беше бебе, още в пелени. Беше у дома с баба си, която обикновено стоеше при нея, когато татко й беше зает с училището. Всичко, което Грейс помнеше от онези дни, беше звукът от плачещата й баба. Всичко я натъжаваше: музиката от радиото, розовият цвят, глупавият стар зелен пуловер, който висеше на входа, затворената врата на втория етаж. И Грейс.
	Само да погледнеше Грейс и баба й се разплакваше.
	Един ден Грейс бе направила нещо не както трябва. Не знаеше какво точно. Единственото, в което беше сигурна, бе, че в един момент беше стояла там с едно плюшено розово кученце, което бе намерила в стаята на баба си и дядо си, а в следващия миг баба й го беше изтръгнала от ръцете й с такава сила, че Грейс бе залитнала настрани и се беше пльоснала на задника си.
	Баба й избухна в сълзи, а също и Грейс. Тя чакаше да дойде татко й, но никой не дойде да я вземе и тя накрая остана така сама, захапала палеца си.
	И в този момент беше чула някой да произнася името й.
	„Грейси, ела тук… следвай ме.“
	Тя бе избърсала влажното си носле и се бе изправила. Придържайки около себе си жълтото си одеяло, тя последва гласа нагоре по стълбите към вратата, която беше винаги затворена. Никой никога не играеше в тази стая.
	Тя беше като излязла от някаква приказка, всичко в розово и жълто и съвършено.
	Над дрешника висеше голямо огледало с формата на футболна топка, с един червен и жълт флаг затъкнат в пантата. Букет от блестящи жълти вещи обрамчваше овалното огледало — гривни и метални цветя, и искрящи дъги.
	„Грасерина.“
	Тя си спомни как се вглеждаше в огледалото, в което избухна фойерверк от жълто и розово.
	„Добре ли си?“
	Грейс се навъси и се вгледа още по-силно, виждайки нещо. Момиче, може би малко по-възрастно от нея.
	„Добре ли си?“ — попита момичето.
	— Зле съм — отвърна Грейс, усещайки как сълзите й отново рукват. — Грейси лоша.
	„Ти не си лоша.“
	— Коя си ти?
	„Аз съм Ариел. Ще бъда твоя приятелка дотогава, докато имаш нужда от мен. Хайде, Грасерина. Легни долу на килима и заспивай. Аз ще ти разкажа една приказка.“
	Грейс беше толкова изморена. Тя се бе свила на мекия килим и бе придърпала одеялото около себе си. Засмукала палеца си, тя бе заспала под приятния глас на новата си приятелка. Оттогава Ариел беше най-добрата й приятелка — единствената.
	„Защо не излезеш да поиграеш с другите деца?“
	Грейс погледна китката си.
	— Те са глупави. — Тя разрови с една пръчка пясъка до краката си.
	„Внимание, момчета.“
	Грейс се изправи до седнало положение, изпъна гръбнак и се огледа. Разбира се, Остин Клаймс идваше към нея. Лицето му беше голямо и дебело, сякаш някой бе оформил вътрешността на главата му с тиган.
	— А, такова, искаш ли да дойдеш да играеш на дама с нас? — попита той, силно задъхан. Бузите му също бяха пламнали.
	Учителката го бе накарала да дойде тук. Грейс виждаше другите деца, скупчени заедно на брега, как гледат към нея и се кикотят. Мислеха си колко смешно само беше, че никой не я харесва.
	— На Ариел не й позволяват да играе на дама.
	Остин се навъси.
	— Всеки може да играе на дама.
	— Не и една принцеса.
	— Твоята фалшива приятелка не е принцеса.
	— Това показва колко знаеш.
	— Ти си една голяма тлъста лъжкиня.
	— Не съм.
	— Си. — Той кръстоса едрите си ръце на гърдите.
	„Успокой се, Грасерина. Той е само един хулиган.“
	— Твоята единствена приятелка е невидима — изсмя се Остин.
	Грейс скочи на крака, преди още да осъзнае какво прави.
	— Вземи си думите назад, шишко.
	— Кой ще ме накара, ти ли? Или невидимата ти приятелка?
	Грейс го халоса право в свинския му нос. Той изпищя като бебе и хукна към учителката.
	„Олеле.“
	Грейс гледаше как децата се скупчиха около Остин. Те се извърнаха, посочиха към нея и отново се скупчиха. Госпожа Скитър поведе Остин към преносимия хладилник, където държеше всичките си учителски неща. Много скоро Остин вече явно беше добре, защото хукна да играе на дама.
	„Идва.“
	Грейс нямаше нужда Ариел да й казва, че го е загазила. Тя се приведе напред и опря ръце на бедрата си.
	— Грейс?
	Тя вирна глава. Фината й руса коса се разпиля по лицето й.
	— Да?
	— Мога ли да седна?
	Грейс вдигна рамене.
	— Предполагам.
	— Знаеш, че не трябваше да удряш Остин по носа.
	— Знам. А вие ще кажете на родителите му.
	— И на баща ти.
	Грейс въздъхна.
	— Да.
	— Не трябваше да го пращам при теб.
	— Те не искат да си играят с мен. И не ми пука.
	— Всеки иска да има приятели.
	— Аз имам Ариел.
	— Тя ти е добра приятелка.
	— Никога не ми се подиграва.
	Госпожа Скитър кимна.
	— Живея на този остров от много време, Грейс, и виждам много деца да идват и да си отиват. Аз познавах навремето баща ти, казвала ли съм ти? Работех в столовата, когато той беше в гимназията. Както и да е, искам да кажа, че всеки рано или късно се сприятелява с някой друг.
	Грейс поклати глава.
	— Не и аз. Никой не ме харесва. И не ми пука.
	— Нещата се променят, Грейси. Ще видиш. — Госпожа Скитър въздъхна и положи ръце върху бедрата си. — Е, аз отивам да събера малко камъчета от брега. От хубавите. Искаш ли да ми помогнеш?
	— Може да не намеря никакви.
	— Но може и да намериш.
	Госпожа Скитър се изправи и протегна ръка.
	Грейси се загледа в бялата ръка на учителката си. Обикновената златна халка на пръста й означаваше, че е омъжена.
	— Моят татко не е женен — изрече импулсивно тя.
	— Знам.
	— Това е, защото мама е супер шпионин.
	Госпожа Скитър се навъси сериозно.
	— Наистина ли? Колко вълнуващо. Сигурно много ти липсва.
	— Да. Но аз не трябва да го показвам.
	През следващите два часа тя се въртеше около госпожа Скитър, приведена и втренчена в камъните около крачетата си. Едно по едно другите деца си тръгваха, докато накрая на брега останаха само Грейс и учителката й. Госпожа Скитър непрекъснато гледаше часовника си и издаваше неодобрителни звуци с език. И Грейс знаеше какво означава това.
	Вече почваше да се здрачава, когато дядо й се появи.
	— Хей, Грейси — каза дядо й, като й се усмихна.
	— Баба отново ме забрави — каза момиченцето, разтваряйки шепата си, от която се отрониха камъчетата.
	— Тя не се чувства добре. Но аз съм тук и мисля да заведа най-доброто ми момиче на сладолед. — Той се приведе и сграбчи Грейс в прегръдката си. Тя се залепи за него, обгръщайки го с крачета като малка маймунка.
	Той я отнесе до госпожа Скитър и си взеха довиждане. След това я постави на седалката отзад в голямата черна кола на баба й.
	— Май имаш нещо да ми казваш — каза той, запалвайки двигателя.
	— Така ли? — Тя вдигна поглед и видя дядо й да я гледа в огледалото за обратно виждане.
	— Сбила си се с Остин Клаймс.
	— О — изрече Грейс, въздъхвайки. — Това ли било.
	— Знаеш, че не трябва да удряш другите деца, Грейси.
	— Той започна.
	— Така ли? Какво направи?
	— Ритна пясък в очите ми. И ми каза, че съм глупава.
	— Наистина ли?
	— И каза една лоша дума.
	— Въпреки това, Грейс, не трябва да удряш другите деца.
	— Аз мисля, че ти ми каза, че не трябва да удрям момичетата.
	— И момчетата също.
	— Добре — изрече тя, сгърчвайки се на седалката. — Повече няма да удрям Остин Клаймс, дори и да е задник.
	— Ти каза същото и за Джейкъб Мур.
	— Но аз не съм удряла Джейк.
	Тя можеше да се закълне, че дядо й се опитваше да сдържи усмивката си.
	— Не можем да говорим за всяко дете едно по едно. Не можеш да удряш никое от тях. И преди да потърсиш някаква пролука, никакво биене на деца и в детската градина. Ясен ли съм?
	— Какво е пролука? Да не е нещо като обръч*?
	[* Игра на думи на английски loophole — пролука, вратичка, и hula hoop — обръч. — Б.пр.]
	— Грейси!
	— Добре. Ще кажеш ли на тате?
	— Ще се наложи.
	За пръв път Грейс се почувства наистина зле за това, което бе извършила. Сега татко й щеше да я изгледа с онзи разочарован поглед, тя щеше да се уплаши, да се сгуши в него и да се надява, че той няма да я напусне. Тя нямаше мама. Оставаше и татко й да си отиде, и тогава?


>>	Глава 19

	— Уплашена? Какво имаш предвид?
	Лекси се отпусна върху сивата стена на килията. След седемдесет и един и половина месеци в затвора тя накрая излизаше. Беше излежала цялата си присъда — плюс допълнителен срок заради някои лоши избори, — така че нямаше да има никакво пускане под гаранция, никакъв пробен срок. Бяха й назначили един обществен адвокат, подготвен да й помогне за „прехода“, но истината беше, че след няколко минути тя щеше да бъде просто поредният гражданин, който можеше да отиде където си поиска. Засега знаеше само, че ще пътува за Флорида при Ева; след това животът й се простираше пред нея като някаква безлюдна магистрала, без край или завой в обозримата далечина.
	Може да беше много странно, но след като денят бе дошъл, тя се страхуваше да тръгне. Тази триметрова квадратна килия се бе превърнала в нейния свят и тя се чувстваше защитена в миниатюрното й пространство. От леглото й до тоалетната чиния имаше осем стъпки; от мивката до стената бяха две; а от леглото до вратата — три. Стените бяха покрити със семейни снимки на Тамика — на хора, превърнали се в семейство за Лекси. Нейните собствени снимки, на леля й Ева, Зак и Мия, ги беше свалила още преди години. Вглеждането в миналото й причиняваше прекалено голяма болка, а освен всичко друго, беше и загуба на време. Никога нямаше да забрави усмивката на Мия, със или без напомняне.
	— Лекси? — Тамика пусна списанието, което четеше. — Какво искаш да кажеш с това, че си уплашена?
	— Знам коя съм тук.
	— Не е необходимо да се фокусираш върху това в какво си се превърнала тук, hermana. Особено не и ти. Имаш толкова много живот пред себе си.
	Лекси спря поглед върху няколкото на брой нейни вещи. В единия край на леглото бяха най-ценните й притежания, всички, които бе събирала и лелеяла през последните няколко години: кутия за обувки, пълна с писма — от леля й Ева и до Грейс; снимките на Мия и Зак от последната година в гимназията и снимка на тримата на едни училищни танци; и една оръфана, четена безброй пъти бройка на „Брулени хълмове“ с меки корици. Не можеше да се идентифицира вече с Джейн Еър; защо да чете за щастливия край на нечия чужда история?
	На вратата се появи пазачка.
	— Време е, Бейл.
	Тамика бавно стана от леглото. През последните няколко години, докато Лекси бе оформяла тялото си в типичната фигура на спринтьор, Тамика бе наддала килограми. Твърдеше, че причината била менопаузата й, но истината беше, че затворническата храна не допринасяше за здравето й.
	Лекси се вгледа в тъжното, мрачно лице на жената, която я бе спасила тук, през цялото време й беше била приятел, от когото тя толкова се нуждаеше; ако Лекси не бе загубила способността си да плаче, щеше да го направи.
	— Ще ми липсваш — изрече тя, обвивайки с ръце широкия, закръглен гръб на Тамика. — Ще ти пиша — обеща Лекси.
	— Изпрати ми твоя снимка с Грейс.
	— Тамика… Аз се отказах от правото си върху нея — каза тя. — Знаеш го.
	Тамика я сграбчи за раменете и я разтърси.
	— Знаеш ли какво бих дала само да мога да се махна оттук с теб? Да не си посмяла да се превърнеш в някакво нищожество. Направила си грешка и си платила за нея. Точка. — Тя дръпна Лекси в нова здрава прегръдка. — Най-малкото трябва да видиш дъщеря си.
	— Хайде, Бейл — обади се пазачката.
	Лекси се дръпна от Тамика и се приближи до леглото, където събра няколкото на брой собствени вещи. Възнамеряваше просто да излезе, сдържайки чувствата си, но не можа. Вече на вратата, тя спря и се обърна.
	Тамика плачеше.
	— Да не си посмяла да се върнеш, защото ще ти скъсам от бой белия задник.
	— Няма — обеща Лекси.
	Жените крещяха с цяло гърло и викаха подир нея, докато носеше жалката си кутия за обувки през затвора. Спомни си колко я бяха изплашили първия път тези жени. Сега вече беше една от тях и знаеше, че колкото и дълго да живееше или колкото и да се променеше, една част от нея винаги щеше да бъде тук зад решетките. А може би част от нея винаги бе стояла тук. Момиче без майка в известен смисъл беше като затворничка.
	Вече пред бюрото, друга униформена пазачка й подаде някакви документи и чанта със собствените й дрехи, както и един малък кафяв плик.
	— Може да се преоблечеш там — каза пазачката, махвайки към една врата в дъното на коридора.
	Лекси влезе в стаята и затръшна вратата. Останала сама, тя смъкна избелелите и износени затворнически дрехи и бельо.
	Вътре в чантата откри намачканите си черни панталони и бяла блуза, с които бе отишла в съда толкова отдавна, заедно със собствените си бежов сутиен, черни бикини и смачкана чанта. Черни чорапи до коляното и евтини черни обувки довършваха старомодния вид на Лекси. Или на младата Лекси.
	Тя се облече внимателно, наслаждавайки се на усещането на меката памучна тъкан върху сухата си кожа. Панталоните сега й бяха прекалено големи; висяха като безформени чували, под които изпъкваха тазобедрените й кости. Същото беше и със сутиена. В неимоверните си усилия да използва рационално времето си и да бъде силна, тя бе прекарвала дълги часове в спортната зала и тялото й се бе превърнало само в кости и сухожилия. Гърдите й почти се бяха стопили.
	Тя се закопча и затъкна ризата в торбестите панталони, преди да се обърне към огледалото. През годините си бе представяла каква радост ще изпитва на този ден и го бе рисувала в ума си. Сега обаче, втренчена в отражението си, виждаше само една уморена, жилава версия на предишното момиче.
	Сега изглеждаше като възрастна жена. Нещо повече, изглеждаше най-малко десет години по-стара, с бледата си кожа, изпъкнали скули и безцветни устни. Черната й коса беше късо подстригана преди няколко години от затворническия бръснар, на когото му бе отнело само седем минути да отреже трийсет сантиметра от косата й. Късата й прическа бе избуяла в меки къдрици, обрамчили ъгловатото й лице.
	Тя отвори жълтия плик и откри вътре шофьорската си книжка с изтекла дата и снимка на младо момиче върху нея, половин пакетче дъвка, евтин часовник и годежния пръстен от Зак.
	Почукване по вратата я стресна.
	— Бейл. Добре ли си?
	Тя пъхна всичко, включително пръстена, в чантата си, захвърли торбата и плика в кошчето за боклук и излезе от стаята.
	В канцеларията на затвора подписваше документ след документ и получи сумата от двеста долара, които й се полагаха по закон от щата при напускането. Как беше възможно човек да започне нов живот с двеста долара и без валиден документ за самоличност? Това надхвърляше всичките й представи.
	Лекси следваше инструкциите и правеше всичко, каквото й кажат, докато накрая чу вратата да се затваря с трясък зад нея и застана на открито, под едно ярко небе в късния следобед.
	Вече с въздух на свобода.
	Тя изви лице към небето, усещайки топлината на деня върху бузите си. Знаеше, че микробусът чака нея — да я откара до най-близката автобусна гара, но сякаш нямаше сили да се раздвижи. Чувстваше се изумително добре да стои само така, без решетки или тел, които да ограничават пространството й, и без жени, които да й се навират в лицето. Не…
	— Лекси?
	Скот Джейкъбс вървеше към нея усмихнат. Беше остарял — косата му сега беше късо подстригана, изглеждаше вече солидно и с очила, — но освен тези подробности си беше все същият. Нищо чудно да бе и със същия костюм.
	— Исках някой да те очаква.
	Тя не знаеше как да изрази благодарността, която изпитваше в момента. След толкова много години потискане на чувствата си, не беше лесно да се отвори към света.
	— Благодаря.
	Той остана втренчен в нея за момент и тя отвърна на погледа му, след това Скот каза:
	— Добре, да потегляме. — И се отправи към колата си.
	Тя автоматично закрачи след него в синхрон.
	Той спря, изчаквайки я да се изравни с него.
	— Извинявайте — избъбри тя. Вече не беше затворничка. Просто стари навици.
	Този път Лекси закрачи до него към паркирания син микробус.
	— Малко е поразхвърляно, но не обръщай внимание — каза той, отваряйки пасажерската врата. — Това е колата на жена ми, а тя казва, че никога не знае от какво ще има нужда, така че не вади нищо от тоя хаос.
	Лекси седна на пасажерската седалка и се вгледа във внушителната сива масивна сграда на затвора.
	Закопча предпазния си колан.
	— Много мило от ваша страна да ме вземете, господин Джейкъбс.
	— Казвай ми Скот. Моля те — каза той, излизайки на пътя и отдалечавайки се от затвора.
	Тя отвори прозореца и протегна глава навън, вдишвайки сладкия чист въздух. Пейзажът беше точно такъв, какъвто си го спомняше: извисяващи се като кули дървета, лятно синьо небе, далечни планини. Тук, навън, животът бе продължавал без нея.
	— Трябва да ти кажа, че бях направо изумен, когато чух, че са ти добавили още месеци заради лошо поведение. Очаквах да те взема доста по-рано.
	— Да. Както и да е. 2005 беше лоша година. След като загубих Грейси… — Тя не можа дори да довърши изречението. Както и да е, всичко това беше вече зад гърба й.
	— Сега по-добре ли си?
	— Колкото е възможно за една бивша затворничка да бъде по-добре. Не вземам наркотици, нито пия, ако това имаш предвид.
	— Чувам, че си се дипломирала. Леля ти беше толкова горда.
	— Социология — отвърна Лекси, извръщайки глава и втренчвайки се отново през прозореца.
	— Още ли си мечтаеш за юридическото училище?
	— Не.
	— Още си млада Лекси — каза той.
	— И други ми го казват. — Тя се отпусна още по-дълбоко на удобната седалка, втренчена в профучаващите километри. Скоро се озоваха в Порт Джордж, след което поеха през земята, собственост на индианците, покрай стойките за фойерверки, подредени край пътя в началото на лятото. И след това се озоваха на моста, който прекосяваше пролива Шалоу.
	Добре дошли на остров Пайн, население 7120.
	Усети как нещо стяга гръдния й кош. Това беше входът на парка „Ла Ривиер“… Гимназията Найт Роуд. Когато накрая Скот паркира пред офиса си, Лекси усети колко изтръпнала беше челюстта й.
	— Добре ли си? — запита Скот, отваряйки вратата й.
	_Излизай, Лекси. Усмихни се. Ако има нещо, което знаеш как да правиш сега, това е да имитираш усмивка._
	Тя успя да се усмихне.
	— Благодаря ти, Скот.
	Той й връчи банкнота от сто долара.
	— Това е от леля ти. А това е билет за автобуса до Помпано Бийч. Тръгва утре следобед в 15:30 ч.
	— Утре?
	Как беше възможно да поддържа дистанция, когато се намираше тук, на мястото на престъплението й, и единственото място, където някога се бе чувствала като у дома си?
	— Джени те кани да прекараш нощта и да вечеряш с нас, ако искаш — каза Скот.
	— Не. — Изрече го прекалено бързо и проумя грешката си. — Извинявай. Не исках да бъда груба, просто много отдавна не съм била с хора. Две хиляди сто четиридесет и четири дни и половина. — Тя се усмихна уморено и се огледа, жадувайки да остане сама.
	— Няма ли да ме попиташ? — каза Скот.
	Лекси понечи да поклати глава, може би дори да каже „по дяволите, не“, но просто замря.
	— Тя живее със Зак в старата хижа Тамаринд на Коув Роуд. Виждам я често в града с баща й.
	Лекси остана неподвижна. В затвора се бе научила да крие всичко, особено болката.
	— Изглежда ли щастлива?
	— Изглежда здрава.
	Лекси кимна.
	— Това е добре.
	— Е, Скот…
	— Можем да воюваме за нея, Лекси. Ограничени родителски права или като минимум право на посещения.
	Лекси си спомни посещенията при майка й: двете заедно в една стая и социална работничка, която гледа. Спомените й от онези редки дни се ограничаваха до чувството на страх, което бе изпитвала от родилата я жена.
	— Аз съм двайсет и четири годишна бивша затворничка, с последна истинска работа на половин работен ден в сладкарница за сладолед. Нямам къде да живея и се съмнявам, че ще успея да си намеря каквато и да е порядъчна работа. Но съм длъжна да видя дъщеря си и да се вклиня отново в семейство Фарадей, и да предизвикам отново същата онази болка, така че да мога да се чувствам по-щастлива. В това ли е цялата работа?
	— Лекси…
	— Няма да бъда като майка ми. Няма да взема каквото и да било решение, ако то не е в най-добрия интерес на дъщеря ми. Затова утре ще отпътувам за Флорида. Грейс заслужава нещо по-добро от мен, а ако аз съм тук наблизо, тя при всички случаи ще ме обикне. Така правят децата: те обичат пропадналите си родители и това разбива сърцата им.
	— Ти не си пропаднала. И какво лошо има, ако тя те обича?
	— Недей.
	Скот облиза устните си. Пъхна ръка в джоба си и извади връзка ключове, от която откачи един.
	— За офиса ми е. В залата за конференции има един диван за спане, а до предната врата — велосипед. Комбинацията е 1321. Днес приключихме рано, така че всичко е на твое разположение.
	Тя взе ключа и го пъхна в джоба си.
	— Благодаря ти, Скот.
	— Няма проблем. Имам доверие в теб, Лекси.
	Тя трябваше да си тръгне в този момент, без да казва нищо повече. Поне това бе възнамерявала да направи; вместо това, сякаш се видя отстрани как вдига поглед към него и го пита:
	— Зак ожени ли се?
	— Не. Мисля, че още учи. Няма съпруга. Няколко години живя при родителите си и после се премести в тази хижа в залива.
	— О.
	— Никога ли не ти писа?
	— Няколко пъти. Върнах всички писма неотворени.
	— О, Лекси — изрече Скот с въздишка. — Защо?
	Тя кръстоса ръце, опитвайки се да прогони от спомените си усещането за онези букви под пръстите си, за гледката им върху грубото сиво одеяло. Беше толкова гневна, толкова наранена. Вършеше само ужасни грешки. Когато успя да преодолее този етап и да стане по-силна, вече беше прекалено късно. Той никога повече не й писа, а тя не бе имала куража да му отговори.
	— Трябваше да последвам съвета ти — каза накрая Лекси, неспособна да погледне Скот в очите, докато говореше.
	— Да.
	— Е… Благодаря ти отново. Мисля да направя една обиколка с велосипеда. Толкова хубав ден е.
	Скот отиде до външната врата на офиса си, взе велосипеда и го докара.
	Тя искаше да му каже колко много бе означавал той за нея, особено присъствието му днес. В продължение на години се бе подготвяла да бъде съвсем сама, когато излезе от затвора, и сега виждаше колко болезнено щеше да бъде това.
	— Няма защо — отвърна тихо той.
	Тя кимна още веднъж, пое велосипеда от него и потегли.
	Скоро след това вече се усмихваше, въпреки усилията си да се сдържи. Толкова беше хубаво да е свободна, да отива където й се прииска и когато й се прииска. Никога вече нямаше да приема това като даденост.
	Тя направи завой при театъра — видя, че бяха го разширили — и банката, и фризьорския салон, където леля Ева я бе водила на подстригване. В следващия момент зърна телефонен автомат. След един бърз сигнал, Лекси свърна на паркинга и набра леля си Ева за нейна сметка.
	Никой не отговори.
	Разочарована, тя се качи обратно на велосипеда и продължи.
	Сладкарницата за сладолед си беше на мястото; до нея се намираше нов магазин за кафе и магазин за ремонт на компютри.
	Когато наближи гимназията, забави скоростта. Нова голяма сграда доминираше на училищната територия. По нищо не изглеждаше като онази в спомените й, с изключение на стълба със знамето, който си беше все още там, а това бе достатъчно.
	„Да се срещнем до стълба със знамето пред административната сграда…“
	Тя натисна силно педалите и ускори по разбития асфалт и нагоре по Распбери Хил. В тази част имаше черни пътища и чудати пощенски кутии, но районът беше предимно необитаем. Залезът наближаваше и небето бе придобило тъмен среднощен цвят, и преди още да осъзнае, тя се бе озовала на Найт Роуд. Изобщо не бе имала намерение да завива натам.
	Но се бе озовала тук, точно на острия завой. Следите от гумите отдавна бяха изчезнали, но разбитото дърво бе останало, а розовата му плът отдавна бе почерняла. Умиращо…
	Лекси рязко спря и залитна от велосипеда, чувайки го как се стоварва с дрънчене върху асфалта зад нея. От двете й страни дърветата затулваха слънцето.
	Паметникът на Мия беше закрит от растителност и човек можеше да го види само ако знаеше какво търси. Малкият бял кръст беше посивял от смяната на сезоните и се бе килнал наляво. Навсякъде в храстите се търкаляха празни вази. На една висока клонка висеше спаднал бял балон.
	Тя издиша събрания в гърдите й въздух с продължителна и пресеклива въздишка.
	В затвора бе прекарала години занятия по групова терапия, в разговори за болката и разкаянието. Съветникът й често беше казвал, че времето и упоритият труд щели да я излекуват. Че тя отново щяла да е цялостна личност, когато бъде в състояние да си прости.
	Дрън-дрън.
	Дори и да беше в състояние да си прости, което беше немислимо, това нямаше да върне Мия обратно. Беше нещо, което всички онези позитивни мислители не можеха да проумеят: някои неща никога не можеха да бъдат поправени. Дори и Лекси да се превърнеше в Майка Тереза, Мия щеше да продължава да е мъртва и това щеше да бъде по вина на Лекси. Бяха изминали шест години и въпреки това Лекси всяка нощ се молеше на Мия. Всяка сутрин се будеше в половин секунда радост и в следващата секунда реалността я връхлиташе безжалостно. Чувството за загуба я бе принудило да посяга към валиума в продължение на няколко години, но най-накрая бе проумяла, че човек можеше да избяга от болката, но не можеше да се скрие. Беше нещо, което би трябвало отдавна да е научила, урок, който майка й й бе преподавала безброй пъти. Когато бе осъзнала грозната истина — че се превръща в собствената си майка, — тя спря валиума. Организмът й сега беше толкова изчистен, че много рядко посягаше дори към аспирин. Единственият истински отговор се съдържаше в куража да вижда нещата ясно и да се опитва да се справя по-добре. Да бъде по-добра.
	Остана коленичила дълго време върху студения грапав път, с ясното съзнание, че е много опасно да спира на този завой, но не я интересуваше. Ако само някой я зърнеше тук…
	Накрая се качи обратно на велосипеда и продължи. Беше на косъм да профучи покрай къщата на Фарадей, но в последния миг спря. Дори и в падащия здрач виждаше колко различно изглеждаше мястото. Градината бе останала без грижи, а сандъците с разсад бяха празни.
	Видя пощенската кутия, името на семейството още беше изписано върху нея.
	Когато я осветиха чифт фарове, тя скочи върху велосипеда и продължи. Вече от безопасно разстояние видя едно сребърно порше да завива в алеята зад нея.
	Майлс.
	Въздъхна и потегли обратно към града, където вечеря в една закусвалня за бързо хранене. Заключи велосипеда пред офиса на Скот и влезе вътре през задната врата. В залата за съвещания откри разтегаем диван в червено с прилежно сгънати бели завивки върху него. До чаршафите лежеше един кафяв плик.
	Тя го вдигна. Под него откри залепена върху седалките на дивана розова бележка.
C>
	Лекси, тя е в детската градина. Има сутрешни занимания.
	За твоя информация.
@	С.
C$
	Отвори кафявия плик и намери вътре само една фотография. От нея й се усмихна една русокоса фея в розова блузка.
	_Дъщеря й._

	* * *

	Когато хората си правят планове, Бог се смее.
	Лекси за пръв път проумя смисъла на тази поговорка.
	Тя бе планирала излизането си от затвора до най-дребните детайли. Бе разговаряла за плановете си в групата и бе разказала на Тамика всичко. Бе възнамерявала да отиде във Флорида, да се нанесе при леля си Ева и Барбара и да започне да си търси работа. Дори бе мечтала да продължи образованието си. От нея щеше да стане добър социален работник; може би щеше да е в състояние да помага на момичета с проблеми. Не й беше хрумнало, че озове ли се веднъж извън стената с тел, ще попадне обратно в един свят, където се случваха неочаквани неща.
	Кой би могъл да си помисли, че ще се озове тук, на остров Пайн? Единственото място на света, където не искаше да бъде.
	Застла дивана и след това се пъхна между най-меките завивки, които някога бе усещала. Бледата светлина на улична лампа надзърташе през прозореца, осветявайки тъмната стая. Тя затвори очи и се опита да заспи, но беше толкова тихо, че би могла да се закълне, че снимката на Грейс диша.
	В продължение на години безжалостно бе потискала всички мисли за дъщеря си. Тя се бе отдалечавала, когато Тамика споменаваше Грейс, и се бе обръщала, когато на телевизора показваха как малки деца се втурват към прегръдките на майките си. Беше си повтаряла, че Грейс заслужава живот, който Лекси никога не би могла да й предложи.
	Сега обаче в мрака, със снимката до нея, тя усети как тази нейна решимост отслабва.
	Спа на пресекулки, сънувайки сънища, които най-добре беше да забрави. Най-накрая в шест сутринта отметна завивките. Шляпайки боса до тоалетната, с изненада откри душ. За пръв път през последните години се изкъпа без гъмжилото от жени край себе си и се подсуши с мека бяла хавлия.
	Отражението й в огледалото след това показваше изострено и слабо лице, като на удавен плъх, обрамчено с хаотични черни къдрици. Подсуши с кърпа косата си и облече дрехите, с които тогава беше отишла в съдебната зала, единствените, които притежаваше в момента, и излезе да потърси някъде закуска, която откри в една местна закусвалня.
	През цялото това време фотографията в чантата й продължаваше да диша. Понякога дочуваше кикотене и в главата й се появяваха ирационални мисли, че тези звуци идваха от чантата й.
	След закуска мина по Мейн стрийт и откри един местен магазин за дрехи втора употреба, който тъкмо отваряше. Похарчи седем долара и си купи къси панталони, синя тениска с изрисувано отпред водно конче и памучно горнище на анцуг с качулка. Замени черните си обикновени обувки за чифт маратонки и захвърли чорапите до коленете.
	На излизане от магазина се усмихна, усещайки се за пръв път наистина свободна. В джоба си имаше автобусен билет до Флорида. Не след дълго — деляха я само седем часа и половина от заминаването й…
	Някакво жълто петно навлезе в гъсто кълбо от черен пушек от изгорели газове. Училищен автобус. През прозорците се взираха дребни личица.
	Лекси не взе някакво съзнателно решение да следва автобуса; по-скоро тя продължи да върви. На Търнагин Уей зави наляво и продължи да крачи нагоре по хълма. Докато стигна кръстовището, навред около нея гъмжеше от хлапета, които се смееха, разговаряха и влачеха невероятно големи раници по тротоара след себе си. Наоколо имаше майки, които следяха местата на преминаването, разговорите и движението.
	Пред основното училище имаше върволица от паркирани автобуси. Лентата за коли на родителите се точеше през редица от паркирани коли, където родителите оставяха децата си.
	Голям джип мина покрай нея и спря.
	Лекси усети как дъхът й секва. От мястото си до дървото видя Джуд да излиза от джипа и да отива до задната пасажерска врата, разтваряйки я широко.
	А там вътре, седнала на голямата седалка, се намираше една миниатюрна версия на Мия, с буйна руса коса с цвят на царевична свила и сърцевидно лице.
	Лекси се придвижи полека настрани да вижда по-добре, вземайки мерки да се слее частично с тълпата ученици.
	Джуд помогна на Грейс да излезе от колата и се дръпна назад.
	Грейс не се усмихна, нито Джуд я целуна и след това Грейс се отдалечи сама.
	Лекси се навъси. В спомените й изплува картината отпреди, когато Джуд бе карала Мия и Лекси в училище. Целувките, прегръдките, играта с размахването на ръка накрая за довиждане.
	Може би Джуд не беше в настроение този ден. Или пък Грейс току-що бе казала някаква лоша дума или нещо бе направила беля. Или може би Грейс бе помолила да не я целуват на публично място и Джуд я бе прегърнала вътре, преди да излязат от колата.
	Тя едва забеляза, когато джипът отново потегли. Докато Лекси стигне пешеходната пътека, джипът вече се бе влял в редицата от коли, напускащи територията на училището, но Лекси не гледаше натам. Цялото й внимание беше съсредоточено върху момиченцето в жълта тениска с една нелепо голяма раница с Хана Монтана на гърба. Раменете й бяха провиснали и тя неохотно се движеше към училището, провлачвайки крака.
	Никой не й проговори, докато влизаше в сградата.
	След малко звънецът иззвъня и неколцината останали ученици хукнаха към училищните врати.
	Лекси застана на ивицата трева между лентата за автобуси и лентата за автомобили, втренчена във вече затихналата тухлена сграда на училището. _Тя е в детската градина. Има сутрешни занимания._
	Тя бе ходила сама в прекалено много училища, без никой да й махне за довиждане, нито някой да дойде да я вземе. Спомняше си колко самотна се бе чувствала по време на обед.
	_Сама_.
	Това беше най-силният спомен на Лекси от ранното й детство. Тя винаги се бе чувствала самотна, странник в нечие чуждо семейство, аутсайдер в някое ново училище. Дори и след Ева Лекси никога не се бе почувствала напълно приета в някое семейство докато не се бе запознала със семейство Фарадей. От онзи първи ден на девети клас, когато се бе запознала с Мия и я бе придружила до дома й, Лекси се бе почувствала добре дошла сред тях.
	Това беше и причината, поради която им бе дала правата над Грейс, така че дъщеря й да знае какво е, когато я обичат.
	Лекси си погледна часовника. Още нямаше девет часа. Колко дълго продължаваше сутрешната детска градина? Два часа? Три?
	Автобусът за Флорида потегляше чак в 15:30 ч. Това означаваше, че разполага с няколко свободни часа.
	Можеше да продължи да кара велосипеда си из града или да хапне нещо, или да отиде до библиотеката и да чете. Но дори още докато прехвърляше в съзнанието си списъка с нещата, които можеше да направи, знаеше, че има само едно нещо, което жадува да направи.
	_Не го прави. Ти направи избора си. Помисли за Грейс._
	Аргументите си пробиваха път с усилие през мислите й, но тя не им обръщаше никакво внимание. Не беше в състояние да го направи, не и този път. Лекси си бе представяла всеки ден от живота на дъщеря си като щастлив и добре подреден. Как дъщеря й я обичат и обожават. Онази Грейс, заради която се бе принудила да си отиде от живота й.
	Но това малко момиченце с влачещи се крака и провиснали рамене това малко момиченце не изглеждаше щастливо.
	— Сигурно въпреки всичко тя е щастлива — каза Лекси на глас. — На всеки може да му се случи да има лош ден.
	И все пак продължи да крачи около училището, покрай мобилните павилиони до голямото игрище отзад. Там, обградено с метална ограда, се намираше игрището на основното училище: баскетболни кошове и павирани пътеки, и затревени терени, и бейзболно игрище. Тя откри едно гигантско вечнозелено дърво, засенчващо тревна площ. Седна там и зачака.
	Докато минутите се точеха, Лекси се мъчеше да се убеди, че бе схванала неправилно случилото се, сравнявайки собствената си тъжна училищна история с тази на Грейс. Дъщеря й беше щастливо момиче — трябваше да бъде, — семейство Фарадей бяха фамилията Брейди* за едно ново поколение. Никой в къщата на Брейди не се чувстваше самотен или без да е дарен с любов. Тя трябваше да си го докаже и след това да си тръгне.
	[* Семейство Брейди (1969–1974) е популярен американски сериал. — Б.пр.]
	Към десет и половина звънецът би. Големите двойни врати се отвориха с трясък и цяла тълпа малки деца изхвърча към площадката за игри.
	Междучасие в детската градина. Беше толкова очевидно. Бяха само около трийсетина хлапета и всичките толкова дребни. Красива брюнетка в дънки и червена блуза наблюдаваше играта им.
	Лекси се изправи на крака и тръгна покрай оградата.
	Грейс излезе последна от училището. Тя застана настрани сама. Сякаш разговаряше със себе си. Всъщност разговаряше с опакото на ръката си. Другите деца се смееха и играеха, и бягаха наоколо. Грейс само стоеше на едно място и разговаряше с часовника си.
	_Усмихни се_, помисли си Лекси. _Моля те._
	Но Грейс не се усмихна нито веднъж по време на това десетминутно междучасие. Никое от хлапетата не разговаря с нея и тя не се присъедини към никоя от игрите.
	_Никой не я обича_, осъзна изведнъж Лекси с внезапно стягане в гърдите.
	— Грейси — прошепна тя, клатейки глава.
	От другата страна на площадката за игри Грейс вдигна глава, макар че едва ли беше възможно да е чула споменаването на името й. Лекси усети как погледът й я прониза. Неспособна да се сдържи, тя й махна с ръка.
	Грейс се обърна да погледне зад себе си. Но тъй като не видя никого там, отново се извърна към Лекси. Бавно се усмихна и махна в отговор. След това звънецът би и тя хукна към училището.
	В този момент Лекси можеше да си внуши, можеше да си измисли истории и да се опита по-скоро да не я е грижа, но съзнанието й дори и за миг не се устреми в тази посока. Не искаше да прави прибързани заключения, не искаше да допусне пак някаква ужасна грешка, но тя не можеше да пренебрегне това, на което бе станала свидетел.
	Грейс не беше щастлива.
	_Не_.
	Беше възможно Грейс да е нещастна, а това променяше всичко.
	В днешния автобус за Флорида щеше да има една празна седалка.


>>	Глава 20

	Грейс седеше на задната седалка на колата, чувствайки се ужасно малка.
	— Как мина училището днес? — попита я баба й, без да погледне в огледалото за обратно виждане.
	— Ами предполагам добре.
	— Сприятели ли се с някое ново дете?
	На Грейс й се повдигаше от този въпрос. Баба й го задаваше непрекъснато.
	— Аз съм кралицата на детската градина. Алисън Шънт ме короняса.
	— Наистина ли? Това е чудесно.
	— И аз мисля така — въздъхна Грейс. Беше чудесно, но за Стефани, която в действителност беше кралицата на детската градина. Тя впи поглед в дребното магическо огледалце на китката си, жадувайки Ариел да я посети, но кръгът беше празен.
	— Ариел — прошепна беззвучно тя. — Самотна съм.
	Никакъв резултат.
	Грейс отпусна главата си върху меката странична облегалка на колата и се втренчи през прозореца, проследявайки как профучават вихрено край големите зелени дървета. Минаха по една улица, после по друга, накрая направиха един голям завой и след това поеха към къщи.
	Баба й караше внимателно по покритата с чакъл алея към хижата.
	Грейс изчака търпеливо да я вдигнат от седалката и след като се озова вън на свобода, сграбчи раницата си и последва баба си по пътеката до входната врата.
	Вътре долови как баба й измърмори нещо под носа си, докато почваше да разтребва. Тя не обичаше татко й да захвърля дрехите си навсякъде и ненавиждаше играчките на Грейси.
	Детето включи телевизора, качи се на дивана и зачака татко си. Когато баба й не я гледаше, тя си смучеше палеца. Знаеше, че така правят само бебетата, но баба й я изнервяше, а когато засмучеше палеца си, това я успокояваше.
	— Грейс? — обади се баба й.
	Грейс измъкна палеца от устата си.
	— Не си смучех палеца. Само си гризях нокътя. И това ли не е хубаво?
	Баба й се навъси и Грейс усети как сърцето й заби по-бързо, а в коремчето й се загнезди едно неприятно усещане.
	Баба й се приближи.
	— Няма нищо лошо, когато смучеш палеца си, Грейс.
	Гласът й беше сладък и копринен като мед и детето усети как започна да се усмихва.
	— Наистина ли?
	— Може би трябва да го опитам.
	Грейс се изкикоти.
	— Това ме кара да се чувствам по-добре.
	— Бог знае, че това е добро нещо.
	— Ти каза, че няма Бог. Каза го на тати, когато той поиска да отиде на гробището.
	Усмивката на баба й угасна.
	— Сега ще приготвя вечеря.
	Грейс моментално разбра, че отново беше сгафила нещо. Прииска й се да си смуче палеца, но вместо това събра одеялото в скута си и остана така, гледайки как баба й готви. Дълго време никоя от двете не проговори. Грейс непрекъснато хвърляше погледи към огледалцето на китката си, шепнейки името на Ариел, но приятелката й бе изчезнала.
	Следващите два часа Грейс и баба й прекараха в почти пълно мълчание.
	Накрая баща й се прибра. Грейс дочу шума от колата му, която спря отпред, и видя как фаровете му осветиха вътрешността на къщата. Тя скочи от дивана и хукна към вратата.
	— Тате! — извика, когато той влезе в къщата.
	Той пусна голямата си раница и я сграбчи в прегръдките си. Ето по този най-обикновен начин светът й отново се бе върнал към нормално състояние.
	Той я целуна по бузата.
	— Как се чувства моето момиченце?
	— Добре съм, тате.
	Той се усмихна при думите й, но тя виждаше колко е уморен. Клепачите му бяха подпухнали и леко прихлупени, и отново бе забравил да се среши.
	— Здрасти, мамо — поздрави той. — Носят се чудни аромати.
	Баба й влезе в стаята. Тя бършеше ръцете си в една кърпа, но това беше глупаво, защото тя никога не оставяше бъркотия, нито цапаше.
	— Руло Стефани и огретен с картофи. Салатата е в хладилника.
	— Не беше необходимо да го правиш — каза той, отпускайки прегръдката си с Грейс.
	Но тя остана залепнала за него като паяжина.
	— Обичам те, тате.
	— И аз те обичам, принцесо.
	Баба й се приближи. Втренчи се в баща й и красивото й лице се навъси отново.
	— Пак не си се наспал.
	— Изпитите — обясни той.
	Грейс не проумяваше. Разбира се, че той не беше спал. Нали току-що се бе прибрал.
	— Тази вечер ще играем ли родео, тате? — Това беше любимата й игра. Обичаше да го язди на гърба, докато той я подмяташе високо във въздуха.
	— Може би няма да е зле Грейс да остане при нас тази нощ — рече баба й.
	Грейс се вкопчи с всички сили в баща си.
	— Няма да те притеснявам, тате. Обещавам. Ще те оставя да си учиш.
	— Благодаря ти, мамо, но няма нужда — отговори баща й.
	Баба й му отправи един продължителен и строг поглед, след което сви рамене.
	— Добре. Ще съм тук преди осем да я взема. Не оставай много до късно.
	Грейс изпита огромно облекчение, когато баба й си тръгна. Не можеше да си обясни защо тя я плашеше. Беше както когато играеш с някоя чужда много специална играчка и все се боиш да не я изтървеш или счупиш.
	Тя се вгледа в баща си и видя колко е уморен. Страшно омразно й беше, когато бе мълчалив.
	— Направиха ме кралицата на детската градина — каза тя, надявайки се да го накара да се чувства горд.
	— Дори и след като халоса Остин?
	— Никой не го харесва, тате. Зарадваха се, че го ударих.
	— Какво, това да не е детската градина „Повелителят на мухите“?
	— А?
	Той я отнесе до дивана и седна. Тя се сгуши в него, облягайки се на гърдите му. Това беше най-любимото й място в целия свят. Чувстваше се в безопасност само когато той я държеше в прегръдката си.
	— И защо те направиха кралица?
	Тя сбърчи личице в размисъл. Тогава си спомни за „Чарли и шоколадовата фабрика“.* Чарли беше победителят, защото беше най-примерното момче.
	[* „Чарли и шоколадовата фабрика“ е роман от Роалд Дал. — Б.пр.]
	— Аз спасих Бритни от удавяне. Тя нагази в прекалено дълбоки води и аз я спасих.
	— Спасила си Бритни от удавяне — повтори той, втренчен в нея.
	Тя усети как страните й пламнаха. Как беше възможно лъжите й да изскачат от устата й като някакви дребни сапунени балончета? Но не можеше да се сдържа. Не беше чудно, че никой не я харесваше.
	Баща й я погали по бузата.
	— Знаеш ли, Грейс, когато бях малък, си мислех, че трябва да правя всичко по правилния начин. Да ходя в най-доброто училище, да получавам най-добрите оценки, да следвам правилата. Исках да накарам майка ми и сестра ми да се гордеят с мен. — Той извърна поглед. Остана мълчалив дълго време и тази тишина буквално заби бодливите си пръсти в сърцето й. Дали отново не бе изтърсила някаква глупост? Най-накрая той се прокашля и довърши: — Искам да кажа, че се гордея с теб такава, каквато си. Обичам те каквото и да става, Грейс. Можеш да го използваш като гаранция в банката*.
	[* Идиом на английски, с който се подчертава, че можеш да вярваш напълно на твърдението. — Б.пр.]
	Тя не знаеше какво означава това. Ненавиждаше банката, като изключеше факта, че там й даваха ягодови бонбони, а за останалото знаеше, че не е вярно. Веднъж бе чула баща й да казва на дядо й, че тя има проблеми в училище. „Проблеми с поведението“ и „липса на приятели“ бяха думите, които бе доловила през затворената врата. Баща й бе произнесъл една много лоша дума и бе попитал дядо й кога всички те отново щяха да бъдат щастливи.
	Той искаше тя да има приятели. За него това беше важно.
	— Аз съм популярна, тате. Едва успявам да си доям обяда, защото всеки ме заговаря.
	Той се наведе и я целуна по бузата.
	— Добре, принцесо — изрече с въздишка. — Добре. А сега да хапнем нещо, преди да съм припаднал от глад.
	— Аз приготвих рулото Стефани — каза Грейс, гордо усмихната. Усмивката на баща й беше тъжна и това я изплаши толкова много, че добави: — И картофите.
	Той отново я целуна и се изправи.
	— Хайде, Грейси, да ядем.
	Тя забърза след него, опитвайки се да поддържа темпото му.

	* * *

	За пореден път Джуд се събуди прекалено рано. През щорите на прозорците в спалнята й не се процеждаше светлина, но тя усещаше как зората се надига над хоризонта, подобно на армия преди атака.
	Дочу Майлс до нея да се раздвижва в съня си; той се обърна към нея, взе я в прегръдките си и топлият му дъх погали тила й.
	Тя се претърколи и се притисна в него, вмъквайки голия си крак между неговите. Очите му се отвориха лениво и той се усмихна.
	Приведе се над нея, целуна я отначало леко, а после вече все по-страстно. Ръцете му се плъзнаха по копринената й нощница и откриха дантеления подгъв, след това я издърпа нагоре, докато накрая тя остана гола. Той смъкна боксерките си и ги захвърли.
	Тя последва желанието му, докосвайки го по начина, който той обичаше, извивайки се под ръката му, докато накрая изпита неутолимото желание да го почувства вътре в себе си. Когато стигна кулминацията, това бе сякаш експлозия от усещания, извираща някъде от неподозирани дълбочини в нея. Тя изплака толкова силно, че се смути, и след това рухна до него, цялата разтреперана.
	Никога не говореха за тази тяхна нова страст; знаеше, че и той като нея се страхува, че думите можеха да разрушат всичко. В продължение на много години след загубата им сексът бе изчезнал, подобно на усмивките и смеха. Завръщането му бе изненадало и двамата. По някакъв начин те се бяха научили да осъществяват връзка помежду си чрез докосване, да предават любовта си един на друг почти без никакви думи. Това не беше отговорът, не беше достатъчно за Майлс, тя все още продължаваше да улавя как я гледа с безкрайна тъга през по-голямата част от времето, но беше нещо, което сега вече имаха, и тя знаеше колко щастливи бяха, че го имат.
	Тя го целуна леко и се дръпна. Посегна за нощницата си, облече я и се измъкна от леглото. Вече до прозорците, спря и завъртя ръчката на щорите, пропускайки светлината вътре. Наляво се виждаше градината, която бе зарязала. Представляваше истински хаос от цветя, клони и листа, без никакъв ред или положена грижа. Грозотия.
	Майлс стана от леглото и застана до нея, целувайки я по рамото.
	— Днес ще гледаме ли Грейс?
	Джуд кимна.
	— Тази сутрин Зак има групово обучение за изпитите. Изглежда страшно уморен.
	— Целият втори курс беше напрегнат, а аз не съм бил самотен татко на двайсет и четири години. — Той я стисна за рамото. — Защо не доведем Грейси тук? Зак може да дойде по всяко време, когато и да приключи. Може да играем някоя игра. Някъде там из кашоните се търкаля „Кандиланд“, нали?
	Тя виждаше нейното и неговото отражение в прозореца: размазани, сякаш нарисувани с молив контури на човешки тела. При думата „Кандиланд“ времето сякаш се върна назад: тя отново се почувства млада майка, седяща на пода с близначетата си, протягайки ръка за карта и избухвайки в смях…
	Изплъзна се от ръцете на Майлс и влезе в банята. Свали нощницата и застана под душа, преди той да стигне до нея.
	— Забравих — рече той, заставайки на прага и отправяйки й отново онзи разочарован поглед. — Не трябваше да го казвам.
	— Не бъди глупав. Та това е само една игра. — Гласът й остана почти непроменен, но знаеше, че я бе издал.
	След кратка пауза той каза:
	— Ще изляза да потичам и после ще се срещнем при Зак.
	— Прекалено много тичаш — отвърна тя.
	Той сви рамене. Това беше неговият начин да се справя със загубата. Бягаше и работеше.
	— Чао засега — произнесе накрая тя. Остана в банята, докато не чу вратата да се хлопва, след това излезе и започна да си подсушава косата. След като обу блед бежов панталон и мека памучна тениска, овладя отново емоциите си.
	Мъката тези дни беше като невидим бомбардировач. Можеше да се справя добре през цялото време, да се движи напред, и в един момент нещо сякаш избухваше съвсем неочаквано. Преди години, когато раните бяха съвсем пресни, тя прекарваше с дни напълно откъсната от действителността, в един сив свят, където нищо не беше стабилно. Сега вече бе в състояние да се владее през по-голямата част от времето.
	Това беше несъмнен напредък.
	Тръгна да излиза от банята и по средата на пътя до вратата се сети, че не си бе измила зъбите, нито си бе сложила грим.
	Върна се и си изми зъбите, но реши да зареже грима. Довечера щеше да й се наложи да го маха, а нищо не я оставяше така изцедена, както ден, прекаран с Грейс и Зак. Бяха й нужни толкова много усилия да присъства в живота им, без наистина да _присъства_, че се прибираше буквално изтощена до капка.
	Отиде до колата си, черен хибриден джип, по-малък от стария й ескалейд, и запали двигателя. Излезе на заден от гаража, направи маневра и потегли по покритата с чакъл алея, забелязвайки каква буйна растителност бе избуяла по земята им. Всичко бе израснало през последните няколко години; храстите с боровинки мачкаха като някакви грубияни всички останали растения.
	Тя зави от главния път и стигна до къщата на Зак.
	Както винаги, за Джуд влизането в хижата беше като връщане назад във времето. Синия диван си го бяха купили с Майлс за първия им апартамент; столовете бяха от годината, когато се бяха родили близнаците. Бяха запазили всичките си стари мебели и остарели дреболии за децата си. Бяха се шегували, че след наближаващото удвояване на броя на членовете на семейството, ще им се налага да спестяват от всичко.
	Зак отглеждаше дъщеря си в къща, която беше като огледално отражение на онази, в която тя и Майлс бяха правили всичките тези същи неща.
	— Има ли някой тук? — извика тя.
	Зак се появи иззад ъгъла на кухнята, с чаша кафе в едната ръка, а в другата Грейс, която се бе вкопчила сънливо в него.
	— Само не го казвай — проговори Зак, търкайки гърба на Грейс. — Знам, че изглеждам ужасно. Легнах си едва в четири. Ще можете ли днес да се погрижите за Грейси? Имаме занятие в учебната група.
	— Разбира се.
	— Благодаря. Мога да се прибера към седем.
	Джуд кимна и влезе в кухнята да приготви закуска. Винаги поддържаше дома на Зак зареден с храна и знаеше къде ще открие всичко, за да приготви гофретите, бърканите яйца и плодовете.
	Майлс се добра до къщата с коса, още мокра от душа, усмихвайки се по начин, на който само той беше способен сред тях, и Джуд усети как някакво бреме се смъква от плещите й. Майлс беше хоросанът, който държеше скрепен живота им. Когато той беше наблизо, Джуд и Зак винаги дишаха по-лесно.
	— Ето го и моето момиченце — произнесе Майлс, разтваряйки широка прегръдка.
	Зак пусна Грейс на пода и тя хукна към дядо си, хвърляйки се върху него, както беше облечена с розовата си пижама на точици.
	Майлс я сграбчи, прошепна нещо в ухото й и тя се разкикоти.
	Джуд усети как нещо я стегна в гърдите. Имаше моменти като този, когато всичко онова, което бе загубила, я връхлиташе с такава сила, че тя едва се държеше на краката си.
	— Да ядем, докато е още топло — изрече кратко тя.
	— Мммм, страхотно е! — възкликна Грейс, изтръгвайки се от прегръдката на Майлс и хуквайки към масата. Както винаги, сядаше до едно празно място, пред което на масата имаше поставени прибори. Това беше мястото за невидимата й приятелка.
	Извънземната принцеса, уловена в един стъклен буркан.
	— Е, как вървят клиничните ти занимания? — обърна се Майлс към Зак, след като седна.
	— Обичам ги. Поставянето на диагноза е страхотно, но фармакокинетиката*? Това направо ми взема здравето — отвърна Зак, сипвайки яйца в чинията на дъщеря си.
	[* Фармакокинетика, съкратено ФК (от древноегипетски фамакон, „отрова“, и древногръцки кинетикос, „движение“), е дял от фармакологията, който изследва движението на химичните субстанции в живия организъм. Веществата, които представляват интерес за ФК, са лекарства, храни, хормони и токсини. — Б.пр.]
	Майлс се пресегна с вилицата си и набоде гофрета.
	— Патологията ми беше големият провал втората година. Не знам защо. Ти просто трябва да минеш през нея с всичките знания. Едва вече третата година почваш да навлизаш реално в материята.
	Джуд следеше как синът й мажеше гофретата на Грейс, докато разговаряше с баща си, как я нарязваше на дребни късчета за нея и поставяше салфетка в скута й, и тя беше толкова горда с него, че си мислеше: „Всички ние ще бъдем добре. Някой ден отново ще се смеем“.
	С изненада откри, че се усмихва при тази неочаквана представа за щастието, за едно бъдеще, в което всички щяха да бъдат заедно. Тя се заслуша в една от историите на Зак, свързана с поставянето на диагнозата на някакво ужасно заболяване и как се бил провалил, и се смя заедно със съпруга си и сина си.
	След като закуската приключи, неочакваното чувство за лекота остана. Джуд изпрати Зак до колата с целувка по бузата и толкова силна прегръдка, че той буквално й се намръщи.
	— Давай. Днес ще се повеселим — каза тя.
	— Благодаря ти, мамо — каза Зак.
	— No problema — отвърна тя, без да се замисли. При това глупаво напомняне за миналия им живот тя рязко замълча.
	Той сграбчи раницата си и тръгна към вратата.
	— Дядо, мога ли да отида в къщичката си? — запита Грейс, след като баща й тръгна.
	— Облечи си дрехите и си измий зъбите преди това — отвърна Майлс разсеяно. Той търсеше дистанционното за телевизора. След като го намери, екранът оживя и някаква бейзболна среща изпълни екрана. Майлс се отпусна върху стария им диван и положи крака върху масичката за кафе.
	Докато Джуд миеше съдовете, зърна някакво жълто петно да прелита със светкавична скорост покрай нея.
	— Да не ходиш до водата, Грейси.
	— Ариел и мен ще си играем на Барби в къщичката — отвърна Грейс, издавайки звуци на усилие, докато отваряше плъзгащата се стъклена врата.
	— Ариел и аз — поправи я автоматично Джуд. — Майлс, обичайните правила на граматиката важат ли и за въображаемите приятелки?
	— А? — отвърна той. — Какво беше това, скъпа?
	Джуд продължи да мие съдовете. Тя дочу как плъзгащата се врата се затвори с трясък и изви глава наляво.
	Навън Грейс тичаше шеметно през двора към принцесешката розово-жълта къщичка, която дядо Коледа й бе донесъл предната година. Тя се намираше точно зад пътеката, върху ивица трева, открояваща се сред сивия пясъчен бряг.
	— Хайде, бързо — крещеше Грейс на въображаемата си приятелка.
	Джуд изсуши съдовете и ги подреди. След като приключи с тях, отново се загледа в Грейс. Виждаше ясно внучката си през отворения прозорец на пластмасовия замък. Тя разговаряше с невидимата си приятелка, докато играеше танца на Барби.
	— Ти ще ходиш ли във вълшебното кралство? — обърна се Джуд към Майлс.
	— Само след минутка. Искам да изгледам срещата.
	— Добре. Ще им приготвя една тенджера с пилешко за вечеря — реши Джуд на момента. Не искаше Зак да е гладен, след като се прибере от училище.
	Започна да готви по познатата семейна рецепта почти без никакво усилие. На всеки няколко минути вдигаше поглед, за да се увери, че Грейс беше наред, и след това продължаваше с готвенето.
	След като тенджерата се озова в хладилника заедно с бележка за сготвеното, тя отново почисти кухнята и след това отиде във всекидневната. Тъкмо се канеше да каже нещо на Майлс, когато някакво рязко движение привлече погледа й.
	Тя отвори плъзгащата се стъклена врата и пристъпи върху обрулената от ветрове и дъждове дървена пътека. Беше един чудесен юнски ден, с кристалносиньо небе без никакви облаци. Вдясно от имота се издигаше гъста завеса от вечнозелени дървета, която блокираше гледката към съседната къща.
	Грейс бе застанала до дърветата.
	До нея имаше някакво момиче в избелели шорти и синя тениска. Дали не беше дъщерята на Милдред от съседната къща? Може би се беше прибрала от колежа?
	В следващия момент момичето се обърна и Джуд видя лицето й.
	Джуд посегна да се хване за плъзгащата врата, за да не залитне и тъкмо се канеше да извика съпруга си, когато болката буквално избухна в гърдите й. Заболя я толкова силно, че тя не можеше да мисли, нито да се движи, нито да прави каквото и да било, освен да притисне ръка към сърцето си и да рухне на колене.

	* * *

	Лекси се спусна към парка „Ла Ривиер“.
	След като слезе от велосипеда и огледа сивия пясъчен бряг с купищата посребряла дървесина, извлечена на брега, усети как я връхлитат спомени.
	Заключи велосипеда си и след това тръгна покрай изхвърлените от морето купчини дървесина, спомняйки си първия път, когато Зак й бе казал, че я обича. Бяха се намирали точно на това място…
	Тя закрачи по посипания с чакъл бряг. Тук камъните бяха буквално полирани от вълните. Броеше къщите и знаеше, че бе стигнала точно до мястото.
	Точно това беше: старата хижа Тамаринд. Тук навремето бяха правили парти, през първата й година в гимназията. Джуд никога не бе разбрала за него.
	Високи кедрови дървета се нижеха в гъста редица покрай едната страна на имота. От дясната им страна при следващата врата видя един цветен пластмасов замък — детска къщичка, в комплект с островърха сива кула и яркорозово знаменце. До него, изправена като някакво малко птиче в края на посивялата дървена пътека, седеше момиченце в жълто. Тя отново разговаряше с китката си.
	Лекси бавно приближи дъщеря си, внимавайки да остане скрита зад дърветата. Последното нещо, от което се нуждаеше в момента, беше Зак да излети от къщата като някакъв Назгул* и да й каже да се маха далеч от дъщеря му.
	[* Назгулите са герои от света на Средната земя, описан в книгите на Джон Роналд Руел Толкин. Появяват се във „Властелинът на пръстените“. Назгулите са духове, които някога са били хора, а сега са в служба на Саурон. — Б.пр.]
	Лекси искаше единствено да се увери, че Грейс е наистина щастлива. Всичко можеше да си върви, както бе планирано, стига само Грейс да беше щастлива.
	Понечи да каже „хей“, но гласът й сякаш секна. Тя се прокашля и опита отново.
	— Хей, Грейс.
	— Не ми е позволено да разговарям с непознати.
	— Аз не съм непозната, Грейси. Познавам те още от мига на раждането ти.
	— О. — Грейс изви лице надясно, поглеждайки Лекси. Устните й се раздвижиха. — Видях те до училището.
	— Да. — Бяха й нужни всички усилия, за да остане на мястото си. Какво ли не би дала, само да можеше да се втурне към Грейс, да я сграбчи в прегръдката си и да я моли за прошка. И въпреки това тя внимаваше да стои в сянката на дърветата, която не се виждаше от къщата.
	— Ти ми махна. Защо?
	Лекси направи стъпка към дъщеря си. Сърцето й сякаш щеше да изскочи.
	— Аз те познавам, откакто се роди.
	— Познаваш ли моя татко?
	Тя кимна.
	Лицето на Грейс изведнъж се обтегна.
	— Докажи го.
	— Все още ли обича сладолед с шоколад и мента и ненавижда всичко с вид на гребен?
	Грейс се изкикоти и мигновено покри устатата си с ръка да заглуши звука.
	— Баба казва, че косата му била като на бръмбар, което е смешно, защото бръмбарите са гадни. Особено тези, които живеят в акото.
	Лекси потисна усмивка.
	— Мога ли да застана до теб?
	— Разбира се.
	Лекси се приближи, заставайки до едно голямо дърво.
	— Как така си сама тук?
	Грейс се умърлуши.
	— Тате го няма. Отново. Баба е в кухнята.
	— Баба ти още ли танцува, докато готви?
	Грейс се навъси.
	— Тя ме мрази.
	— Баба ти Джуд те мрази?
	— Аз изглеждам като нея.
	Леден студ плъзна по гръбнака на Лекси.
	— Нея?
	— Мъртвата сестра на тате. Затова баба никога не ме гледа. Не трябва да го знам, но го разбрах.
	— Наистина ли?
	— Била убита от пирати. Затова никой не говори за нея. — Грейс въздъхна. — И тате понякога плаче, когато ме гледа.
	— Ти изглеждаш също като Мия — каза тихо Лекси.
	— Ти си познавала сестрата на тате?
	— Да — изрече тихо Лекси. — Тя беше…
	— Хей, имаш ли куче?
	Лекси се стресна от промяната на темата на разговора.
	— Не. Никога не съм имала.
	— Аз искам куче. Или може би катерица.
	— Молила ли си баща си за някакъв домашен любимец?
	— Снощи имахме гърмяща змия за вечеря. С фъстъци.
	Нещо ставаше, Грейс се опитваше да я шокира, но защо?
	Дали разговорът за чувствата на Зак не я бе изплашил? Лекси каза единственото нещо, което й хрумна.
	— Аз пък веднъж изядох един щраус.
	— Олеле.
	— Значи татко ти не е тук?
	— Не. Аз съм голямо момиче. Стоя вкъщи сама през цялото време. Мога сама да се къпя и всичко останало. Снощи сама си приготвих цялата вечеря.
	— Много ли излиза?
	Грейс кимна.
	Лекси загледа красивото личице на дъщеря си, с тъжните зелени очи и бледа кожа, и се зачуди дали тя изобщо бе оставила някаква следа върху това момиче.
	— Имаш ли приятели в училище?
	— П-приятели ли? — повтори Грейс, после се захили. — С лопата да ги ринеш. Аз съм най-популярното момиче в класа.
	— Ти си щастлива. Аз понякога се чувствах самотна в училище — каза Лекси, наблюдавайки отблизо дъщеря си. Тя не можа да се сдържи и направи още една крачка.
	Устните на Грейс леко трепнаха.
	— Наистина не ми е разрешено…
	— Грейс! — изкрещя някой изведнъж. — Прибирай се. Веднага.
	Лекси скочи назад сред дърветата. Подаде глава иззад един гъст зелен храст и погледна към хижата. Плъзгащата се стъклена врата бе отворена и на прага й стоеше Майлс с навъсено лице. Той не я бе видял, беше сигурна в това. Тогава защо изглеждаше толкова раздразнен?
	— Грейс, по дяволите — изкрещя отново той. — Прибирай се. Веднага.
	— Трябва да тръгвам — Грейс се изправи на крака.
	— Винаги ли така ти крещи?
	Грейс понечи да се обърне, но Лекси се осмели и протегна ръка, улавяйки ръката на дъщеря си.
	— Бих искала да бъда твоя приятелка — изрече тихо тя. Оказа се обаче, че е много трудно да спре след тези думи. Внезапно се оказа, че има още много да казва на дъщеря си. Тя се бе оказала глупачка, щом си бе мислила, че може да си тръгне от нея.
	Лицето на Грейс се озари от ярка усмивка, която сгря Лекси.
	— Добре. Чао — каза Грейс, махайки с ръка. После се обърна и хукна към къщата.
	Лекси бавно се изправи. Тя внезапно най-после проумя какво усеща човек, когато спре да тича.
	Върна се до велосипеда си, качи се на него и завъртя педалите нагоре по хълма към града.
	Линейка я подмина с мигащи светлини и виеща сирена, но тя почти не я забеляза.
	Отиваше да се види със Скот Джейкъбс.


>>	Глава 21

	Джуд се намираше в спешното отделение на болница „Хоуп“ в Сиатъл. Лежеше в едно тясно легло, свързана към всякакви видове монитори и машини, и аларми, но всичко това беше излишно. Не бе претърпяла инфаркт.
	Вдигна поглед към съпруга си, усещайки се нелепо крехка. Толкова лесно се бе пречупила, за пореден път.
	— Мислех си, че съм преодоляла всичко това.
	Той разроши просмуканата й от пот коса и я отметна от лицето й.
	— И аз също.
	— Паник атака. — Тя буквално изплю думите. Грейс се изкачи по металните рамки на леглото. Плъзна се по тях и тупна на пода, след това отново се заизкачва. Непрекъснатото дрънчене отекваше болезнено в напрегнатото тяло на Джуд, като й докарваше ужасна болка в основата на черепа й.
	— Какво е това паника? — запита Грейс, удряйки брадичката си в перилата на леглото.
	— Това означава, че си уплашена — обясни Майлс.
	— Веднъж видях един плъх на брега. Беше страшно — каза Грейс. — Онези грамадни космати черни паяци са страшни. Да не би някой от тях да е пропълзял по крака ти?
	— Баба ти е много уморена, Грейси — каза Майлс. — Защо просто не си почетеш онази книжка ей там?
	— Но аз искам да разбера какво е уплашило баба.
	— Не сега, Грейси. Окей? — изрече нежно той.
	— Да не е както тогава, когато имах варицела и само ме унасяше в сън?
	— Точно.
	— Добре, дядо. — Грейс се плъзна по стената на леглото, тръгна към стола в ъгъла и седна. Разтвори едно раздърпано копие на „Котарак Шапкар“ и се опита да произнася на глас думите.
	Джуд се чувстваше зле — тресеше я, главата я цепеше, повдигаше й се.
	— Почвам да си губя разума, Майлс.
	— Какво искаш да кажеш?
	Тя обичаше силните и сигурни движения на ръката му, която се плъзгаше през косата й. Това я успокояваше повече от всякакво възможно лекарство.
	— Помислих си, че я видях.
	— Мия ли? — прошепна той.
	— Не. — Джуд не можа да сдържи разочарованието си от въпроса му. Тя се бе опитвала да види Мия. Нито физиката, нито молитвите бяха помогнали. И разбира се, едва ли гледката на Мия би докарала на Джуд паник атака. Точно обратното би се случило: такова видение би оздравило сърцето й.
	Тя крадешком хвърли поглед настрани и видя Грейс, потънала в борбата с буквите.
	— Лекси — прошепна Джуд. Това беше първият път, когато бе произнесла името й през последните години. — Разговаряше с Грейси.
	Майлс пое ръката й в своята. Той изобщо не изглеждаше разтревожен от признанието й и спокойствието му я успокои.
	— Нормално е да изпитваш такива усещания наяве или перцептуални деформации по време на паник атака. Знаеш го. Спомняш ли си онзи момент, когато си мислеше, че някаква кола щяла да блъсне Грейс? Ако не бях там, щеше да се самоубиеш, връхлитайки сред трафика.
	— Изобщо не беше като онзи път — възрази Джуд, но дори още докато го казваше, почна да изпитва съмнения. Толкова много причудливи неща й се бяха случили след смъртта на Мия. — Косата й беше къса и къдрава. И наистина беше много слаба.
	— Не е била Лекси — изрече Майлс с равен глас. Много й допадна сигурността, с която го каза. Понякога увереността на Майлс караше Джуд да изпитва адското желание да изчегърта очите му, но сега страшно й се прииска да сподели спокойствието му.
	— Как може да си толкова сигурен?
	— Присъдата й изтече ноември. Спомняш ли си колко напрегнати бяхме всички, като чакахме да видим дали няма да се появи тук?
	Напрегнати беше слаба дума. Джуд бе прекарала всеки миг от края на последната година сякаш стъпвайки по минирано поле. Едва някъде след средата на януари бе започнала да се отпуска. Майлс беше проявил желание да се обади до затворническата управа в щата, за да проследи придвижванията на Лекси, но Джуд се бе оказала абсурдно непреклонна, отказвайки всякакъв контакт. Не искаше никой от семейството дори да произнася името на Лекси, да не говорим да разберат къде е заминала.
	— Тя не се показа. Нито се обади или изпрати някакво писмо. И връщаше писмата на Зак неотворени — изрече Майлс отново с успокоителен глас. — Лекси направи избора си. Тя смята, че Г-Р-Е-Й-С е по-добре без нейното присъствие.
	— Звучиш така, сякаш не си съгласен.
	— Винаги съм бил несъгласен. И ти го знаеш.
	Грейс вдигна глава.
	— Не произнесе ли току-що името ми, дядо?
	Майлс се усмихна напрегнато на внучката си.
	— Пробвах те. Добре се справи, мъничето ми.
	Грейс просия при думите му.
	— Аз съм най-добрата в класа в произнасянето на думите буква по буква. И редовно получавам награда за това.
	— Тя няма да се върне, Джуд — изрече Майлс тихо, привеждайки се да я целуне по челото. — Всичко това вече е зад нас.

	* * *

	Грейс обичаше болниците. Те бяха места за възрастни хора и понеже дядо й беше хирург или нещо такова — хората й носеха книги и кутии със сокове и й подаряваха хартия и моливи за рисуване. Понякога, когато някой лекар искаше да бъде сам с баба й и дядо й, някоя от сестрите дори я вземаше за разходка по оживените коридори. Най-любимата й гледка бяха положените в пластмасови креватчета зад стъклената стена новородени бебета. Обичаше малките им розови и сини шапчици.
	Но дори и тогава, след няколко часа, тя вече изпитваше отегчение. Ариел не се появяваше; тя не се бе мяркала в огледалцето на Грейс от онзи момент в къщата и ръката на Грейс я болеше от оцветяването на толкова много картинки.
	Тъкмо щеше да почне отново да се оплаква, когато вратата в стаята на баба й се отвори с трясък. В стаята се втурна татко й, сграбчил голяма купчина книги под едната си мишница.
	— Как е тя? — запита той дядо й.
	— Добре съм — обади се баба й. Тя се усмихна, но усмивката й не беше много убедителна. Сякаш бе много уморена. — Вие двамата няма нужда да си говорите на докторския жаргон. Имах паник атака, при която си помислих, че карам инфаркт. Сега ще ме изпишат. Направо ме е срам наистина.
	Татко й остави книгите си на стола до Грейс. Той разроши косата й, после отиде при баба й.
	— Паник атака ли? Не си имала такава от години. Не и от…
	Баба й вдигна трепереща ръка.
	— Всички знаем историята.
	— Тя си мисли, че е видяла Лекси — обади се дядо й.
	Татко й рязко си пое дъх.
	Това беше новина. Баба й имаше причина, а причината си имаше име. Грейс отново се покатери по металните рамки на леглото й и увисна на тях.
	— Коя е Лекси?
	Никой не й отговори. Те само се гледаха един друг.
	— Халюцинация? — запита тихо татко й.
	— Баща ти мисли така — каза баба й. — Надявам се.
	— Тя съвсем ясно показа чувствата си — каза татко й. — Лекси, искам да кажа. Вероятно е във Флорида при Ева.
	Грейси се пресегна и пъхна ръката си в задния му джоб. Това я накара да се чувства свързана с него, макар че той едва ли го усети.
	— Коя е Лекси? — попита отново тя.
	— Племенницата на Милдред се е върнала от колежа — каза татко й. — Тя е с тъмнокестенява коса.
	— Сигурна съм, че това е била тя — каза баба й.
	Грейс се залюля на решетките на леглото. Металът издрънча. Дразнеше я, че никой не й обръща внимание.
	— Видях едно бебе с четири ръце — заяви тя. — В залата с бебета.
	— Защо не отведеш Грейси вкъщи, Зак? — обади се баба й. — Тя наистина беше много послушна.
	Грейс се пусна от металните решетки и отиде до бюрото, където събра всичките си картинки и моливи. Извади една рисунка с пеперуда, кацнала върху цвете, и я подаде на баба си.
	— Това е за теб.
	Баба й погледна картинката.
	— Благодаря ти, Грейси. Вече се чувствам по-добре.
	— Това са вълшебни моливи. Карат всеки да се чувства по-добре. Затова ги има в болницата — заяви уверено Грейс. — Жълтите могат да летят.
	— Хайде, Грейс — произнесе татко й. Той събра всичките им вещи и я поведе към колата.
	Тя се качи на седалката отзад и той й закопча колана.
	През целия път на връщане Грейс не спря да говори с баща си.
	Последните няколко часа беше принудена да мълчи и сега имаше много да споделя. Разказа му за новата игра, на която Ариел я научила, и за морския таралеж, който намерила до къщичката, и как днес имала нов приятел, и за чайката, която кацнала точно пред нея.
	— Виж, тате — обади се Грейс, изправяйки се изведнъж, докато прекосяваха градчето. — Ето я. Това е новата ми приятелка. Ей! — изкрещя Грейс през затворения прозорец, махайки бясно с ръце. — Видя ли я, тате? Видя ли какво страхотно колело кара? То е вълшебно. Аз мисля, че тя е кинозвезда. Каза ми, че веднъж изяла един щраус.
	Баща й продължаваше да кара. Няколко минути по-късно той свърна по алеята и паркира.
	— Ти ми вярваш за жената, дето изяла щрауса, нали? Тя казва, че…
	— Достатъчно, Грейси. Тази вечер без никакви измишльотини, става ли? Тати имаше днес много тежък ден.
	— Аз не се преструвах — изрече Грейс, уязвена от обвинението. Тя издърпа одеялцето си от седалката до нея и го заметна около врата си. Баща й беше в едно от онези негови настроения, когато не я чуваше; дори и когато гледаше право в нея, тя изпитваше чувството, че той дори не я вижда. Сякаш имаше някой друг в главата му. И той изглеждаше тъжен.
	Грейси бе пораснала, обградена от тъга. Знаеше, че в такива моменти е най-добре да притихне и да се сгуши някъде, когато той беше в такова настроение. Но тя бе прекарала в тишина целия ден и сега отчаяно искаше да разговаря с някого. С него.
	След като се прибраха, Грейс отиде веднага до хладилника и извади тежката тенджера с ядене, което бе приготвила баба й. Тя положи сериозни усилия да не я изпусне.
	— Това е за фурната, тате — каза тя, протягайки я гордо.
	Той я пое от ръцете й и я пъхна във фурната.
	— Отивам да взема един душ. Ще пусна да гледаш някой филм.
	Тя понечи да каже, че не иска да гледа филм, но той вече се отдалечаваше към всекидневната.
	Грейс се изкатери на дивана с одеялото си и си засмука палеца. И без това никой не й обръщаше никакво внимание. Струваше й се, че баща й взе най-дългия душ в света, и когато излезе от банята в торбестия си анцуг, с мократа коса, от която капеше вода върху червената му тениска, тя го следваше навсякъде из къщата, говорейки за всичко, което й хрумнеше.
	— По пътя към болницата седях отпред в колата на дядо. Карахме след линейката. И той ми позволи да карам точно когато се качвахме на ферибота. Аз карах много бавно. Аз съм добър шофьор. Видях един хищен делфин да изяжда тюлен. Беше отвратително.
	Нищо обаче не беше в състояние да го накара да й обърне внимание. Почти не я гледаше и лицето му ставаше все по-тъжно и по-тъжно, толкова тъжно, че накрая и самата Грейс взе да се чувства тъжна. Самотна.
	И когато вече накрая я облече в пижамката й и я зави в леглото, на нея й се доплака.
	Татко й се сгуши до нея.
	— Съжалявам, ако тази вечер съм бил малко странен, принцесо. Докато бяхме в болницата, нещо все ми напомняше за сестра ми.
	— Мия — изрече тържествено тя, демонстрирайки, че помни името, което почти никой от тях не произнасяше на глас. — Обзалагам се, че ненавиждаш болниците.
	— Нямаше да ме бива за доктор, ако това беше вярно. — Той се усмихна. — Освен това аз те получих в една болница.
	Грейси се сгуши в него. Това беше една от любимите й истории.
	— Как изглеждах?
	— Ти беше най-съвършената мъничка принцеса. Очичките ти тогава изглеждаха синьо — кафяви. Почти не плачеше.
	— А мама беше ли там?
	— Тя те нарече Грейс.
	— А ти ме нарече на сестра ти. И след това си ме донесъл вкъщи.
	— Обикнах те още от първата секунда.
	— Знам, но как…
	— Достатъчно, Грейси — изрече той, протягайки ръка към книгата на нощното шкафче. — Тате имаше днес много тежък ден. Какво ще кажеш, ако ти почета още от „Тайната градина“?
	— Но ти не искаш ли да ти разкажа за новата си приятелка?
	— Кинозвездата, която изяла един щраус и кара вълшебен велосипед?
	— Всъщност възможно е да не е кинозвезда. Може би е шпионин, който…
	— Достатъчно, Грейси — каза той, отваряйки книгата. — Сега, докъде бяхме стигнали?
	Той знаеше, разбира се, винаги знаеше докъде са стигнали. Грейс се усмихна сънливо и промърмори:
	— Колин е по-добър.
	— О. Да — отвърна татко й, отгръщайки на точната страница и започвайки да чете: — _Едно от странните неща в живота е, че само от време навреме човек е напълно сигурен, че ще живее вечно…*_
	[* Превод — Елен Хаджиилиева. — Б.пр.]
	Грейс пъхна палеца в устата си и се вслуша в музиката на гласа на татко си.

	* * *

	— Те й крещят, Скот. И тя винаги е сама. Никой не се грижи да излиза и да играе с нея. Единствената й приятелка сякаш е невидима.
	— Въображаемият приятел на сина ми е една патица. Това какво ти говори за него, чудя се?
	— Сериозна съм — заупорства Лекси. Тя бе прекарала безброй часове, воювайки със собствените си емоции, и без значение колко често или с какво усилие се мъчеше да се убеди, че Грейс е по-добре без майка бивша затворничка, не можеше да надмогне новото чувство, че бе направила грешка, изоставяйки дъщеря си. Това беше все едно да отвориш вратата пред някакво торнадо — нищо не можеше да прекрати разрушенията, които то щеше да направи вътре в къщата, и човек не можеше повече да затвори вратата.
	_Изоставила_. Думата разрушаваше и най-добрите намерения на Лекси и я оставяше без всякаква защита. При всичките си усилия да се различава от майка си, не беше ли направила и тя същото нещо? И как стана така, че никога не си бе задала този въпрос преди?
	— Права си — каза Скот, избутвайки назад стола си. Металните колелца проскърцаха по пластмасовия под. — Нещата са много сериозни. Защо не седнеш? Движиш се като миксер на бързи обороти.
	Тя го послуша и седна.
	— Сега говори, Лекси.
	Тя си пое дълбоко дъх.
	— Отказването ми от Грейс беше най-трудното нещо, което някога съм правила в живота си. — Гласът й се снижи; беше й трудно да изрече думите, дори и след цялата тази терапия, която бе преминала. — Единственото нещо, което ме крепеше през годините, беше представата ми как трябва да изглежда животът й. Виждах я облечена в розови дрешки, виждах празнуване на рождени дни с понита и разказване на приказки за заспиване, и щастливи семейни коледни вечери. Виждах едно малко момиченце, което израства, знаейки, че е обичано и щастливо.
	Лекси вдигна глава.
	— Аз им се _доверих_, Скот — изрече тя, усещайки как гневът заклокочва в нея. На всички. На Майлс. На Джуд. На Зак. — Доверих им се, че те ще й осигурят детството, което аз никога не съм имала. А знаеш ли какво видях? Едно самотно малко момиче, чийто баща е прекалено зает, за да бъде с нея… момиче, на което крещят за нищо… което си играе абсолютно само. Момиче без никакви приятели…
	— Какво искаш да направиш?
	Тя стана отново и закрачи.
	— Аз съм углавен престъпник. Бивша затворничка. На двайсет и четири години съм, без почти никакъв трудов стаж. Господи, работила съм в затворническа библиотека и в една сладкарница за сладолед, а лятото берях боровинки. Разорена съм. Какво мога да направя?
	— Леля ти Ева имаше ли пари, когато те подслони?
	Лекси замря и се втренчи през прозореца на офиса. Навън една млада майка помагаше на червенокосата си дъщеричка да пие вода от една сребърна чешмичка.
	— Тя имаше работа и дом, където да живее.
	— Ти имаш диплома от колеж и си работлива. На всичкото отгоре си един от най-честните хора, които познавам. Знаеш повече за любовта — и отсъствието й — от повечето хора. Така че отново ще ти задам въпроса: какво искаш да направиш? Това е прост въпрос. Или оставаш, или си тръгваш.
	— Ами ако реша да остана?
	— Ще подадем жалба в съда за промяна на плана с родителски права. Ще искаме да получиш съвместно упражняване на родителските права. Или, ако не сполучим, като минимум права за посещения.
	— Предполагам, с присъствието на социален работник. След като съм бивша затворничка.
	— Ти не си някакъв криминален престъпник, Лекси — изрече той. — Не си като майка си. О, да, в началото биха могли да наложат надзор при срещите ви. Не съм казал, че ще бъде лесно, но ще получиш като минимум права за посещения и има много голяма вероятност да ти извоюваме съвместно упражняване на родителските права. Няма да можем да ти издействаме пълно попечителство, но ти си майка й, Лекси. Съдът знае колко си важна за нея. И си добре дошла в офиса ми, докато намериш някое място за живеене.
	„Ти си майка й…“
	В продължение на години, дори още преди Грейси да се роди, Лекси бе прогонвала тази мисъл от съзнанието си. Думите бяха причинявали прекалено силна болка, за да ги разглежда със спокоен разум, но сега, след като ги бе чула изречени на глас, тя усети тяхната сладост и желанието, което това събуди в нея.
	_Би могла да държи Грейси, да я прегръща, да я целува и да я води на разходки в парка…_
	— Няма да е лесно — каза Скот в настъпилата тишина. — Сигурен съм, че семейство Фарадей ще воюва срещу теб с всички сили.
	Вече беше прекалено късно да се притеснява за такива подробности. Тя вече бе приела представата за майчинството, която се бе вкоренила в нея, придавайки й сили да израства нагоре.
	— Нека да подадем документи — каза Лекси.
	— Сигурна ли си?
	Тя накрая се обърна с лице към него.
	— Сигурна съм.

	* * *

	Джуд се отказа да спи някъде около четири сутринта. Напусна топлото си легло и отиде в тъмната всекидневна. Там, застанала пред високите прозорци, се втренчи в собственото си тъмно отражение.
	Знаеше в какво я караха да повярва докторите: че паниката бе причинила халюцинацията й, а не обратното.
	Тя също искаше да им повярва.
	Работата обаче беше там, че не им вярваше, и това беше всичко. Понякога през нощта тя успяваше да се убеди. Толкова силно, че часове по-късно, когато Майлс се промъкна през голямата всекидневна в търсене на кафе, тя каза:
	— Видях я. Лекси. Видях я.
	Майлс изглеждаше объркан.
	— Почакай. — Той мина покрай нея и влезе в кухнята, откъдето се появи с чаша кафе. — На теб не ти се полага. Ти си готова да изригнеш без всякакво кафе. А сега повтори.
	— Видях я. Не съм се объркала. — Тя нервно потропа с крак, втренчена в него.
	— Винаги съм искал да следя къде е.
	Тя кимна леко.
	— Знам. Аз не исках. Далече от очите, далече от сърцето.
	— Да. Така действа. — Той стоеше до прозореца, гол, като се изключеха сините му боксерки, втренчен навън. — Добре — каза накрая и й подаде чашата си с кафе. — Да разберем как са нещата.
	Той се върна при лаптопа си, измъкна някакъв телефонен номер и след това го набра.
	— Здравей, Бил, съжалявам, че те тревожа толкова рано, но тук имаме ситуация. Можеш ли да разбереш кога е излязла Алекса Бейл? Да, наясно съм, че тогава не искахме да знаем. Но нещата се промениха. Да. Благодаря ти. Веднага идвам.
	Майлс затвори телефона и отново взе чашата си с кафе.
	— Добре ли си? — попита я той нежно, разрошвайки косата й.
	— Била съм и по-добре.
	Двамата останаха застанали един до друг, втренчени в задния двор, без да говорят, докато небето се проясняваше и посиняваше. Времето течеше с ритъма на сърцата им, спокойно и стабилно. Телефонът стресна толкова силно Джуд, че тя леко изпищя.
	Майлс отговори.
	— Да?
	Джуд отново тропна с крак и кръстоса ръце, забивайки нокти в ръцете си толкова силно, че почти пусна кръв.
	— Наистина ли? — попита Майлс, навъсвайки се. — И защо така? О. Добре, благодаря ти. Отново се извинявам за притеснението. — Той затвори.
	— Е? — попита Джуд, искайки й се да беше взела таблетка ксанакс.
	— Била е освободена преди два дни. Добавили са й няколко месеца към присъдата заради лошо поведение.
	Кракът на Джуд затропа толкова бързо, че тя сякаш затанцува.
	— И веднага е хукнала насам.
	— Не можеш да си сигурна в това.
	— Трябва да направим нещо. Да извадим съдебна забрана за контакт или нещо подобно. Може би трябва да почнем да действаме.
	— Няма да действаме. — Майлс я хвана за раменете и я обърна към себе си. — Успокой се, Джуд.
	— Луд ли си? — Джуд усети някакъв истеричен смях да я изпълва цялата. Знаеше, че изобщо не биваше да се смее в момента, но емоциите й тези дни бяха страшно объркани. Понякога плачеше, когато беше щастлива, и се смееше, когато беше уплашена, и пищеше, когато беше уморена. Тя се освободи от Майлс и хукна към спалнята, където държеше ксанакс, и трескаво започна да развива капачката на шишенцето. — Дяволските му капачки, защитени срещу детски достъп.
	Майлс го издърпа от ръката й и го отвори, протягайки й една таблетка, която тя преглътна с помощта на глътка кафе.
	— По-добре ми запиши час при доктор Блум.
	Тя оцеляваше следващите два часа в някакъв медикаментозен шемет. Изкъпа се, подсуши си косата и се облече в един бледобежов летен костюм. Едва когато се озова на стола в кабинета на доктор Блум, въртейки се под пронизителния поглед на психиатърката, Джуд проумя, че беше с домашните си чехли.
	— Благодаря ти, че отдели време за мен — каза Джуд, опитвайки се да скрие обутите си с чехли крака.
	— Паник атака. Първата ти след повече от осемнайсет месеца. Какво се случи?
	Тя не смееше да срещне пронизващия взор на Хариет. Караше я да се чувства слаба и замаяна. Така че гледаше наляво.
	— Събота сутринта бях в къщата на Зак, приготвях закуска за всички. Зак се подготвя за изпитите. Училището тази година продължава до по-късно. Всички тия проклети снежни дни го удължиха.
	— И? — подсети я Хариет.
	— Видях Грейси отвън… да разговаря с… Лекси.
	— Лекси е момичето, карало колата онази нощ.
	— Да.
	— Не сме разговаряли много за нея. В действителност мисля, че ми каза, че никога няма да дойдеш отново при мен, ако я спомена още веднъж.
	— Далече от очите, далече от сърцето — отговори Джуд по навик, отново потропвайки с крак.
	— Значи си я видяла отново, след всички тези години, и в резултат на това си получила паник атака.
	— Но тя разговаряше с Грейси!
	— С дъщеря си — уточни доктор Блум.
	Джуд скочи на крака и закрачи енергично из стаята. Изпитваше трудност с дишането.
	— Тя се отказа от това право, когато отиде в затвора. Подписа документи.
	— Това ли те кара да мислиш, че се е отказала от правото да бъде майка? Когато е отишла в затвора? Или когато е убила дъщеря ти?
	— И двете — отвърна Джуд, дишайки с усилие. Чувстваше гърдите си като в менгеме. — Каква е разликата? Тя не може просто така да дойде тук и да се прави, сякаш нищо не се е случило. Зак най-после успя да въведе ред в живота си. Няма да му позволя повече да я види.
	— Седни, Джуд — изрече доктор Блум с успокояващ глас.
	— Ами ако тя иска… ами ако тя… о, господи… — Джуд си пое рязко въздух и изпадна в паника. Доктор Блум моментално застана до нея, докосвайки гърба й, като започна да я разтрива успокояващо.
	— Всичко е наред, Джуд. Само дишай. Ето, седни.
	Джуд овладя дишането си и болката в гърдите й почна да отшумява. Тя отметна с трепереща ръка просмуканата с пот коса от челото си и се опита да се усмихне.
	— Разпадам се.
	— Това наистина ли ще бъде нещо ужасно?
	Джуд с усилие се откъсна от лекарката.
	— Сигурна ли си, че си завършила медицина?
	— Джуд. Не можеш да контролираш тази ситуация.
	— Благодаря ти за този бисер. — Тя изгледа с жадуващ поглед вратата. От посещението й нямаше никаква полза. — Трябваше тогава да погълна цяла шепа хапчета, когато… — Тя не можа да произнесе думите на глас. Никога не би могла да го направи.
	— Мислила си за това — напомни й доктор Блум. — Но дори и в най-мрачните часове винаги си имала надежда.
	— Мислиш, че надеждата ме е спряла?
	— А какво те спря?
	Джуд нямаше намерение да отговаря на въпроса. И без това ненавиждаше отговора.
	— Тревожех се за Зак, по дяволите. Той е крехък, също като мен. Така и не можа да надмогне чувството си за вина или мъката си. Сега остава само да се срещне с Лекси отново и какво ще стане, ако тя изяви желание да бъде майка на Грейс? Няма да й позволя повече да бъде част от семейството ни. О, господи…
	— Тя вече е част от семейството ти — произнесе Хариет.
	— Затваряй си устата.
	— Отличен отговор. Между другото, не ми звучиш като жена, която не изпитва никакви чувства към внучката си.
	Джуд посегна към чантата си и рязко я дръпна.
	— Май трябва да се срещна с адвокат, а не с психиатър.
	— Кое те кара да мислиш, че имаш нужда от адвокат?
	— Трябва да защитя Грейс и Зак. Може би трябва да извадим ограничителна заповед…
	— Ти си мислиш, че като държиш Лекси настрани, ще ги защитиш?
	— Разбира се. Ти слушаш ли ме изобщо, когато ти говоря?
	— Лекси е майка на внучката ти — изрече нежно доктор Блум. — Казвала си ми, че си вложила страшно много в майчинството.
	Джуд рязко се дръпна назад.
	— Трябва да се махна оттук. — Без дори да дочака отговор, тя хукна към вратата. Докато трескаво дърпаше дръжката, дочу доктор Блум да казва:
	— Тя е била само на осемнайсет, Джуд. Помисли си за това.
	Джуд затръшна вратата зад себе си.


>>	Глава 22

	Джуд се обади на Майлс и го помоли да се срещнат в къщата на Зак, след това потегли направо към дока на ферибота. Движеше се абсолютно навреме. Вече качваха колите на ферибота, когато стигна там.
	Трийсетте минути плаване през протока на Саунд й се сториха цяла вечност. Тя нервно барабанеше с пръсти върху волана.
	Не беше сигурна абсолютно за нищо, освен че трябваше да се добере до Грейс. В момента желаеше единствено да събере семейството си, сякаш прегръдките й бяха безопасно място както навремето. Поне за онова, което бе останало от семейството й, каквото Лекси беше оставила след себе си.
	След като слезе от ферибота, бавно потегли през градчето, като трескаво се оглеждаше за някакво тъмнокосо момиче в къси панталони и евтина тениска. Поне десетина пъти й се стори, че я видя, и рязко набиваше спирачките, така че всеки път гневни клаксони звучаха зад нея.
	Направи един преход по Търнагин Уей и потегли покрай основното училище към занималнята. Там вече слезе от колата и се приближи до красивата малка къща на „Глупавото мече“. Вътре откри една празна градина, пълна с ярко оцветени пластмасови маси и столове.
	Излезе в задния двор, където една дузина деца се люлееха, играеха си в пясъка и в една пластмасова къщичка. Тя обхвана всичко с един поглед и след това затърси Грейс, сигурна, че ще я открие някъде сама.
	— Здравей, Джуд — поздрави я собственичката, Лей Скитър. Двете се знаеха от години. Най-малкият син на Лей беше играл футбол със Зак. — Днес нещо си подранила.
	— Не виждам Грейс — отвърна Джуд, проумявайки прекалено късно, че не беше поздравила в отговор и че гласът й бе прозвучал остро.
	— Тя е с Лекси — каза Лей. — Доста се е променила, нали?
	Джуд усети как леден студ пропълзя по гърба й.
	— Ти си й позволила да вземе Грейс?
	Лей не съумя да скрие изненадата си от въпроса й или може би от повишения глас на Джуд.
	— Тя каза, че ти си била съгласна. И освен това няма издадена забрана за виждане от съда, така ли е? Искам да кажа, знам, че тя не разполага с родителски права, но всички знаехме, че тя един ден ще се върне…
	Как беше възможно да не й хрумне този развой? Лей Скитър познаваше Зак и Лекси още от първите им дни в гимназията. При няколкото им срещи й беше споменала колко много харесва Лекси. Без съмнение изпитваше и малко съжаление към нея. Също както и много хора — когато „Дейтлайн“ излъчи част от процеса, много хора се изредиха да казват, че наказанието на Лекси било прекалено строго. Да. Бедната Лекси.
	Джуд се усети на ръба на паниката. Защо не бяха изкарали от съда забрана за ограничение на контактите с Грейс за Лекси, просто за всеки случай? Най-малкото тя беше длъжна да каже на Лей и на училището, че Лекси няма право да се приближава до дъщеря си? Нима пълното попечителство не им осигуряваше това право?
	— Джуд? Нещо не е наред ли? Зак никога не ми е казвал да не пускам Грейс до майка й.
	Джуд се шмугна покрай Лей и хукна през покрития с пясък заден двор. На вратата, със защита срещу достъп на деца, тя вдигна резето и продължи с бърз ход през дърветата към брега. Там внезапно спря като закована.
	Брегът гъмжеше от деца, които се смееха и играеха. Другата дежурна учителка стоеше до изхвърлените от водата дървета на брега и гледаше децата.
	_Успокой се, Джудит._
	Тя огледа щателно крайбрежната ивица.
	Ето къде бяха — едно мъничко русо момиченце до една тъмнокоса млада жена.
	_Лекси_.
	Джуд хукна напред, като малко остана да падне във внезапния си гняв. Тя сграбчи Лекси за ръката и рязко я завъртя.
	Лекси побледня цялата.
	— Д-джуд.
	— Хей, бабо — обади се Грейс. — Това е новата ми приятелка.
	— Грейс. Отивай при Тами — изрече рязко Джуд.
	— Но…
	— Веднага! — изрева Джуд.
	Грейс се сгърчи при грубия й глас. Дребните й рамене провиснаха и тя се затътри с приведена глава.
	— Нямаш право да си тук — заяви Джуд.
	Лекси вдигна глава и Джуд забеляза няколко неща: Лекси изглеждаше като обрулена от живота, почти само кожа и кости, но въпреки всичко все още беше прекалено млада. И когато забеляза къдравата й буйна коса, тя си спомни как Мия й казваше: „Тя е като мен, madre, не е ли страхотно, какво ще кажеш?“. Джуд цялата залитна при внезапния спомен. Не трябваше да идва тук, не трябваше да се приближава до Лекси. Не беше достатъчно силна.
	— Иди си — изрече със слаб глас Джуд. — Моля те…
	— Аз трябва да се виждам с нея.
	— И вече се видя. — Джуд изпита такава слабост, че беше на косъм да рухне на колене. Бяха й потребни огромни усилия да се задържи на крака.
	— Тя е самотна — каза Лекси, без да отделя погледа си от Грейс, която бе застанала настрани от другите деца и гледаше към тях.
	— А ти какво очакваше? — запита горчиво Джуд. — Тя отрасна в едно разбито семейство.
	— Аз самата си казах, че ще имам грижата тя да бъде щастлива и ще си тръгна. Но тя не е щастлива.
	Джуд отвори чантата си и пъхна разтрепераната си ръка, изваждайки портфейла си.
	— Ще ти платя да си тръгнеш. Колко искаш? Двайсет хиляди долара? Петдесет? Само ми кажи колко искаш да ти платя. — Лицето на Лекси се промени при думите й, но Джуд трепереше прекалено силно, за да забележи каквото и да било. Жестока глуха болка я заудря в гърдите и през съзнанието й се стрелна ужасяваща мисъл, че може да припадне. — Сто хиляди. Какво ще кажеш за това?
	— Аз я дадох на Зак — отвърна Лекси. — Дадох я. Знаеш ли колко трудно беше това? Можеш ли да си представиш?
	— Да загубиш дете ли? — запита Джуд. — Да, Лекси. Знам какво е.
	— Направих го, защото я обичам. И понеже вярвах и на теб, и на Зак, и на Майлс, че ще бъдете нейното семейство.
	Джуд видя присъдата си в очите на Лекси; проумя, че беше окончателна и това още повече усили болката й.
	— Ние сме семейството й.
	— Не. Тя се страхува от теб, не го ли знаеш? Казва, че ти никога не я прегръщаш или целуваш. Чуди се защо не я обичаш.
	Джуд внезапно изпита чувството, че е застанала някъде абсолютно разголена; страхът я изпълни от край до край, заклокочи, като тя затрепери толкова силно, че изтърва чантата си.
	— Как смееш? — Но думите й бяха безсилни, не съдържаха никаква отрова.
	— А аз ви вярвах на всички — гласът на Лекси се пречупи. Това беше първото свидетелство за истинска емоция и Джуд моментално сграбчи възможността.
	— Зак пожертва всичко заради Грейс. Всичко.
	— Да не искаш да кажеш, че се е отказал от Университета на Южна Калифорния? Твоят Свещен граал. Ти никога не даваше пет пари дали той е щастлив, стига само да изпълнява всичко онова, което искаше от него.
	— Това не е вярно.
	— Той ме обичаше. Но това не означаваше нищо за теб.
	— Ти уби сестра му — каза Джуд.
	— Да — отвърна Лекси и устата й се разтрепери. — И оттук нататък ще трябва да живея с това до края на дните си. Направих всичко по силите си, за да ви се реванширам, на теб, Зак и Грейс, но няма компенсиране. Дадох ви свободата си и дъщеря си, и въпреки всичко това ви е недостатъчно. Да ти го начукам, Джуд. Няма да получиш нищо повече. Грейс е дъщеря ми. Моята Мия. И си я искам обратно. Адвокатът ми днес попълни необходимите документи и ги подаде.
	Джуд остана неподвижна, с парещи очи и пресъхнало гърло, докато Лекси се отдалечаваше, а в главата й се разнасяше непрекъснато гласът на Лекси, произнасящ „Моята Мия“.

	* * *

	В един момент Лекси осъзна, че не бе спряла да върви. Беше поела в погрешната посока; велосипедът й бе паркиран в обществената част в края на задънения път. Но тя не можеше да се обърне и да тръгне обратно, не можеше да гледа как Джуд дърпа Грейс и я тегли настрани, сякаш за дъщеря й беше страшно опасно да опознае собствената си майка.
	Студен летен вятър разроши косите й. Очите й се насълзиха от силния порив. Въпреки това тя пъхна ръце в джобовете си и продължи да крачи. Обърна се и погледна надолу по брега. Джуд беше още там.
	На Лекси й се прииска да бъде твърда и непримирима, да усети, че беше права в решението си да дойде тук и да поиска дъщеря си обратно, и тя го усещаше — че беше оправдана, поради всичките причини, които бе изтъкнала на Джуд. Най-вече защото семейство Фарадей бяха имали възможност да направят Грейс щастлива, но се бяха провалили.
	Вината и разкаянието у Лекси обаче, които винаги бяха неотлъчно с нея, бяха почнали да се надигат. Тя бе унищожила семейство Фарадей. В началото се бе надявала, че годините й в затвора щяха по някакъв начин да ги смекчат и излекуват, но сега знаеше, по-добре от всеки друг, че времето и разстоянието не лекуват. Беше проявила престъпна небрежност да си мисли, че Грейс може да бъде отгледана както са били отгледани Мия и Зак, обгърнати от любов и щастие. Така че в известен смисъл самата тя бе виновна за това, че дъщеря й сега беше нещастна.
	Всичко това беше вярно и лягаше като тежък товар върху плещите на Лекси, но имаше и още нещо, една лекота, която не бе изпитвала от години. Това беше надежда — един ярък лъч в мрака на вината й.
	Тя можеше да отгледа Грейс сама. Можеше да бъде онази майка, която винаги си бе представяла, че ще бъде. Може и да нямаха пари или голяма къща, или нова кола, но сега Лекси знаеше по-добре от всякога, че любовта беше достатъчна. Ева го бе доказала. Тя се ненавиждаше, задето причиняваше такава болка на семейство Фарадей — и Зак — отново, ненавиждаше се до мозъка на костите, но бе платила предостатъчно за грешката си.
	Решението й придаде огромни сили. Лекси избърса очите си и се огледа, изненадана колко много се бе отдалечила. Зад нея брегът представляваше някаква сива запетая от пясък, затисната плътно сред гъсти гори. Не можеше да види дали там имаше още хора, или не.
	Тръгна да се връща обратно, когато внезапно някакъв розов пластмасов предмет закачи окото й. Тя спря и огледа брега.
	Това беше детската къщичка за игра, с развяващото се розово знаменце и имитация на каменна кула.
	Всъщност не бе взела съзнателно решение да върви в тази посока. По-скоро бе осъзнала, че крачи натам, и изведнъж застана на пясъчния бряг, в сянката на едно гигантско дърво, втренчена в една детска къщичка на едно момиченце.
	Но в съзнанието си тя беше на един друг бряг преди години, застанала под едно друго дърво, под блясъка на светлините на далечна къща, с най-добрата си приятелка и с момчето, за което си бе мислила, че ще обича завинаги.
	„Ще го заровим.“
	„Това ще бъде нашият пакт.“
	„Никога няма да си кажем сбогом.“
	Колко наивни са били тогава в мрака. Тя никога не бе вярвала толкова силно в каквото и да било друго, както тогава в тях тримата.
	Приведе се и се втренчи през малкия прозорец от разбита пластмаса във вътрешността на къщичката. Вътре няколко кукли Барби лежаха в пластмасовите си креватчета, а дрехите им бяха пръснати наоколо. Една отворена книжка на Доктор Сюс лежеше покрай празна кутия от плодов сок.
	Ето това беше мястото, където Грейс си играеше самичка.
	Лекси прокара пръстите си по покрива, имитация на камък, докато навлизаше в двора. Тревата беше буйна и зелена — лятото още не бе отстъпило цветовете си на есента. Една износена дървена пътека излизаше пред дървената хижа, очевидно добавена впоследствие. В единия ъгъл се намираше стара масичка за пикник с две пейки; до нея стърчеше покрито с найлон барбекю. Покрай оградата растяха рози като полудели, дългите им зелени стебла се изкачваха едно върху друго, подобно на големи момчета, предлагащи яркорозови цветя на някое момиче.
	Къщата — къщата на Зак — представляваше обикновена дървена хижа с покрив, покрит с мъх между отделните греди. Комини от сив камък допълваха мястото и сякаш го държаха заедно да не се разпадне. Тя отново си спомни за партито, когато бяха дошли тук, като ученици в първата година на гимназията. Това беше още преди алкохолът да превземе класа им. По онова време само няколко от съучениците им пиеха. Мия и Лекси бяха прекарали по-голямата част от вечерта на брега, само двете, заслушани в музиката, идваща откъм къщата. Зак тогава излизаше с Емили Адамсън и Лекси си спомняше колко силно го бе желала тогава.
	Плъзгащата се стъклена врата се отвори с дрънчене и на прага застана той.
	— Лекси.
	Колко пъти си бе представяла срещата им отново или как го чува да изрича името й!
	Той прекрачи прага на хижата и се приближи. Тя толкова често си бе мислила за него, взирайки се в снимката му от последната година в гимназията, докато и последният милиметър от лицето му се бе запечатал в паметта й, така че сега мигновено видя колко много се бе променил. Беше станал по-висок, раменете му бяха по-широки, макар че бе отслабнал. Беше навлякъл раздърпана сива тениска с надпис отпред и чифт бежови къси панталони, които висяха върху тесните му бедра. Лицето му беше като издялано от скулптор и изнурено. Красотата му не беше толкова замайваща, както тогава; бе придобил изтощен вид, а очите му излъчваха тъга.
	— Няма ли да кажеш нещо? — попита той.
	— Не предполагах, че ти ще си тук.
	— Не предполагах, че _ти_ ще си тук.
	Дали само й се беше счуло, че долавя обвинение в гласа му? Припомни си как той я бе изоставил, как дъщеря им беше нещастна с него, но тази мисъл не можеше да надвие емоцията й. Както винаги, само да го зърнеше, и някаква част от нея буквално се разтапяше. Той беше най-голямата й слабост и това беше така от мига, в който за пръв път го бе видяла. Но сега вече гледаше с други очи. Зак я бе оставил да отиде в затвора и й бе позволил да се откаже от дъщеря им.
	— Имах нужда да видя Грейс… Исках да се убедя, че е щастлива.
	Силата на привличането, която винаги ги бе свързвала, отново се прояви и преди още да го осъзнае, тя тръгна към него. Едва когато го наближи на една ръка разстояние, осъзна, че той бе останал на мястото си. Той бе останал на мястото си и я бе оставил тя да го приближава. Разбира се.
	— Защо си дошла? — попита той.
	— Трябваше да видя дъщеря си.
	— Нашата дъщеря.
	— Да. — Лекси преглътна с усилие. Тя си бе представяла тази среща хиляди пъти, милион, ала никога въображението й не беше рисувало толкова неловка сцена, така изпълнена със загуба и дистанция помежду им. Искаше да го попита за Грейс, да го попита дали дъщеря й изобщо прилича по нещо на нея, но не можеше да го стори, не можеше да му връчи сърцето си в тези няколко думи. Това беше грешка, която бе допускала преди.
	Зак остана втренчен в нея. Лекси усещаше топлината, излъчвана от тялото му, и топлия му дъх при всяко негово вдишване.
	— Грейс издава леки свирещи звуци, когато спи — точно като теб. Искам да кажа, както ти го правеше навремето.
	Лекси не знаеше как да отговори. Разбира се, че той знаеше какво й е на ума; той винаги бе знаел какво си мисли тя. Дъхът й се ускори; също и неговият. Втренчи се в устата му и си спомни как бе изглеждал, когато се усмихваше, и колко много само се смееха, и тя усети как онова усещане за загуба отново я връхлита.
	— Ти никога не отговори на писмата ми.
	— Какъв би бил смисълът? — попита го тя. — Мислех си, че и за двама ни ще е по-добре, ако забравим един за друг. И онези първи години в затвора бяха тежки.
	— Мислех си много за теб през цялото време.
	„Мислех си.“ Тя преглътна с усилие, повдигайки рамене.
	Той я докосна по рамото, леко и внимателно, сякаш се боеше, че тя може да се счупи или да изпищи, или може би си помисли, че тя не желаеше да я приближава. Лекси остана на мястото си, втренчена в него, проумявайки внезапно, че искаше той да я целуне.
	_Каква глупачка само._
	Тя залитна назад, отново изпитвайки нужда да остави разстояние помежду им. Каква идиотка само е била, да се приближи толкова до него. Още от мига, в който се бяха запознали, тя му бе дала сърцето си. Как беше възможно да е останала същата глупачка след всичко случило се?
	— Ти ме остави да отида в затвора — изрече тя, за да си напомни какво представляваше той.
	— Нямах избор.
	— Повярвай ми, Зак, ти винаги си имал избор. Аз бях тази, която нямаше. — Пое си дълбоко дъх и вдигна поглед към момчето — мъжа, когото бе обикнала от първия миг, в който го бе зърнала — и болката от миналото им беше непоносима. — Искам Грейс — изрече тя с равен глас. — Попълних документите днес.
	— Знам, че ме мразиш — каза той. — Но не причинявай това на Грейс. Тя няма да го разбере. Аз съм всичко, което има.
	— Не — заяви Лекси. — Това вече не е вярно. — Тя дочу да се приближава лека кола, гумите се завъртяха по чакъла, и не изпита и грам съмнение кой бе пристигнал.
	Джуд. Връхлиташе като фурия да спаси сина си и внучката си от ужасната Лекси.
	— Сбогом, Зак — изрече тя, обръщайки се.
	— Лекси, почакай.
	— Не, Зак — изрече тя, без да го погледне. — Достатъчно дълго чаках.

	* * *

	Джуд трепереше цялата, докато закопчаваше предпазния колан на Грейс.
	— Бабо, боли!
	— Извинявай — избъбри Джуд. Ужасна болка я пронизваше зад очите и едва виждаше. Изпрати съобщение на Майлс да се прибира по възможно най-бързия начин и след това скочи в седалката на шофьора. Но не можеше да се прибере у дома. Лекси знаеше къде живеят.
	— Защо днес се прибирам вкъщи толкова рано, бабо? — обади се Грейс от задната седалка. — Пак ли бях лоша?
	Вкъщи. Това беше.
	Тя караше прекалено бързо до хижата на Зак и паркира до пикапа му. После сграбчи Грейс в прегръдките си и забързано влезе в къщата, затръшвайки вратата зад себе си.
	Плъзгащата се стъклена врата беше отворена. Цялата къща миришеше на брега при отлив. Зак стоеше на дървената пътека и гледаше към Саунд.
	Джуд пренесе Грейс в спалнята й и я пусна върху леглото. Подаде й разръфаното копие на „Яйца зелени и колбас“* и й каза:
	[* Детска книга от Доктор Сюс. — Б.пр.]
	— Почети си за малко, става ли? Трябва да кажа нещо на татко ти и веднага се връщам.
	Джуд излезе от стаята и затвори вратата. След това отиде на дървената пътека и приближи сина си. Знаеше със сигурност какво се бе случило, съдейки по позата му, с провиснали в знак на поражение рамене, с напъхани дълбоко в джобовете ръце. Не бе успяла да стигне навреме.
	— Лекси е била тук — каза горчиво тя.
	— Да.
	— Иска още един шанс, но ние нямаме такъв. Мия никога няма да се върне. Не мога да гледам всеки ден момичето, което я уби.
	Зак я изгледа.
	— Грейс е нейна дъщеря, мамо.
	От простотата на думите му дъхът й секна. Внезапно изпита чувството, че залиташе към някаква пропаст, сякаш всички те залитаха натам. Страхът й я прониза до костите й: през изминалите години семейството им беше успяло да се възстанови, колкото да оцелее. Не можеха да минат отново през целия този ад.
	Бе наблюдавала от разстояние как незрялото и весело момче се бе превърнало в мъж. Мъката го бе съсипала; бащинството бе успяло да го върне към живот.
	Тя отвори телефона си и се обади на приятеля им, който им беше адвокат през годините.
	— Бил, Джуд Фарадей се обажда. Момичето, което уби Мия, е излязло от затвора и е попълнило жалба да получи родителски права над Грейс… Утре? Чудесно. До утре тогава. — Джуд затвори телефона.
	— Грейс е нещастна — каза Зак и болката в гласа му беше пронизваща.
	— Лекси не е отговорът, Зак. Тя е причината. Не го забравяй. — Джуд го докосна по рамото. Той се нуждаеше от нея сега, за да бъде силен. Може би бе изпитвал нужда от това в продължение на години и не го бе получавал, но оттук нататък тя винаги щеше да бъде до него; този път тя щеше да го защити.


>>	Глава 23

	На следващата сутрин Джуд се събуди рано и се облече внимателно.
	— Това не е погребение — обади се Майлс, когато я видя в кухнята.
	— Наистина ли? А го чувствам точно така. Чакам те в колата — каза тя, отдалечавайки се бързо от него. Последното нещо, от което изпитваше нужда точно сега, беше моралното му превъзходство или от още безкрайни въпроси за това какво щяха да правят. Разбира се, майсторът на дзен искаше да изследва идеята, че навлизането на Лекси в живота им щяло да ги излекува. Предната нощ, когато се бяха прибрали от Зак, за пръв път в брака им тя му бе казала да си затваря устата.
	Майлс очевидно бе научил урока си, защото не каза нищо, когато взеха Грейс от детската градина, оставиха я в заниманията „Глупавото мече“ и оттам потеглиха за Сиатъл.
	В един часа Зак се присъедини към тях във фоайето на Смит Тауър, а в един и десет седяха в един ъглов офис, от който се откриваше гледка към залива Елиът и остров Пайн. От това прекрасно място островът представляваше хълм с гъсти зелени гори сред стоманеносиньо море, който изглеждаше необитаем.
	— Скот ми е изпратил жалбата директно в офиса — уведоми ги Бил, след като приключиха с увертюрите. — Алекса Бейл иска да промени плана за родителски права, при който Зак единствен разполага с тях.
	— Иска да ми отнеме Грейс? — запита Зак, изпъвайки се върху стола. — Тя си мисли, че аз съм лош баща?
	— Не, всъщност не е така. Тя иска съвместно упражняване на родителските права — отговори Бил.
	— Как може да го постигне? — запита Джуд. — Тя се отказа от родителски права при раждането на Грейс.
	— Плановете за родителски права рядко пъти остават непроменени, Джуд. При този случай Алекса ще има нужда да демонстрира една значителна промяна в обстоятелствата, което излизането от затвора със сигурност й осигурява.
	— И какво ще се случи? — попита Зак.
	— Първо, ще направим необходимото: изслушване, което само ще установи, че обстоятелствата й са се променили достатъчно, за да продължи. След това идва преразглеждането на делото за временно съдебно разпореждане. Това ще установи упражняването на родителските права или съдебен процес за предстоящо решение на правата върху посещение. Реално го виждам като минимум една година, преди да стигнем до съда. Съдът ще назначи социален работник, който да реши какви са най-добрите интереси на детето и да представлява интересите на Грейс.
	— Това звучи доста скъпо — обади се Майлс. — Как може да си го позволи?
	— Възможно е да е намерила някакъв адвокат от организацията за юридическа помощ. Или някой, който може да работи по случая безвъзмездно — каза Бил.
	— В най-добрия случай тя ще получи права за посещения; в най-лошия — съвместно упражняване на родителските права. Само че имайте предвид това: съдът ще държи на събирането с майката, освен ако тя пределно очевидно не става за такава или представлява опасност за Грейс.
	— Искаш да кажеш, че оттук нататък тя ще бъде завинаги част от живота ни — каза Джуд.
	— Тя вече е — отвърна Майлс. — Тя е майката на…
	— Не говорех на теб — изсъска Джуд към съпруга си. После се обърна към адвоката им и каза: — Но тя е неподходяща. Изостави Грейс при раждането й и никога оттогава не й прати дори картичка за рождения ден. Не разполага с никаква работа, няма близки хора тук. Собствената й майка е била углавна престъпничка и наркоманка. Кой може да каже с какви хора се е сприятелила в затвора? Ние в никакъв случай не бихме искали Грейс да има достъп до подобни хора.
	— Мамо — обади се Зак, напрягайки се на стола си. — Стига. Това дори не е честно. Лекси не прилича по нищо на майка си.
	— Ще трябва да воювате с нея за това — каза Бил, стрелвайки Зак със стоманен поглед. — Сега вие сте баща. А не гимназист. Ваше задължение е да предпазвате Грейс, а за да го направите, е наложително да запазите правата си. Ако Алекса получи родителски права, дори и частични, кой може да каже дали няма да хукне нанякъде с Грейс? А и тя е направила избора си, доколкото разбирам. Никога не е поддържала връзка с Грейс. Нито веднъж. Това много трудно може да ми вдъхне някакво топло чувство към нея като родител. Ние ще направим всичко, което е в най-добрия интерес на дъщеря ви. Като минимум за момента, трябва да не й позволяваме да влиза в контакт с Грейс.
	— Абсолютно — произнесе Джуд.
	— Как може това да е в най-добрия интерес на Грейс? — запита Зак. — Лекси е майка й.
	Бил отвори една папка.
	— Аз ще ви кажа кое е в неин най-добър интерес. Прочетох досието на Алекса от затвора, Зак, не е много красиво. Има причини, поради които са удължили присъдата й с допълнителни шест месеца. Сбивания. Неспазване на правилниците. Няколко пъти са я хващали да си купува наркотици в затвора. Валиум, освен всички други, доколкото разбирам. Ти знаеш каква е била тя, Зак, но затворът променя хората и изглежда така, сякаш твоята Алекса е направила някои много погрешни избори там. Ти вече изобщо не я познаваш. Наистина ли си мислиш, че Грейс е в безопасност с такава майка?
	— Наркотици? — запита Зак, навъсвайки се.
	— И като добавим семейната й история. Не мисля, че е онова момиче, което помниш, Зак. Тя е прекарала много време в карцера. Разбила е носа на някаква жена — каза Бил. — И наистина може да бъде опасна.
	Зак рухна обратно в стола с тежка въздишка.
	— Наркотици — произнесе той отново, клатейки глава.
	— Ще воюваме с нея — заяви Джуд. — Нямаме избор.
	Бил кимна.
	— Добре. Ще подам документите с отговора ви и ще ви кажа за кога е насрочено изслушването.

	* * *

	— Аз отново им причинявам болка, Скот — каза Лекси, крачейки из офиса на адвоката си.
	— Да — отвърна Скот. — Предполагам, че не искат да им напомняш за… какво се е случило.
	— Какво направих.
	— Това, което си направила, не те категоризира изобщо, Лекси. Тук изобщо не става дори и дума за теб. Тук става дума за дъщеря ти. Ти я обичаш и тя се нуждае от теб. Ето върху това трябва да се съсредоточим сега. Това е, върху което можеш да упражниш контрол. Мъката на семейство Фарадей си е техен проблем.
	Тя отново бе изпитала най-силния шок само като бе видяла Зак. Желанието й към него я караше отново да побегне и да се скрие. Колко дълго беше възможно да го обича?
	— Видях колко много я обича Зак — каза тихо Лекси.
	— Не става въпрос за него. Или за тях. Или за това, което си направила. Става въпрос за Грейс. Какво е чувството, Лекси, когато една майка обърне гръб на дъщеря си?
	Лекси спря като закована и се втренчи в адвоката си.
	— Благодаря ти. Това вече поставя нещата в нов ракурс.
	Интеркомът му иззвъня. Скот се пресегна и вдигна слушалката.
	— Хей, Би… Бил Брайн, а? Добре, благодаря. — Той постави слушалката на мястото й, отвори календара върху бюрото си и си записа нещо. След това вдигна поглед към Лекси. — Трябва да бъдеш силна, Лекси.
	— Опитвам се.
	— Наистина силна — каза той. — Те отвръщат на удара.

	* * *

	Два дни по-късно Лекси отново беше в съдебната зала. Достатъчно беше да прекрачи прага й и в съзнанието й нахлу порой от болезнени спомени. Толкова много, че когато Скот я помоли да се облече в черно, тя му отказа. Нямаше никакво желание да пресъздава онзи проклет ден. Вместо това в деня преди изслушването мина отново през магазина за дрехи втора употреба и си купи една дълга до глезените морскозелена пола, един почти неносен пуловер с деколте, само един или два нюанса по-светъл, и чифт бронзови сандали.
	В новите си, вече женски дрехи тя се опитваше да се чувства по различен начин в сравнение с онова момиче в черно, което навремето бяха извели оковано от съдебната зала.
	Усети Скот да я приближава. Той нежно я докосна по рамото.
	— Тук са — каза й.
	Почувства как гръбнакът й се изпъна, а косата на тила й настръхна. Опита се да не се обръща, но беше ли възможно да го направи? Силата, която я тласкаше към Зак, беше прекалено мощна.
	Сърцето й прескочи удар, когато го видя. Костюмът му беше същият, който бе носил тогава на бала; сега беше обтегнат на гърдите му до скъсване.
	„Мога ли да те целуна, Лекси?“
	Тя извърна поглед от него, опитвайки се да прогони спомена. Двамата със Скот се доближиха до масата от лявата страна в съдебната зала; Зак се присъедини към адвоката си на масата от дясната им страна на пътеката.
	Специалният пълномощник влезе последен. Представляваше пълен мъж с блестяща плешива глава, с очила, легнали върху покрит със сини вени картофен нос. Съдебният пристав, елегантен азиатец в униформа, се усмихна ярко, когато зае мястото си.
	Специалният пълномощник приглади робата си и седна.
	— Тук сме за изслушване — изрече той, прелиствайки документите върху бюрото си, докато накрая намери каквото търсеше. — Става въпрос за промяна в план за родителски права. Господин Джейкъбс?
	Скот се изправи, прошепвайки на Лекси да направи същото.
	— Госпожица Бейл е подала жалба до този съд за промяна на плана за упражняване на родителски права. През 2004 г. госпожица Бейл беше едно обикновено момиче в последния клас на гимназията, влюбено за пръв път и изпълнено с надежди за постъпване в колеж. Отличните оценки и академичният успех й осигуриха стипендия в университета във Вашингтон. На осемнайсет години тя мечтаеше да стане адвокат.
	Едно лошо решение обаче през една лятна нощ промени всичко за моята клиентка и семейство Фарадей. Въпреки че Закари Фарадей е бил обещал да бъде шофьор след парти с консумиране на алкохол в гимназията, той не спазва обещанието си и консумира алкохол. Неговата сестра близначка Мия също пие цяла нощ. И ето така по един трагичен начин Алекса предлага да кара колата до дома на семейство Фарадей. Разстоянието е било по-малко от километър и половина.
	При катастрофата Мия загива. По онова време аз съветвах Алекса да не се признава за виновна и да се бори за свободата си, но Алекса е млада жена с изключително силно чувство за морал и това какво е редно и грешно. Така че тя се призна за виновна и отиде в затвора, надявайки се присъдата й да изкупи грешката й.
	Не е знаела в онзи момент, че е бременна. Първоначално е планирала да даде детето си за осиновяване, но Зак я изненадва, като предлага да отгледа дъщеря им. Тя беше толкова благодарна и изпълнена с чувство за вина заради смъртта на Мия, че се съгласи да даде на Закари пълни родителски права.
	В затвора Алекса получава бакалавърска степен по социология и се надява сега да получи и магистърска, така че да може да помага на други млади момичета, изправени пред сериозни трудности в живота си.
	Тя е една чудесна млада жена и не изпитвам никакво съмнение, че ще представлява отличен пример като майка за дъщеря си. Щатът изпитва силен интерес при повторното събиране на майките с децата им. В този случай е абсолютно ясно, че клиентката ми е променила съществено ситуацията си и заслужава да се събере с дъщеря си. — Скот докосна ръката на Лекси и завърши: — Благодаря ви. — Двамата седнаха.
	От другата страна на пътеката се изправи Бил. В малката съдебна зала с посивелите й стени и износен под той представляваше внушителна фигура със скъпия си сив костюм и строг профил.
	— Не може да има никакво изслушване за промяна на плана за упражняване на родителски права в този случай. Госпожица Бейл отива в затвора за убийство при управляване на моторно превозно средство. Углавно престъпление категория А. — Той спря и стрелна с внушителен поглед Лекси. — „Парди“, Ваша чест. Това е на по-малко от час път с кола от остров Пайн. Не й се е налагало да бъде откъсната от живота на дъщеря си. Избрала е да не бъде майка. Когато Закари Фарадей пише писма във връзка с дъщеря им — дори изпраща снимки, — госпожица Бейл връща писмата неотворени. Тя не пише писма на дъщеря си и не се обажда по телефона. През целия си престой в затвора тя нито веднъж не прави опит за комуникация. Една бивша съкилийничка на госпожица Бейл — момиче на име Касандра Войочески — ще свидетелства, че госпожица Бейл й е заявила в прав текст, че никога повече не възнамерява да види дъщеря си.
	Едва ли е изненадваща липсата на майчинско чувство у госпожица Бейл. Собствената й майка е била престъпничка и наркоманка. Доколкото е известно на всички нас, госпожица Бейл има проблем с наркотиците.
	В заключение ние молим споразумението за упражняване на родителски права да остане непроменено. Госпожица Бейл не е подходяща за родител и нейните обстоятелства не са съществено променени от момента, когато тя доброволно се е отказала от правата върху детето си. — Бил кимна още веднъж и седна.
	Съдията почука с един молив върху бюрото.
	Лекси буквално остана без въздух в очакване на решението му. Думите на Бил бяха отприщили цял поток отрова в кръвта й. Тя усещаше как буквално вените й горят.
	— Тук имаме изслушване, при което да продължим напред — заяви съдията. Той отвори лаптопа върху бюрото си и натисна няколко клавиша, взирайки се в екрана. — Назначавам дата за съдебно изслушване на 19.04.2011 г. Устройва ли това адвокатите?
	И двамата адвокати изразиха съгласието си.
	— Цяла година? — прошепна Лекси. — Това не…
	— Тихо — изрече остро Скот.
	Съдията продължи:
	— Дотогава нека продължим с предложението за временна заповед за започване на събирането. Аз ще назнача един процесуален представител, който да изследва проблемите и интересите в случая и да докладва откритото на този съд. — Той се разрови сред някакви книжа. — Ще назнача за тази цел Хелън Адамс. Ако тя има конфликт с графика си, ще известя и двете страни. И сега относно временния план. Господин Джейкъбс?
	Скот отново се изправи.
	— Госпожица Бейл търси незабавно събиране с дъщеря си и моли за издаването на временно разрешение за съвместно упражняване на родителските права.
	Бил се изправи.
	— Това е нелепо. Госпожица Бейл няма работа, няма пари и няма къде да живее. Как е възможно да поеме отговорността за съвместно упражняване на родителски права за това малко дете? Освен това госпожица Бейл не притежава никакви родителски умения. Както ви посочих преди това, собствената й майка е била наркоманка, която я изоставя, така че госпожица Бейл няма никаква представа как се отглеждат деца. Може би след няколко обучения за упражняване на родителски грижи ще бъде готова да поеме някакви ограничени права, но не и в този момент. Също така не трябва да пренебрегваме нито лошото поведение на госпожица Бейл в затвора — тя много често е била изпращана в карцер през 2005 г. за побой и вземане на наркотици, нито риска, който представлява за възможно отвличане на детето. Единствените й близки хора са във Флорида. Кой може да гарантира, че тя няма да се опита да вземе Грейс със себе си във Флорида? Тя вече е демонстрирала пълно пренебрежение към закона. Ние предлагаме да няма никакви посещения и да няма никакви опити за събиране, докато не бъде променен планът за упражняване на родителски права следващата година. Това ще даде на госпожица Бейл време да демонстрира искрените си желания по отношение на упражняването на родителски права.
	— Ваша чест! — изрече Скот, изправяйки се. — Това е един с нищо неоправдан удар. Госпожица Бейл няма никакъв проблем с наркотици. Просто…
	Съдията вдигна едрата си ръка.
	— Ще позволя срещи с присъствие на социален работник между клиентката ви и дъщеря й. Поради сложността на тази ситуация и възникналото крайно разделение, един професионален специалист по събиране на родители и деца ще надзирава всяко посещение, освен ако някой от близките на детето не се съгласи да присъства. От този момент до датата на насроченото съдебно заседание този съд ще получава доклади от назначения от съда процесуален представител. — Той удари с чукчето си върху бюрото. — Следващото дело.
	Лекси усети как това малко изтропване върху бюрото отекна в гръбнака й. Обръщайки се към Скот, тя се опита да запази усмивка върху лицето си заради самия него. Той бе положил толкова много усилия. Не искаше да разбере как решението за надзиравани посещения я бе отвратило. Тя вече бе прекарвала неведнъж в такава стая под бдителните очи на някой безстрастен професионален служител; само че тогава тя бе заемала мястото на малкото момиченце. Сега заемаше мястото на незаслужаващата доверие майка.
	— Аз искам да прекарвам време с нея, това е, което има значение, нали така?
	Скот я хвана за лакътя и я насочи към страничната врата. Вече в коридора, той я поведе към един тих ъгъл.
	— Съжалявам, Лекси.
	— Недей да съжаляваш. Знам, че даде всичко от себе си. А аз трябва да я виждам. Да я опозная. Ще докажа на всички тях, че заслужавам още един шанс. Една година е страшно дълго време. Може би тогава…
	— Не е толкова просто — прекъсна я той.
	— Какво искаш да кажеш?
	— Съдът иска някой професионален социален работник да присъства на посещенията ти, някой, специализирал в трудни случаи на събиране на родители с деца.
	— Това го чух.
	— Услугите на такива хора струват много, много скъпо.
	Непозната горчивина връхлетя Лекси, оставяйки неприятен вкус в устата й.
	— Разбира се, че трябваше да се сетя, че винаги става дума за пари.
	— Аз ще започна да търся подходящ човек. Трябва да има някакъв начин да се справим с това, но единственото нещо, което реално виждам, е да помолим някой от семейство Фарадей да присъства на срещите.
	— Да. Това със сигурност ще се случи.
	— Не се предавай, Лекси. Ще продължа да правя каквото мога.
	— Разбира се — отвърна тя, премятайки чантата на рамото си. Нямаше търпение да се измъкне от тези нелепи момичешки дрехи. Трябваше да се сети още от самото начало. Цялата юридическа система беше устроена така, че хора като семейство Фарадей да получават всичко, което искат. — Тръгвам си, Скот. Благодаря ти. — Тя понечи да се отдалечи.
	Той я сграбчи за ръката.
	— Не прави никакви глупости, Лекси.
	— Като какво например? Да обичам дъщеря си? — Гласът й се прекърши при тези думи, тя рязко се извърна и тръгна с бърза крачка.


>>	Глава 24

	Лекси седна на една пейка пред офиса на Скот.
	Знаеше какво е да се предадеш. По времето, когато майка й непрестанно я бе пренебрегвала, по-късно, когато едно подир друго приемно семейство се бе отказвало от нея, тя бе правила опити да спре да се надява за нещо повече. В битието си на малко момиче, седящо в поредица претъпкани държавни учреждения, в очакване на новите си родители, тя се бе взирала в часовника върху стената, следейки как стрелката отброява минутите, и при всяко тихо изщракване си мислеше, че този път вече нямаше да я е грижа, този път щеше да се откаже от всякаква надежда, а без нея тя щеше да бъде неуязвима.
	Но това никога не се бе случило. Поради някаква причина, която тя никога така и не разбра, надеждата беше сякаш запоена в нея. Дори и в затвора, където бе стояла редом с жени с безизразни, безнадеждни изражения, не бе успяла да се превърне в една от тях. Дори и валиумът не й бе помогнал да смали или заличи тази малка ярка частица от себе си. Проблемът беше в това, че тя вярваше. Не беше сигурна в какво вярва — дали това беше Господ? Или в добротата? В самата себе си? Нямаше отговор на този въпрос; знаеше само, че притежава единствено тази вяра, че ако направи правилното нещо, ако винаги дава най-доброто от себе си, поема отговорност за грешките си и живее морален живот, ще успее. Тя нямаше да стане като майка си.
	Но бе извършила всичко това. Бе отишла в затвора, за да изкупи грешката си. Беше се отказала от дъщеря си, защото толкова много я обичаше. Беше се опитвала да прави само правилните неща и въпреки това непрекъснато се проваляше.
	Имаше правото да се вижда с Грейс, но не и парите, които й бяха необходими за това.
	Как беше възможно да изкара цяла година тук, на този остров, да вижда дъщеря си, но никога да няма право да я приближи и да бъде с нея? И как беше възможно да си намери работа, в качеството си на бивша затворничка без никакъв трудов стаж или препоръки, с която да си плаща наема и ежедневните разноски и да й остава достатъчно за юридически такси и сметките за социалния работник? И ако въпреки всичко успееше по някакъв начин да постигне всичко това, щеше да прекарва уикендите с дъщеря си винаги под някой чужд и бдителен поглед. Как беше възможно да разцъфнат истински взаимоотношения под такова мрачно небе?
	Щеше да бъде по-лесно, ако се откажеше. Можеше да хване автобус до Флорида, където очевидно слънцето винаги светеше ярко. Стигнеше ли веднъж там, можеше да пише писма на Грейс — сега никой не можеше да й отрече това право — и тя и дъщеря й щяха да се опознаят една друга по този старомоден начин. Може би след няколко години можеше да организира една среща.
	Трябваше само да се предаде и да се откаже. Просто да признае поражението си и да се качи на следващия автобус.
	Да изостави дъщеря си за втори път.
	От самата мисъл за това й прилошаваше. Спомняше си всички часове, прекарани в карцера, когато съществото й сякаш изтичаше в този вонящ мрак, жадувайки да изчезне. Единственото нещо, което я бе спасило, беше Грейс. Грейс, която бе убедила Лекси да спре да се трови с валиума и да се осланя на юмруците си. Грейс, която я бе накарала да дойде на себе си. Поне това беше представата й за Грейс.
	Тя се изправи и влезе в офиса на Скот. Махна на рецепционистката и влезе в кабинета му, без да почука.
	— Съжалявам, че те безпокоя.
	— Ти не можеш да ме безпокоиш, Лекси — отвърна той, издърпвайки се назад от бюрото.
	Тя извади стодоларовата банкнота, която леля й Ева й бе изпратила.
	— Колко време с Грейс ще ми осигури това?
	— Не много — отговори тъжно той.
	Лекси захапа устната си. Знаеше какво ще каже, но се страхуваше.
	— Съществува само един реален начин да се виждам с дъщеря си, нали?
	Скот кимна бавно.
	Изтече още една минута. Тя го чакаше той да я разубеди от идеята й.
	— Добре тогава — каза след дълго мълчание. Метна чантата си на рамо и излезе от офиса. Отключи велосипеда и пое навън от града. Въпреки че това щеше да й спести почти пет километра, тя избегна Найт Роуд и мина по дългия път. Не си позволи да мисли за това къде отива или какво ще направи, докато не стигне целта си.
	В края на дългата, покрита с чакъл алея тя слезе от велосипеда.
	Къщата все още изглеждаше красива на фона на синия Саунд и още по-синьото небе. Градината представляваше абсолютен хаос, но само някой, който я бе виждал преди, можеше да го разбере. За някой случаен минувач това просто изглеждаше като някакво буйство на цветове.
	Лекси хвана дръжките на велосипеда и го подкара по неравния път. До гаража тя положи внимателно велосипеда настрани в буйната трева, след това отиде до входната врата и натисна звънеца.
	Беше малко смешно как това незначително действие — натискането на звънеца — я върна назад във времето. За миг тя отново беше едно невинно същество, осемнайсетгодишно момиче, носещо пръстена на приятеля си и идващо в къщата на най-добрата си приятелка.
	Вратата се отвори и на прага застана Джуд. В черна тениска и клин, тя имаше заплашително слаб вид; бледите й ръце и крака изглеждаха прекалено едри и костеливи, със сини венички точно под кожата. Лилавите сенки под очите й я състаряваха, а косата й вече почваше да сивее.
	— Имаш дързост, за да дойдеш тук — каза накрая Джуд. Гласът й леко трепереше и тази вибрация помогна на Лекси да съхрани контрола върху собствените си хаотични нерви.
	— И ти не ми отстъпваш. Тя е моя дъщеря.
	— Грейс не е тук. А в занималнята няма да ти позволят да я видиш повече.
	— Не съм дошла тук да се видя с Грейс — каза Лекси. — Дойдох да се видя с теб.
	— С мен? — Джуд видимо пребледня на мига. — Защо?
	— Може ли да вляза?
	Джуд се поколеба, след това се дръпна назад; дали за да пусне Лекси да влезе, или да остави дистанция помежду им, не беше ясно; въпреки всичко Лекси влезе вътре и затвори вратата зад себе си.
	Първото нещо, което зърна, беше зеленият пуловер на Мия на закачалката в коридора. Рязко си пое дъх и посегна към него.
	— Не го докосвай — изрече остро Джуд.
	Лекси дръпна ръката си.
	— Какво искаш?
	Лекси нито можеше да стои тук, до този пуловер, нито можеше да го докосне, нито да се дръпне от него, нито да му обърне гръб, така че мина покрай Джуд и влезе в голямата стая със стъклените стени. През тях тя видя брега. Някъде там Зак й бе казал, че я обича… И там бяха заровили тяхната капсула. Тяхното доказателство. Техният пакт.
	Тя обърна гръб на гледката. Джуд бе застанала покрай масивната камина, в която пращяха пламъци през този летен ден, и въпреки всичко изглеждаше сякаш зъзне.
	Лекси си спомни колко красива и уверена бе изглеждала Джуд навремето, колко много бе жадувала Лекси за майка като нея.
	— Спомняш ли си първия път, когато се запознахме? — попита тихо Лекси, без да я приближава. — Това беше първият ден в девети клас на гимназията. Аз просто отидох до Мия и я попитах дали мога да седна до нея. Тя ми каза, че това ще е социално самоубийство от моя страна, а аз й казах…
	— Недей…
	— Не е необходимо да си го припомняш. Разбрах. Мислиш ли, че аз искам? Усещам я как седи тук; чувам я как се смее, как казва „Madre, можеш ли да ми приготвиш нещо за хапване?“ и ти се смееш, отговаряйки „Аз живея, за да ти служа, Мия“. Изпитвах такава ревност към семейството, което представлявахте. Към майката, която ти представляваше. Мечтаех си, че мястото ми може да е тук, но ти това го знаеш. Затова и искаше Зак да отиде в Университета на Южна Калифорния. Искаше да бъде далеч от мен. — Лекси въздъхна. — Възможно е да си била права. Какво бих направила аз, ако Грейс се влюби на седемнайсет години? Кой знае? Човек е толкова млад на тази възраст. Сега виждам това. Прекалено млад. — Тя направи няколко крачки към Джуд, която рязко се дръпна при приближаването й. — Тогава ти беше най-добрата майка на света.
	— Е? — изрече Джуд с глух глас.
	— Е… Сега трябва да знаеш какво чувствам аз спрямо Грейс. Защо имам нужда да се виждам с нея. От всички хора на света, ти би трябвало да ме разбираш най-добре.
	Джуд си пое рязко дъх и кръстоса ръце на гърдите си.
	— Тръгвай си, Лекси. Веднага.
	— Не мога да си позволя социален работник, който да надзирава срещите ми с Грейс. Но мога да се виждам с нея, ако ти присъстваш.
	— Махай се от къщата ми.
	Лекси се приближи плътно до нея. Тя усещаше враждебността в Джуд, но също така в нея имаше и тъга, и именно на нея Лекси проговори.
	— Ти обичаш Грейс. Знам, че я обичаш. Ти си като мен, не знаеш как да напредваш или отстъпваш, може би, но си спомняш какво е чувството, когато човек обича. Аз съм майка й. Без значение какво съм направила, тя трябва да знае, че аз я обичам. Ако тя не знае това… — гласът на Лекси най-накрая се пропука. — Няма да причиня болка на Грейс. Кълна се. И ще стоя настрани от Зак. Само ми позволи да опозная дъщеря си. Моля те.
	Лекси се опита да измисли какво повече да каже, но не успя. Мълчанието между тях нарастваше застрашително и накрая Лекси повдигна рамене и отиде до входната врата, където зеленият пуловер беше най-силното напомняне за най-добрата й приятелка. Тя спря и хвърли поглед назад към голямата всекидневна. Джуд не бе мръднала от мястото си.
	— Мия щеше да бъде на моя страна в тази ситуация — каза Лекси.
	Джуд най-накрая вдигна поглед към нея.
	— Благодарение на теб ние никога няма да го разберем, не е ли така?

	* * *

	Джуд остана така, изпитвайки студ, втренчена в затворената врата, в замрежената зеленина до нея, опитвайки се да не усеща нищо. В един момент осъзна, че телефонът звъни. Тя закрачи вдървено към кухнята, вдигна слушалката и отговори.
	— Да?
	— Звъня не знам от колко време — каза майка й.
	Джуд въздъхна.
	— Така ли?
	— Да не би пак да е някой от лошите ти дни? Бих могла…
	— Лекси беше тук — отвърна тя, изненадана да чуе думите, изговорени на глас. Всъщност не искаше да говори за това с майка си — по дяволите, тя не искаше да говори за каквото и да било с майка си, — но точно сега, в този момент, не можеше да се сдържи. Нервите й бяха опънати така, че сякаш всеки момент щяха да се скъсат и да изскочат от тялото й.
	— Момичето, което е карало колата онази нощ ли?
	— Да.
	— О. Леле. Трябва да притежава голяма дързост за такова нещо.
	— Взе ми думите от устата. — Джуд се отпусна върху стената, чувствайки се изтощена от всичко. — Тя иска от мен да присъствам на посещенията й, така че да може да се вижда с Грейс.
	— Ти, разбира се, си й отказала. Точно това щях да направя и аз.
	Отне й известно време, докато осъзнае думите на майка си. Когато това стана, Джуд се изпъна.
	— Точно това ли щеше да направиш?
	— Разбира се.
	Джуд се дръпна от стената и се приближи до прозореца. Видя отвън буйния хаос на собствената си градина, която не бе докосвала от толкова време. Представляваше някаква замайваща смес от ярки цветове и умиращи черни листа. „Точно това щях да направя и аз.“
	— Не можеш да позволиш на това момиче отново да те нарани — каза майка й.
	„Мия щеше да бъде на моя страна в тази ситуация.“
	Майка й продължаваше да говори, споменаваше нещо за мъка може би, сякаш знаеше какво изпитваше Джуд точно в този момент, но Джуд всъщност не я слушаше. Тя тръгна към стълбите, движейки се като жена, уловена от някакво рязко течение. Преди още да осъзнае, се озова пред вратата на спалнята на Мия, протягайки ръка към дръжката и отваряйки я за пръв път от години насам. Отиде до шкафа с дрехите, отвори го и пристъпи вътре. Лампата веднага светна автоматично и там стоеше онази вещ, точно както я беше оставила. Кашонът с надпис отгоре „Мия“.
	Фин слой прах свидетелстваше колко дълго не го бе докосвала Джуд. Бяха й необходими години да събере сили, за да опакова тези вещи. И веднъж, след като го бе направила, не й бе останала никаква сила повече, за да ги помни.
	— Дочуване, майко — каза тя и затвори телефона, пускайки го върху покрития с килим под. Коленичи и отвори капаците на кашона. Спомените за краткия живот на Мия бяха внимателно подредени вътре. Годишници. Награди от състезания по футбол и волейбол. И една стара розова поличка на балерина, която навремето бе ставала на шестгодишното момиченце. Фланелки и пуловери с надпис Университет на Южна Калифорния. Кукли Барби без дрехи и чифт раздърпани бели бебешки обувчици. Всичко, освен дневника, който така и не бе успяла да открие.
	Тя изваждаше всички вещи една по една и ги поднасяше до лицето си, вдъхвайки аромата им. Въпреки че бе плакала в продължение на години, усещаше, че тези сълзи по някакъв начин бяха нови, още по-горещи; те опариха очите й и опърлиха бузите й. В дъното на кашона лежеше една снимка с рамка на Мия, Зак и Лекси, небрежно прегърнати. Усмивките върху лицата им бяха ярки и сияйни.
	Тя буквално ги чуваше как се смеят…
	„Мия щеше да бъде на моя страна в тази ситуация.“
	Странно, това изречение върна Мия така жива, сякаш току-що бе влетяла през вратата, произнасяйки „Хей, madre“ и смеейки се до сълзи. Но това не беше Мия от онези статични спомени, а истинската Мия, с нейната страхотна усмивка и лудо чувство за мода и несигурност.
	Мия щеше да бъде на страната на Лекси. Мисълта за мнението на Мия засрами Джуд до дъното на душата й. Майка й бе призовала към най-лошото в Джуд — ти, разбира се, й каза „не“. Лекси бе призовала към най-доброто в нея.
	„Тогава ти беше най-добрата майка на света.“
	Думите събудиха препускащи спомени, а Джуд беше прекалено изтощена, за да ги задържа повече. В спомените й изплува Мия от последната година в гимназията — тихо, замислено осемнайсетгодишно момиче, което нямаше представа колко красиво бе станало, което за пръв път през живота си се бе влюбило и чието сърце бе разбито от едно момче. Момиче, което обичаше безгранично и откриваше радости в най-простите неща — някое старо плюшено зайче, филм на „Дисни“, прегръдка от майка си.
	При тази мисъл Джуд усети как нещо се прекърши вътре в нея, сякаш мускул, откъсвайки се от кост.
	„Hola, Madre, как изкара днес?“
	Те си мислеха, че една година испански в училище беше достатъчна, за да го говорят без проблем. Това навремето сякаш я бе разтапяло и те го бяха знаели.
	Дълго време остана седнала, припомняйки си Мия за пръв път от години — наистина припомняйки си — и в откриването на спомените за дъщеря си, тя си върна една изгубена част от себе си. И изпита огромен срам от това, в което се бе превърнала.

	* * *

	Джуд нямаше представа колко време бе прекарала седнала така.
	Накрая погледна часовника си, изненадана, че бе дошло времето да вземе Грейс от занималня. Преди години тя редовно забравяше да вземе внучката си в такъв ден. Щеше да е прекарала часове в килера, а може би дори щеше и да заспи. Сега тя слезе по стълбите, намери ключовете за колата си и тръгна за „Глупавото мече“, където паркира отпред точно навреме.
	— Хей, бабо — изрече Грейс несмело, когато Джуд се показа и тя внезапно проумя какво й бе казала Лекси: тя се бои от теб.
	При краткото пътуване до къщата на Зак Джуд следеше Грейс в огледалото за обратно виждане.
	Тя приличаше толкова много на Мия, но за пръв път не физическото сходство причиняваше болка на Джуд; този път това беше разликата. Мия и Зак се бяха смели и бяха бърборели непрестанно, изследвайки света си като двама миниатюрни Магелана, уверени и щастливи… и сигурни, че са обичани.
	Джуд паркира и помогна на внучката си да излезе от седалката. Грейс се измъкна от колата и тръгна към къщата.
	— Искаш ли да си поиграем на една игра? — попита Джуд, заставайки до нея.
	Грейс вдигна поглед с нескрита изненада.
	— Искаш да си играеш с мен?
	— Разбира се.
	— Чудесно! — Грейс хукна към къщата и после към спалнята си. След няколко секунди изскочи обратно, държейки кутия с ярко оцветени улеи и стълби. — Готова ли си?
	Джуд последва Грейс до масата.
	— Днес изглежда си била доста тиха в занималнята — каза Джуд, придвижвайки фигурката си напред.
	Грейс вдигна рамене.
	— Как така?
	Грейс отново вдигна рамене.
	— Майката на Джейк донесе сладки.
	— И ти не си взе нищо от тях?
	— Взех си няколко. — Грейс заби поглед в играта.
	— О — произнесе Джуд, проумявайки изведнъж. — Майка му е донесла сладки да почерпи.
	— Майката на всяко дете носи понякога разни неща за ядене.
	Джуд се отпусна назад на стола си. Как беше възможно това да я изненадва? В продължение на осемнайсет години тя беше майката, непрекъснато носила лакомства. Тя беше майката организатор на празненства, майката организатор на екскурзии, майката с непрекъснато присъствие. Но до този момент тя не беше направила нищо от това за внучката си.
	— Мога понякога да нося курабии.
	— Добре — каза Грейс, без да вдига глава.
	Джуд отново проумя какво беше в ума й.
	— Не е същото като да ги носи мама, нали?
	— Ще играеш ли?
	— Разбира се — отвърна Джуд. В продължение на час тя се концентрира върху придвижването си през многоцветните квадратчета. Непрекъснато поддържаше разговора и вече при втората игра и Грейс започна да говори с нея.
	Но тя знаеше, че Лекси имаше право: Грейс не беше щастливо дете. По-голямата част от разговорите й бяха насочени към малкото огледалце на китката й, нейната въображаема приятелка. И защо децата си създаваха тези въображаеми приятели? Не беше необходимо човек да е психиатър, за да си отговори на този въпрос. Това беше, защото се чувстваха прекалено самотни и без истински приятели.
	Джуд наблюдаваше толкова съсредоточено Грейс, че не чу как входната врата се отваря.
	Зак влезе в къщата, захвърляйки тежката си раница върху масичката за кафе.
	— Тате! — лицето на Грейс засия, докато се втурваше в прегръдките на Зак. Той я сграбчи, вдигна я и я зацелува по цялото лице, докато накрая тя се закикоти и му каза да спре.
	Майлс влезе след тях, усмихнат.
	Джуд се втренчи в двамата — съпругът, когото обичаше от толкова дълго време, а на практика бе изоставила, и момчето, което бе отглеждала като рядко цвете през по-голямата част от живота му и накрая му бе обърнала гръб. Видя какви белези бе оставила мъката по кожата им, в очите им, дори и в начина, по който се движеха телата им, и осъзна, че част от това беше и нейна вина. Тя беше калта, която ги държеше потопени в скръб. Ако бяха останали сами, те можеха да се излекуват.
	„Тогава ти беше най-добрата майка на света.“
	Джуд се изправи.
	— Трябва да говоря с двама ви.
	Зак свъси чело.
	— Грейс, защо не отидеш да си вземеш книжката за оцветяване и моливите? Обичам да гледам как оцветяваш.
	— Добре, тате. — Тя се изплъзна от прегръдките му и хукна.
	Джуд сплете ръце. Сега бе привлякла пълното им внимание, но се боеше да произнесе думите на глас.
	— Лекси дойде да ме види днес.
	Зак замря целият.
	— И какво искаше?
	Джуд погледна сина си. Той беше мъж; млад, но мъж, и тя беше толкова горда от него, че имаше чувството, че буквално ще се пръсне. Кога през последните няколко години му го беше казвала?
	— Помоли ме да присъствам на посещенията й при Грейс. Не може да си позволи назначен от съда социален работник.
	— А ти какво й каза? — попита Майлс, приближавайки се и заставайки до сина си.
	— Че тя не може да опознае дъщеря си, докато аз не се съглася — отвърна Джуд, замлъквайки.
	— А ти какво каза? — зададе отново въпроса Зак.
	Джуд усети как пулсът й рязко се ускори.
	— Страх ме е — изрече тихо тя. Това вероятно бе моментът, в който се бе чувствала най-уязвима през годините. Не можеше да се контролира, несигурна и уплашена. Обикновено успяваше да скрива тези чувства от Зак и Майлс и да ги капсулира; сега обаче не разполагаше с толкова сила.
	Тя се приближи до Зак, който никога не бе изпитвал страх, докато сестра му беше жива, никога не бе оставал сам, но сега видя и двете чувства в очите му.
	— Не искам да го правя — каза Джуд, — но ще го направя.
	— Ще го направиш ли? — запита тихо Зак.
	— Заради Грейс и Мия — отвърна Джуд, взирайки се в сина си. — И заради теб.


>>	Глава 25

	Ставаше нещо много странно.
	Грейс и Ариел бяха на дивана, сгушени в любимото жълто одеялце на Грейс. Осветлението в къщата беше приглушено и навън бе тъмно, така че тя реално не можеше да види огледалцето на китката си, но знаеше, че Ариел беше там, защото тя си тананикаше. Ариел обичаше да си тананика.
	Грейс не можеше да види колко е часът, но знаеше, че беше късно. Никога до този момент не й се бе случвало да остава толкова дълго след вечеря, а филмът по телевизията съдържаше всички видове лоши думи и никой не обръщаше внимание на това, че тя ги чува. Или че видя някакъв чичко да прострелва един лош чичко в главата.
	Никой изобщо не обръщаше никакво внимание на Грейс. Татко й, баба й и дядо й си шепнаха цяла вечер. Проведоха купища телефонни разговори и поне двайсет пъти прегледаха учебния календар на татко й. Грейс не знаеше за какво разговарят, но баба й непрекъснато шъткаше на дядо й, казвайки неща като „Знам какво си мислиш, Майлс“ и „Какво ще й кажа? Може би съм допуснала грешка“.
	Дядо й казваше, че вече е прекалено късно за това, защото Лекси знае, и шумното шепнене отново се възобновяваше.
	— Коя е Лекси? — попита Грейс, вдигайки поглед от дивана. Тримата възрастни внезапно спряха разговора си и я загледаха.
	— Време е да си лягаш, принцесо — каза татко й и на Грейс й се прииска да си беше затваряла голямата глупава уста. Въздъхвайки, тя се изправи и разтвори ръце за прегръдка към татко си. Той я сграбчи, вдигна я и я завъртя високо, целувайки я по гушката. Тя се вкопчи в него и замря, кикотейки се, докато той я пускаше, и тя се смъкна на пода.
	Грейс отиде при баба си, която стоеше до плъзгащата се стъклена врата и дъвчеше нокътя на палеца си. Беше й нужен голям кураж, но накрая Грейс се престраши и се обади:
	— Бабо? Благодаря ти, задето игра с мен.
	Баба й спря да дъвче нокътя си и я погледна.
	Грейс се опита да се усмихне, но опитът не беше много успешен.
	И тогава баба й направи най-изумителното нещо: тя се приведе и сграбчи Грейс.
	Грейс беше толкова изненадана, че дъхът й секна. Беше готова да прегърне баба си, но всичко свърши толкова бързо, че Грейс едва имаше време да примигне, преди баба й да прошепне:
	— Лека нощ, Грейс. Да спиш в кош и да сънуваш разкош.
	Всичко беше толкова странно. Грейс се приближи плътно до татко си и промуши ръката си в задния му джоб само за да бъде близо до него. Той я сграбчи и я вдигна, и я понесе към банята, която и двамата използваха. Помогна й да си измие зъбите и да се приготви за лягане. След като тя си облече пижамата, той я сложи в леглото и седна до нея.
	Стаята й представляваше пълна бъркотия, с разхвърляни навсякъде играчки, а юрганът й беше скупчен безформено в края на леглото. Татко й го вдигна внимателно и зави плътно Грейс с него.
	— Ще четем ли още от „Тайната градина“ тази вечер, тате?
	— Тази вечер не, принцесо.
	„Питай го.“
	— Какво? — Грейс зашепна бясно на китката си.
	— Как така разговаряш с Ариел, когато аз съм тук? — попита татко й, свъсвайки чело.
	— Ариел мисли, че става нещо много странно.
	— Тя си мисли, така ли? И какво си мисли, че става?
	— Какво е то? — зашепна Грейс към китката си, но Ариел беше изчезнала. — Предполагам, че вече е заспала.
	Баща й протегна ръка и разкопча каишката от ръката на Грейс.
	— Не може ли да спи с мен тази вечер? — измърмори Грейс. Това беше стар спор и тя не очакваше да победи, но все пак беше длъжна да опита.
	— Знаеш правилата. Тя спи на нощното шкафче.
	Баща й се изтегна на тясното легло, като използва голямата плюшена панда за възглавница. Грейс се сгуши в него и вдигна поглед.
	— Тате?
	Той разроши косата й.
	— Какво има, Грейси?
	— Коя е Лекси?
	Ръката му застина, докато разрошваше косата й.
	— Лекси е майка ти.
	Грейс рязко се изправи и седна. Това вече беше новина.
	— Какво?
	— Лекси е майка ти, Грейс.
	— Иха — възторжено изрече Грейс. — Тя шпионка ли е?
	— Не, миличко, не е.
	— Може би астронавтка?
	— Не.
	Грейс се почувства зле, но не беше сигурна защо.
	— Къде е била тогава през това време?
	— Тя беше… заета. Предполагам, че това са въпроси, които ти ще трябва да й зададеш.
	— Аз ще й задавам въпроси?
	— Тя иска да те види, Грейси.
	— Така ли? — Грейс усети как някакво съвсем ново вълнение я завладя. То беше блестящо като станиол и искреше като корона на рожден ден. — Дали съм й липсвала?
	— Мисля, че си й липсвала — отговори той.
	— Оо — възкликна Грейс отново. Тя се опита да си представи какво би било да си има мама, някой, който да знае всичко за нея и въпреки всичко да я обича. Сега Грейс щеше да бъде като всички останали деца.
	Но защо майка й я бе изоставила? И колко време щеше да остане? Какво щеше да стане, ако не хареса Грейс? Какво щеше да стане, ако…
	— Тате? — проговори Грейс с навъсено чело. — Защо тогава изглеждаш тъжен?
	— Не съм тъжен, миличко.
	— Ти не искаш ли аз да се виждам с мама?
	— Разбира се, че искам — отвърна той, но тя видя, че лъжеше. Тя го бе виждала да изглежда тъжен много пъти, но този път изглеждаше още по-лошо от тъжен.
	— Ами ако тя не ме хареса?
	— Тя не харесва мен, принцесо.
	— Ако тя не те харесва, тогава аз пък не я харесвам — заяви Грейс, кръстосвайки ръце. Тя виждаше, че баща й едва ли я слушаше. Той просто гледаше втренчено снимката на нощното шкафче — снимката на него и сестра му, седнали на един син дънер на брега.
	Той не искаше тя да види майка си. Защо?
	И внезапно Грейс усети как я обзема страх. Тя си спомни какво се бе случило на Алисън в класа й миналата година, когато родителите й се бяха развели. Предния ден Алисън беше при тях в класа, а на следващия вече я нямаше, защото бе отишла да живее с майка си, която се бе преместила на друго място.
	— Аз ще се виждам с нея, но ще си остана при теб, нали, тате? Нали?
	— Да, Грейси — отговори баща й. — Разбира се.
	Но за първи път в живота си тя не повярва на баща си.
	— Аз оставам при теб — заяви упорито тя.

	* * *

	Лекси бе прекарала последните двайсет и четири часа в някаква емоционална въртележка, издигаше се с надеждата и пропадаше със страха. През цялото това време бе планирала и организирала. Събра в кутията за обувки всички писма, които бе писала на Грейс в затвора, и я завърза с панделка. Това беше подаръкът за дъщеря й. Това беше всичко, което имаше.
	И от този момент вече зачака нетърпеливо.
	Най-накрая настъпи часът. Тя се качи на дадения й назаем велосипед и излезе от града.
	Вече на алеята за семейство Фарадей, Лекси забави скорост и подкара предпазливо по посипания с чакъл път. След като остави велосипеда близо до гаража, наметна безформената си чанта на рамо и отиде до входната врата. Пое си дълбоко дъх и натисна звънеца.
	Джуд почти моментално отвори вратата. Лицето й беше бледо, а очите — ледени. Отсъствието на грим добавяше фалшива бодрост на лицето й и без грима тя изглеждаше едновременно и по-млада, и по-възрастна. Беше уловила нуждаещата се от боядисване руса коса в плътна конска опашка и бе облякла бели панталони и светлосив пуловер. Изглеждаше безцветна, жена, изтъкана от облаци.
	— Моля те за в бъдеще да чукаш. Не обичам звънеца. Влизай.
	Лекси остана скована на място; очите на Джуд Фарадей й бяха припомнили какво бе причинила на семейството им.
	Джуд отстъпи настрани, пропускайки Лекси в къщата.
	Зеленият пуловер отново закачи погледа й.
	— Един час — произнесе Джуд. — И ще останеш в голямата всекидневна.
	Лекси кимна. Неспособна да понася повече изписаната върху лицето на Джуд болка, тя мина покрай нея и влезе в голямата всекидневна. Слънцето нахлуваше през прозорците и екзотичната дървесина сякаш изгаряше в нетленни пламъци. В гигантската камина пращеше огън, който изпращаше вълни от ненужна топлина в стаята.
	При влизането на Лекси, Грейс се изправи. Тя беше облечена в красива жълта блузка и бледосини панталонки. Зад ушите й стърчаха чифт руси плитчици, подобни на кавички.
	— Здравей — изрече сияеща Грейс. — Чакам мама.
	— Аз съм Лекси — изрече нервно Лекси.
	— Ти ли си Лекси? — запита Грейс.
	— Аз съм.
	Грейс я изгледа подозрително.
	— Ти ли си моята мама?
	Лекси с усилие се прокашля.
	— Аз съм.
	Грейс нададе писък и хукна към нея.
	Лекси сграбчи и вдигна дъщеря си за втори път през живота си, притискайки я толкова силно, че Грейс започна да се гърчи. Смъквайки се надолу, Грейс сграбчи ръката на Лекси и я задърпа към дивана, където седнаха заедно.
	Тя се сгуши в Лекси.
	— Искаш ли да поиграем една игра?
	— Не може ли просто така да поседим малко? Толкова ми е хубаво да те държа отново.
	— Какво искаш да кажеш с това „отново“?
	— Когато се роди, докторът те постави в ръцете ми за пръв път. Беше толкова мъничка и розова. Юмручето ти беше с размер на гроздово зърно.
	— И как така не си ме искала?
	— Исках те — изрече тихо Лекси, виждайки объркването в зелените очи на дъщеря си. — Исках те неистово. — Тя подаде на Грейс пълната с писма кутия от обувки. — Написах ти всички тези писма.
	Грейс навъси чело при гледката на смачканите писма, подредени в прашната кутия, и Лекси не можа да сдържи срама си, сякаш любовта й беше също толкова износена, както и подаръка й.
	— О.
	— Знам, че не е кой знае какъв подарък.
	— Моят тате ме обикнал още в първата секунда, когато ме видял.
	— Да, той те обикна.
	Долната устна на Грейс леко се разтрепери.
	— Казва, че си ме нарекла Грейс, а той ме нарекъл Мия.
	— Той обичаше сестра си повече от всеки друг на света. С изключение на теб.
	Грейс се втренчи в Лекси.
	— Ти познаваше ли я?
	Лекси чу как Джуд рязко си пое дъх. Тя вдигна поглед. От дъното на стаята Джуд се взря в нея.
	— Тя беше най-добрата ми приятелка в целия свят — отвърна Лекси. — Мия Ейлийн Фарадей. Ти си толкова щастлива, че изглеждаш като нея. Тя обичаше да си прави шеги. Някой разказвал ли ти е за това? Тя обичаше да слага лепенки върху тоалетната чиния на татко ти. И изобщо не можеше да пее, но си мислеше, че може, и когато татко ти й казваше да си затваря устата, само се засмиваше и пееше още по-силно. — Лекси усети как нещо в нея се отваря, когато говореше за Мия. Тези спомени бяха капсулирани толкова дълго време, като някакво водно конче в кехлибар, но сега оживяваха. Тя вдигна поглед към Джуд. — Аз подарих на Мия онзи зелен пуловер, който виси долу на входа. Дадох за него всички пари, които бях изкарала за месеца, но когато го видях, знаех, че ще бъде идеален за нея — отиваше на очите й и исках да знае колко много означава приятелството й за мен.
	— Тате никога не ми говори за нея.
	— Да — каза Лекси, загледана отново в дъщеря си. — Предполагам, че така му е по-лесно. Когато обичаш някого и когато го изгубиш, сякаш губиш и себе си. Но баща ти имаше теб и те обичаше през всичките тези години. И аз искам това.
	— Какво искаш да кажеш?
	— Какво ще кажеш понякога да идваш да живееш при мен? Ще можем да се опознаем и аз бих могла…
	— Знаех си. — Грейс скочи от дивана. — Няма да напусна тате.
	— Не това имах предвид, Грейс.
	— Точно това имаше. Ти го каза. — Тя хукна към Джуд и скочи в скута й, сгушвайки се в нея подобно на някоя малка маймунка.
	Лекси я последва. Тя коленичи на дървения под до краката на Джуд.
	— Съжалявам, Грейс, аз…
	Грейс се изви и погледна крадешком Лекси.
	— Ти не си ме искала.
	— Исках те — отвърна Лекси.
	— Тогава защо си ме изоставила?
	Как можеше да отговори на този въпрос? Докато стоеше така коленичила, втренчена в изплашената си дъщеря, тя видя себе си на нейно място, объркана от една майка, която никога не я бе желала, но понякога се преструваше, че жадува за нея. От спомените й й се повдигна, накараха я да се почувства жалка и себична.
	— Винаги съм те обичала, Грейси.
	Грейс вдигна острата си брадичка.
	— Не ти вярвам. Добрите мами никога не си отиват.
	Лекси си спомняше как бе казала същото нещо на собствената си майка, която бе избухвала в сълзи и се бе клела, че любовта й е истинска.
	Тя знаеше по-добре от всеки друг, че само времето можеше да докаже тази истина за любовта й. Грейс щеше да се научи да вярва, че майка й я обича.
	— Искам да живея с тати — заяви упорито Грейс.
	— Разбира се, че ще живееш — каза Лекси. — Не бях права да казвам каквото и да е. Аз отсъствах много дълго време и не знам много как да се държа с малките момиченца. Но искам да се науча.
	— Ти си майка. Трябва вече да знаеш — изрече Грейс, стискайки ръкава на Джуд.
	Какво можеше да отговори Лекси? Тя се изправи на крака и ги загледа.
	— Може би трябва да си тръгвам. Благодаря ти, Джуд — изрече глухо тя. — Знам, че не си го направила заради мен, но въпреки това ти благодаря.
	— Пак ли ме напускаш? — запита Грейс.
	— Ще се върна — обеща Лекси, отстъпвайки назад. Само за десет минути, прекарани с дъщеря й, тя бе направила абсолютно всичко погрешно. Беше изплашила Грейси. — Следващата седмица, окей? Същия ден и час?
	— Забрави нещо на дивана — каза Джуд.
	Лекси погледна снопчето писма. От мястото, където беше в момента, изглеждаха дребни, мръсни и съвсем не на място в тази съвършена стая. Бе се оказала глупачка да си мисли, че тези писма щяха да означават нещо за едно петгодишно хлапе. Поредната грешка.
	— Те са за Грейс — това беше всичко, което успя да изтръгне от себе си, и след това отново напусна дъщеря си.

	* * *

	— Тя дори не знае, че аз не мога да чета — заяви Грейс с изпълнен с разочарование глас. Тя се измъкна от прегръдката на Джуд и стъпи на пода. — Кога се прибира тате?
	Джуд не можеше да откъсне погледа си от вехтата кутия за обувки върху дивана й. Изглеждаше абсурдно дребна и изобщо не на място върху тази скъпа тъкан.
	— Бабо? — обади се Грейс, тропайки с краче, за да подсили думите си. — Искам да си ходя вкъщи.
	Джуд вдигна глава и видя Грейс, застанала до камината с бунтовнически блясък в очите. Внучката й беше уплашена и затова беше така настойчива. Беше точно онова, което Зак би направил на нейната възраст.
	— Добре. Но не знам кога ще се прибере баща ти.
	— Не ме е грижа — заяви Грейс, но гласът й леко потрепери.
	— Искаш ли да те прегърна?
	— Искам само да видя тате.
	Джуд въздъхна. Едва ли беше изненадващо, че Грейс не искаше да бъде утешена от една баба, години наред игнорирала внучката си.
	— Събери си нещата и тръгваме.
	Докато Грейс прибираше играчките си, Джуд бавно отиде във всекидневната. Остана известно време загледана в пълната с писма кутия от обувки.
	— Готова съм — заяви Грейс, придържайки жълтото си одеяло притиснато към бузата.
	Джуд вдигна кутията и я отнесе в колата. Закопча Грейс с колана на седалката и постави кутията с писма на пасажерската седалка до нея, където сега сякаш изглеждаше, че заема много място.
	Джуд виждаше колко много беше раздразнена Грейс и искаше да я успокои, но прекалено многото години на отчуждение между тях не й позволяваха да го направи. Грейс дори не вдигна поглед към баба си за утеха.
	— Съвсем нормално е да си ядосана, Грейси. Обзалагам се, че запознанството с майка ти те е объркало много.
	Грейс я игнорира, като вместо това говореше бясно на китката си.
	Джуд остана втренчена във внучката си дълго време, може би по-дълго, отколкото преди, и след това бавно се дръпна назад и затвори вратата на колата. Докато пътуваха към къщата на Зак, направи няколко опита за разговор с Грейс, но тя не й отговаряше. Тя само повтаряше непрекъснато „Върни се, Ариел, нуждая се от теб, наистина“ и бесният й шепот напомняше на Джуд за години преди това, когато едно мъничко момиченце изглеждаше точно като Грейс и обикновено шепнеше на братчето си непрекъснато на език, който само то разбираше.
	Джуд паркира до къщата и помогна на Грейс да слезе от седалката.
	Тя пое дребната й ръчичка.
	— Какво ще кажеш, ако ти прочета някоя приказка?
	Грейс я изгледа подозрително. Накрая каза „Добре“, бавно, сякаш очакваше Джуд да се отметне от предложението си и може би да се разсмее.
	Влязоха мълчаливи в къщата и малкото момиченце директно се насочи към спалнята си. Сграбчи любимата си сребристобяла кукла принцеса и се покатери на голямото легло, пъхайки се под пъстрия юрган.
	— Аз смуча палеца си — заяви тя отбранително.
	Джуд не можа да сдържи усмивката си.
	— Сигурно и аз ще го направя. — Тя пъхна палеца си в устата.
	Грейс се усмихна.
	— Ти си прекалено стара.
	Джуд се засмя при думите й и отиде до рафта с книгите.
	Една книжка с бяла обложка улови погледа й. Тя бавно я извади и седна до Грейс. Отвори книгата и зачете:
	— През нощта, когато Макс облякъл вълчата кожа, за да си направи шега, майка му го нарекла Дивака…
	Думите върнаха Джуд обратно в една стая, изпълнена с фигури на пластмасови динозаври, при едно малко момче, което се смееше през цялото време и не искаше да слуша приказки, освен ако сестра му не беше до него. Спомените бяха толкова близко, едва ли не на една ръка разстояние. За момент тя отново се бе превърнала в млада майка, седнала в средата на огромно легло, с по едно бебе под всяка мишница и книга, отворена в скута й…
	— Това не е тъжно, бабо. Защо плачеш?
	— Забравих колко много съм обичала тази книга. Напомня ми за моите… деца. — За пръв път от години насам тя бе произнесла тази толкова нежна дума на глас. _Деца_. Беше имала две.
	— И аз я обичам — заяви сериозно Грейс, притискайки се още по-близо до Джуд, като буквално се сгуши в нея. Дълго време двете останаха седнали така, свързани в едно цяло, докато Джуд четеше приказката. Когато затвори книгата и погледна, Грейс беше заспала.
	Тя целуна меката й розова буза и излезе от стаята, затваряйки тихо вратата.
	Във всекидневната намери чакащите я писма върху масичката за кафе, където ги беше оставила.
	Не бяха адресирани до нея.
	Въпреки това тя се втренчи в къдравата върволица от букви. Писмата не бяха запечатани. Може би Лекси бе искала да прочете повторно онова, което бе писала през годините.
	Накрая взе кутията и седна, полагайки я в скута си. Остана загледана дълго време в тях, с ясното съзнание, че не беше правилно да ги чете.
	_Само едно от тях. Да види дали това щеше да разбие сърцето на Зак…_
	Тя извади първия плик от кутията и го отвори. Писмото беше написано върху лист евтина бяла хартия. Сиви петънца покриваха повърхността. Сълзи.
	Писмото беше с дата от ноември 2005 г. Първото писмо явно бе отнело дълго време на Лекси, докато го напише.
	Със стягане в гърдите, което напомняше доста на началото на паник атака, Джуд зачете. Бе минала едва първите няколко пасажа, когато входната врата се отвори и Зак влезе. Изглеждаше нервен и разтревожен.
	— Привет, мамо — изрече той, захвърляйки раницата си на пода. Тя се плъзна по твърдата дървесина и се удари в стената. Той нетърпеливо отметна кичура коса от очите си. — Как мина днес с Лекси?
	Винаги ли е било така, зачуди се тя изведнъж? Винаги ли Лекси е била на първо място в ума му? И ако е била, колко трудно ли му е било да потиска тези чувства?
	— Слушай това — каза Джуд.
	— Може ли да го изслушам по-късно? Искам да знам…
	— Това е писмо, което Лекси е написала на Грейс, докато е била в затвора.
	— О, господи — Зак рухна в креслото до камината.
	Джуд видя колко се боеше той да чуе тези думи и го разбираше. По-лесно беше да потиснеш болката в сърцето, отколкото да я надмогнеш. Поне това беше пътят, който и двамата бяха избрали. Тя се прокашля и зачете:
C>
	Скъпа Грейс,
	Бях на осемнайсет години, когато те родих. Изглежда малко тъпо да го казвам, защото сега съм само на деветнайсет, но предположих, че ще е нещо, което ще искаш да знаеш за мен.
	Иска ми се да можех да те забравя. Това е ужасно, но ако ти си достатъчно възрастна да прочетеш това писмо, вече ще знаеш къде се намирам и какво съм направила. Защо не мога да бъда твоя майка.
	Иска ми се да можех да те забравя.
	Но не мога.
	Събуждам се на това място и първото нещо, за което си мисля, си ти. Чудя се дали вече очите ти не са станали зелени като на татко ти, или са сини като моите. Чудя се дали спиш спокойно цяла нощ. Ако можех, бих ти пяла, за да те приспивам всяка нощ. Не че знам някакви приспивни песни.
	Влюбих се в теб още преди да те видя. Как е възможно това? Но го направих и когато те държах за пръв път в ръцете си, и когато те подадох в ръцете на Зак.
	Какво трябваше да направя? Посещавала ли си ме, виждала ли си ме през решетките? Знам колко е зле това.
	Някъде четох, че мъката можела да бъде като счупване на кост. Трябва да я наместиш правилно или болката остава завинаги. Моля се някой ден да разбереш това и да ми простиш.
	Няма да ти изпратя това писмо, но може би някой ден, когато пораснеш, ще ме потърсиш и аз ще ти дам тази кутия с писма. Ще кажа: „Виждаш ли? Аз те обичах“. Може би дори ще ми повярваш.
	Но дотогава поне знам, че ще си в безопасност. Навремето обичах да си мечтая, че съм член на семейство Фарадей. Ти си толкова щастлива, че имаш това семейство. Ако си тъжна, отиди при Майлс. Той винаги ще те накара да се разсмееш. Или помоли Джуд да те прегърне — никой не прегръща по-добре от баба ти.
	Освен това там е татко ти. Ако му позволиш, той ще ти покаже всички звезди в небето и ще те накара да се почувстваш така, сякаш можеш да летиш.
	Така че аз няма да се притеснявам за теб, Грейси.
	Аз ще се опитам да те забравя. Съжалявам, но трябва.
	Толкова ме боли да те обичам.
C$
	Джуд вдигна поглед към сина си, чиито очи бяха изпълнени със сълзи. Той отново изглеждаше като нейното момче, нейния златен Зак, и в този момент тя си спомни младата Лекси, момичето, което не можеше да крие чувствата си и беше най-добрата приятелка, която Мия някога бе имала. Тя си спомни момичето от паркинга с караваните, което никога не бе познало майчина ласка и въпреки всичко винаги бе усмихнато.
	— Днес нещата не минаха много добре между Лекси и Грейс. Лекси не се представи добре.
	— Какво искаш да кажеш?
	— Тя избърза прекалено много, още преди Грейс да е готова.
	— Тя не знае какво е да бъдеш майка. И как би могла?
	— Никой не знае — изрече тихо Джуд. — Аз си спомням колко объркана бях, когато бях с теб и… Мия.
	— Ти беше страхотна майка.
	Джуд нямаше сили да го погледне.
	— Навремето, може би. Но вече не. Не съм била твоя майка от много дълго време и двамата го знаем. Аз го загубих. Мислех си… — Тя направи пауза и положи усилие да го погледне отново. — Обвинявах теб, макар и да знаех, че не трябва да го правя. Обвинявах и Лекси. И себе си.
	— Вината не беше твоя. И двамата го разбрахме… онази нощ — каза той.
	Джуд изпита пареща болка в сърцето при това напомняне. Това беше онази болка, която преди винаги бе представлявала бариера, нещо, от което да се сгърчи и да се свие нейде. Сега обаче тя проникна през нея.
	— Прав си — изрече тихо тя. — Не трябваше да пиеш онази нощ, но и Лекси не трябваше да кара, и аз не трябваше да ви позволявам да отивате на партито. Знаех, че там ще има алкохол. Къде ми е бил умът да се доверя на осемнайсетгодишни деца, че ще са способни да вземат мъдри решения? Защо просто не реших, че не мога да те спра да пиеш? И… Мия е трябвало да си сложи предпазния колан. Всеки има за какво да бъде обвинен.
	— Вината е моя — каза той и макар Джуд да го беше чувала и преди да произнася тези думи, сега тя за пръв път усети тежестта на бремето върху плещите му. Изпита срам, задето толкова дълго време е била обзета от собствената си мъка, че бе позволила на сина си да понася всичко това сам.
	Отиде при него, хвана го за ръката и го издърпа прав.
	— Всички носим тази вина, Зак. Всички носим това бреме толкова дълго, че това вече се е врязало в гръбнаците ни и ги е обезформило. Трябва отново да се изправим. Трябва да си простим.
	— Как? — попита той. В зелените му очи тя видя отразена и Мия. Някак бе забравила това в мъката си; нейните деца бяха близнаци и Мия винаги щеше да бъде жива в Зак. А сега имаха и Грейс.
	Тя положи ръка върху лицето му, виждайки слабия белег по ръба на брадичката му.
	— Тя е там… в теб — изрече тихо тя. — Как съм могла да го забравя?


>>	Глава 26

	— _Хайде_ — каза Лекси-мама, протягайки й ръка. — _Искаш да живееш с мен, нали?_
	_Ръката почерня и от пръстите започнаха да израстват дълги жълти нокти, подобни на куки, и Грейс изпищя…_
	— Тук съм, принцесо.
	Тя чу гласа на татко си и се хвърли в прегръдките му. Той миришеше както трябва и кошмарът отшумя, като си спомни, че се намира в собственото си легло, в собствената си спалня, точно където й беше мястото. Тук нямаше никакви диви неща.
	Татко й я притисна още по-силно към себе си и разроши косата й.
	— Добре ли си?
	Тя се почувства като някое бебе.
	— Съжалявам, тате — избъбри тя.
	— Всеки сънува понякога кошмари.
	Тя знаеше, че това бе вярно, защото когато беше мъничка, често го чуваше да крещи в съня си и тогава отиваше и се качваше при него в леглото му. Той никога не се събуждаше, но спираше да крещи, когато тя беше при него. На сутринта той й се усмихваше уморено и казваше как тя вече трябвало да се държи като голямо момиче и да се научи да спи в собственото си креватче.
	— Не ме гони, тате. Няма да лъжа повече. Обещавам. И никога повече няма да удрям Джейкъб в носа. Ще бъда добра.
	— Ах, принцесо — изрече той с въздишка. — Трябваше да се досетя, че майка ти ще се върне за теб. И трябваше да подготвя и мен, и теб за това. Само дето… се опитвах да не мисля за нея.
	— Щото е лоша ли?
	— Не — отвърна татко й и това я уплаши, защото гласът му прозвуча страшно тъжно. — Тя е точно противоположното на лоша.
	— Може би е станала лоша, когато е била шпионин.
	— Тя не е шпионин, принцесо.
	— Откъде знаеш?
	— Просто знам.
	Грейси захапа нервно долната си устна.
	— Каква е тя?
	Баща й поклати глава. Дълго време остана мълчалив. Грейси тъкмо се канеше да го попита още нещо, когато той й отговори:
	— Запознах се с майка ти в гимназията. — Гласът му беше много странен; звучеше така, сякаш имаше нещо заседнало в гърлото му. — Аз трябваше да я поканя на среща още този първи ден, но тя вече беше приятелка на Мия. Така че опитах се да не я обичам… докато една нощ… тя за малко не ме целуна. И това промени всичко. Не можех да се държа на разстояние от нея след това.
	— Момичетата не трябва да правят така — избърбори Грейс около засмукания си палец.
	— Баба ти ще ти каже, че момичетата могат да правят всичко. Точно това казваше на сестра ми.
	Грейс се навъси. Татко й изглеждаше някак… не наред, а очите му блестяха. Държеше се така, сякаш бе обичал мама, но това беше глупаво, защото казваше, че тя не го харесвала. Нищо от това нямаше смисъл.
	— Но тя не ме е искала — каза Грейс. — Тя ме е изоставила.
	— Понякога хората нямат избор какво да правят.
	— Ще ме посети ли пак?
	Баща й се вгледа в нея.
	— Майка ти е много специална, принцесо, и аз знам, че тя те обича. Това е, което има значение сега. Причината, поради която я нямаше… е, всъщност това също беше по моя вина. Оставих тя да поеме вината. Но и аз бях отговорен.
	— Отговорен за какво?
	Той сякаш понечи да каже нещо, но след това изглежда промени решението си. Вместо това я целуна по челото.
	— Тате?
	— А сега заспивай, миличко. Всичко ще се оправи. Ще видиш. Ние ще оправим всичко.
	— Но ти ще останеш при мен, нали, тате?
	— Разбира се, но тя е твоя майка, Грейси, и ти се нуждаеш от нея, без значение какво мислиш.

	* * *

	— Провалих се, Скот — повтори Лекси. Тя беше в офиса му, крачейки напред-назад пред прозореца, дъвчейки нокътя на палеца си.
	— Лекси. Лекси.
	Тя спря и го загледа.
	— Каза ли нещо?
	— Сядай. Завива ми се свят от теб.
	Тя се приближи до бюрото му и застана там, загледана в Скот, който днес изглеждаше малко уморен. Косата му бе пълен хаос, а връзката му беше завързана накриво.
	— Наред ли си?
	— Дани имаше колики. Двамата с Джени не можахме да мигнем. Но иначе съм наред.
	Лекси протегна ръка към фотографията в рамка върху бюрото на Скот. На нея едно пухкаво гологлаво бебе държеше пластмасов ключ. Това я натъжи, защото я накара да се замисли за Грейс, чудейки се дали бе имала колики или бе спала като ангелче през нощта.
	— Не знам нищо за това как да бъда майка — изрече тихо тя, усещайки отново вкуса на поражението.
	— Никой не знае как да бъде в началото — отвърна Скот. — Не спрях да търся някакво ръководство за Дани, но всичко, с което дойде, е едно одеяло. И съм абсолютно сигурен, че баба му му го е дала. Сядай, Лекси.
	Тя буквално рухна, проумявайки изведнъж колко изтощена само беше.
	— Не знам какво да мисля.
	Скот й подаде един вестник.
	— Няма смисъл да се тормозиш с грешката си, това няма да доведе до нищо добро. Сега е време да действаме, Лекси. Трябва да покажем на съда и на семейство Фарадей, че няма да мърдаш оттук и си готова да бъдеш родител на Грейс. А най-добрият начин за това е да си намериш някаква работа.
	— Работа. Разбира се.
	— Ето тук съм обградил няколко възможности. Иска ми се да имах достатъчно ангажираност, за да те наема при мен…
	— Ти и без това правиш повече от достатъчно. Благодаря ти, Скот.
	— Джени има един хубав морскосин костюм, няма нищо против да ти го даде назаем. Виси до вратата в залата за конференции.
	Лекси за пореден път се изпълни с благодарност към този мъж и съпругата му. Тя бавно се изправи.
	— Дани има страхотен късмет. И това го знаеш, нали?
	Той вдигна поглед.
	— Също и Грейс.
	— Надявам се — отвърна тихо Лекси, усещайки поредния плах прилив на надежда. Тя си взе довиждане със Скот, след това отиде в залата за конференции и облече морскосиния летен костюм на Джени. Не вървеше много с бледосинята й тениска и кецове, но беше най-доброто, с което разполагаше.
	След по-малко от четиридесет минути тя отново се качи на велосипеда и се устреми към местната аптека, която бе пуснала обява за продавач. Пълен работен ден, минимална заплата.
	Вече вътре, в ярко осветеното помещение, с огромното разнообразие от пъстри лавици, тя спря и се огледа. Едра жена със сива бухнала коса стоеше до най-близката каса и говореше по мобилния си телефон.
	Лекси се приближи до касата и зачака.
	— Ще купуваш ли нещо, скъпа? — запита жената, сваляйки за момент телефона.
	— Тук съм по обявата за работа.
	— О. — Жената се приведе напред, притискайки червен нокът върху бутона за комуникация в магазина и каза: — Мениджърът при каса едно, моля. — След това се усмихна на Лекси, изправи се и продължи телефонния си разговор.
	— Благодаря ви — каза Лекси, макар че жената не я слушаше.
	Лекси видя мениджъра да се приближава към каса едно.
	Беше висок и слаб мъж, наподобяващ много Икабод Крейн, с подобен на орлов клюн нос и рошави вежди, избуяли във всички посоки като боровинкови храсти.
	Тя се приближи с увереност до него и протегна ръка.
	— Добър ден, господине. Аз съм Алекса Бейл. Дойдох да кандидатствам за мястото на продавачка.
	Той стисна ръката й.
	— Последвайте ме.
	Стигнаха до един малък офис без прозорци и със стени, отрупани до тавана с кашони. Той седна зад металното бюро и посочи един стол в ъгъла.
	Лекси премести стола до бюрото и седна, усещайки се малко неудобно отгоре му.
	— Имате ли резюме?
	Лекси усети как страните й пламват.
	— Не. Това е работно място за продавач, нали така? В гимназията работех в „Аморе“, сладкарницата за сладолед. Мога да работя с пари и освен това умея да работя с хора. Добър служител съм и мога да поема която и да е смяна. Мога да ви донеса някои препоръки.
	— Кога сте работили в „Аморе“?
	— От 2002 до 2004 година. Аз приключих през юни, след като се дипломирах в гимназията.
	Той надраска нещо върху лист хартия, който изглеждаше като молба за постъпване.
	— И сега сте се прибрали от колежа? Търсите си работа през лятото ли?
	— Не. Търся работа на пълен работен ден.
	Той рязко вдигна поглед. Гъстите му вежди се събраха.
	— Вие сте учили в гимназията на остров Пайн?
	— Да.
	— Повечето местни деца тук не работят на пълен работен ден. Къде сте работили след гимназията?
	Лекси преглътна с усилие.
	— На половин работен ден в една библиотека.
	— Каква библиотека?
	Тя тихо издиша и усети как осанката й се пропуква.
	— „Парди“.
	— Да не искате да кажете…
	— Да, затвора. Бях в затвора в продължение на няколко години. Но вече излязох и ще бъда добър служител. Гарантирам ви го. — Тя говореше, но думите вече бяха безсмислени. Видя как лицето му се сви при думата „затвор“, начина, по който отказваше да среща погледа й.
	— Добре — изрече той, дарявайки я с първата си усмивка… а тя беше фалшива. — Ще се свържа с вас, когато вземем решение.
	— Това означава, че работа няма да има — изрече тя, смъквайки се от стола.
	— Това означава, че ще се свържем с вас, ако решим да ви наемем.
	— Да. — Тя се опита да запази оптимизъм; това беше само първата от множеството потенциални работи. Може би другите работодатели щяха да бъдат с малко по-либерални разбирания. — Да ви дам ли телефонния си номер?
	Той й хвърли един последен поглед.
	— Можете да ми го дадете, ако искате.
	Прииска й се да му каже, че не би го дала и да си излезе с някакви останки от достойнство, но пред погледа й беше Грейс, така че тя надраска телефонния си номер и напусна ярко осветените помещения на магазина. Навън отвори вестника и тръгна към второто свободно място. Сервитьорка в ресторанта за мексиканска храна „Есмералда“.
	През остатъка от следобеда Лекси се опитваше да вярва в себе си, дори и след като предлаганите места се изпаряваха едно подир друго. Повечето бяха на половин работен ден, без никакви бонуси. Тя загуби представа колко пъти поредният работодател бе споменал икономиката като неин враг. Очевидно бе постъпила в затвора в добри времена за икономиката, но беше излязла, когато икономиката вече беше в криза. Минималната надница беше под девет долара на час. Това означаваше някъде около хиляда и петстотин месечно, преди облагането с данъци; повече от половината щеше да отиде само за наема.
	Но очевидно нищо от това нямаше значение, защото тя не можеше да си намери работа. През деня бе разговаряла с дванайсет работодатели, като всеки разговор бе приключвал по един и същи начин.
	„Какво правихте след завършване на гимназията?“
	„Колеж, наистина? Къде?“
	„Къде сте работили за последен път?“
	„О (съпроводено със съответния поглед) — библиотеката на затвора.“
	„Съжаляваме, мястото вече е заето… Вие сте прекалено млада… Ще се свържем с вас…“
	Извиненията следваха едно след друго. А най-лошото беше, че тя не можеше да ги обвини. Кой би искал да наеме една двайсет и четири годишна бивша затворничка?
	И сякаш това не беше достатъчно лошо, но след безплодните й интервюта бе започнала да търси и квартира на острова.
	Имаше само три жилищни комплекса и едно нещо беше сигурно: тя не можеше да си позволи да живее в нито един от тях. Най-малкото от предлаганите жилища вървеше с наем деветстотин и петдесет долара месечно. Плюс това, собственикът искаше и депозит в аванс. Две хиляди и четиристотин долара, които трябваше да плати в деня на подписването на договора.
	Все едно й искаха един милион долара.
	След няколко телефонни обаждания се убеди, че и Порт Джордж не се различаваше особено.
	Вярно, от другата страна на моста предлагането на квартири беше по-голямо, но те все така бяха прекалено скъпи.
	Целия ден Лекси търпеше поражение след поражение. Когато най-сетне се отказа, беше вече седем вечерта и искаше само да бъде сама. Тя караше велосипеда си в тихата лятна нощ и паркира пред офиса на Скот. Отключи вратата и влезе вътре. Не искаше нищо друго, освен да се хвърли в леглото и да спи, да спи… Или да пищи.
	— Лекси? Ти ли си?
	Тя въздъхна и се насили да се усмихне. Дължеше на Скот всичко; не беше негова вината, че е такава жалка несретничка.
	— Здравей, Скот — отвърна, запътвайки се към кабинета му. — Работиш до късно.
	— Чаках те. Имам изненада за теб. Ела тук.
	Той я хвана за ръката и я поведе към залата за конференции. Върху дългата дървена маса имаше отворен лаптоп.
	— Ето — каза той, — седни.
	Лекси изпълни каквото й каза.
	Скот излезе от стаята за малко и след това се върна.
	— Окей, готови сме. — Той натисна един клавиш на лаптопа и разтревоженото лице на леля Ева изпълни екрана.
	— Не знам, Бабс. Как мога да разбера дали работи?
	Лицето на леля й й подейства освежаващо. Тя усети как гърдите й се отпускат. За пръв път през деня се усмихна истински. Не беше толкова самотна, колкото си бе мислила.
	— Здравей, лельо Ева — каза, привеждайки се напред.
	— Ето я, Барбара! — Лицето на Ева разцъфна в сияйна усмивка. — Ела я виж! Това е моята Лекси.
	„Моята Лекси.“
	Едра жена, със стоманеносиви къдрици се приведе и се втренчи усмихната в камерата.
	— Здравей, Алекса. Сестра ми не спира да говори за теб.
	— Здравей, Барбара — изрече тихо Лекси, обзета от силна емоция.
	Лицето на Барбара се отмести и Ева се настани по-близо до компютъра си. Изглеждаше по-различно от последния път, по-възрастна; бузите й бяха със силен тен и с още по-дълбоко врязани бръчки, а косата й бе напълно побеляла.
	— И така, разказвай всичко, Лекси.
	Скот излезе от стаята и затвори вратата след себе си.
	— Срещнах се с Грейси — каза Лекси. Това беше първото нещо, което й дойде на ума.
	— Как е тя?
	— Тъжна. Красива. Самотна.
	— О. Сигурна съм, че не е много хубава гледка.
	— Нищо не е хубаво, лельо Ева. Не исках да идвам тук, защото знаех, че ще бъде много трудно, но сега съм тук и всичко е пълен хаос.
	— Предполагам, че си се видяла и с твоя младеж?
	— Да.
	— И?
	Лекси повдигна рамене.
	— Мина много време оттогава.
	— Изглеждаш уморена, Лекси.
	— Денят не мина много добре. Ще ми е много трудно да си намеря работа и квартира. Може би дори невъзможно.
	— Ти току-що си излязла, Лекси. Може би трябва да се прибереш у дома и нещата ще се наредят. Барб и аз имаме едно сгъваемо легло, което те чака. Тук може да си намериш работа и да спестиш пари. Флойд в „Тилт-а-кърл“ казва, че ще е щастлив да те наеме да отговаряш на телефонните обаждания и да почистваш. Няма да плащаш наем и след време ще събереш една хубавичка сума парички.
	У дома.
	Колко лесно и приятно звучеше това за слуха й. Тя имаше нужда да бъде някъде, където е желана.
	— Но как мога отново да изоставя Грейс? Тя никога няма да ми прости.
	— Знаеш колко е трудно за едно дете да има майка, която не е готова. Отдели малко време за себе си. Съвземи се, бъди щастлива и след това се върни обратно при дъщеря си. Ти ще се върнеш, когато уредиш живота си. Според мен това е отговорният избор, който трябва да направиш.
	— Отговорният избор — повтори Лекси, ненавиждайки идеята, дори и да признаваше истината й. Сега тя само объркваше Грейс. Как беше възможно да бъде майка, след като самият й живот беше пълен хаос? Грейс заслужаваше по-добра съдба; тя заслужаваше стабилност. Лекси бе научила на собствен гръб какво означават майки, на които не може да се разчита. Това нямаше да накара дъщеря й да се почувства в безопасност.
	— Алекса?
	Тя се усмихна колкото можеше по-ярко. Не искаше да разговаря повече на тази тема. Това направо късаше сърцето й.
	— И така, как са нещата с теб? Изкара ли онези курсове по плетене?
	— Господи, да — изсмя се Ева. — Двете с Барбара изплетохме достатъчно одеяла за цял мотел. Когато дойдеш тук…

	* * *

	Гледката от четиридесет и втория етаж беше страхотна през този дъждовен юнски ден. Кулата „Спейс Нийдъл“* се издигаше надясно от нея, а черно-белият диск висеше като окачен на фона на тъмното сиво небе.
	[* Спейс Нийдъл (Space Needle) е наблюдателна кула и най-известната забележителност на северозападното тихоокеанско крайбрежие на САЩ, символ на град Сиатъл, щата Вашингтон. — Б.пр.]
	Джуд стоеше до прозореца, втренчена в призрачното си отражение в стъклото. Тя се опитваше да стои неподвижно и да изглежда спокойна, но не се получаваше. Чувстваше се нервна и неудобно в собствената си кожа, сякаш бе изпила десет чаши кафе на празен стомах. Задъвка нокътя на палеца си и отново закрачи напред-назад. Беше на ръба на паниката; усещаше как тя се надига у нея като някаква сянка в ъгъла, в очакване да нанесе удара си. Но не можеше да определи точно източника на страха си. Знаеше само, че се страхува и че се бе страхувала от момента, в който бе прочела онова писмо на Лекси.
	— Гордея се с теб, Джуд — изрече Хариет с този неин странно равен глас. — Необходим ти е бил голям кураж, за да се изправиш отново срещу Лекси.
	— Аз не се изправих. В действителност дори се опитвах да не гледам към нея.
	— Но все пак си я погледнала, нали?
	Джуд кимна, дъвчейки нокътя на палеца си и потропвайки с крак.
	— Какво видя?
	— Видях момичето, убило дъщеря ми и майката на моята внучка, и първата любов на сина ми. И едно момиче, за което някога ме беше грижа. — Джуд нервно се зачеса по бузата. Кожата й внезапно я засърбя. — Какво не е наред с мен, доктор Блум? Чувствам се така, сякаш всеки миг ще полудея.
	— Няма да полудееш. Мисля, че е дошъл моментът вече да посетиш някое събрание на „Състрадателните приятели“. Всъщност днес има едно. В два часа.
	— Пак ли това? — Джуд въздъхна и седна, без да спира да тропа с крак, свивайки и разпускайки в юмруци ръцете си. — Нямам намерение да седя на някаква среща с купища други скърбящи родители. Трябва ли да разговарям за Мия? Това ще я върне ли обратно?
	— В известен смисъл.
	— Изречено от човек, който не е губил дете. Не, благодаря.
	— Единственият начин да приклю…
	— Господ да ми е на помощ, ако произнесеш думата „приключване“, си тръгвам. Няма никакво приключване. Това са само купища безсмислени дрънканици. Аз все още не мога да слушам музика — каквато и да е. Почти всеки път плача, докато вземам душ. Понякога пищя в колата. Разговарям с дъщеря ми, а тя не може да ме чуе. И всичко това остава с мен.
	— Ти често повтаряше, че се чувстваш сива.
	— Казах, че живея в някакъв сив свят. Гъста пепелява мъгла.
	— И си мислиш, че дъждът е изглеждал пепеляв през нощта, когато Мия е починала?
	— Да, и?
	Хариет се втренчи в нея над рамките на очилата си. Тя бе успяла да прокара гледната си точка.
	— Ами ако си все още в света на сивото, мисля, че може би няма да е зле да се поогледаш. Може би сега ще зърнеш нещо. Очертания. Хора.
	Джуд спря да дъвче нокътя си.
	— Какво искаш да кажеш?
	— Знам, че болката няма да отшуми, Джуд. Не съм глупачка. Но може би накрая ще бъдеш готова да приемеш, че на този свят има и нещо друго, освен единствено болка. Затова и се държиш като някакъв преял пудел точно в момента. Боиш се от емоциите, но те се случват и без твое съгласие. Ти си се открила достатъчно, за да пуснеш Лекси Бейл в къщата си. Това е една огромна стъпка, Джуд.
	— Прочетох на Грейс приказка и играхме игра — каза тихо Джуд.
	— И това как те накара да се чувстваш?
	Джуд вдигна поглед.
	— Като баба. — Сълзи изпълниха очите й. Едва сега бе проумяла това. — Бях жестока към Зак. Просто всеки път, като го погледна, споменът ме удря в лицето…
	— Припомнянето е нещо съвсем нормално, Джуд.
	— Не и по начина, по който го правя. То просто ме разбива.
	— Може би имаш нужда да бъдеш малко разбита, преди да се възстановиш отново.
	— Боя се, че няма да мога да се възстановя със собствени сили.
	— Ще можеш. Ти вече си поела по пътя, Джуд.
	— Какво трябва да правя по-нататък?
	— Следвай сърцето си.
	Джуд потрепери при тази представа. Тя бе положила такива огромни усилия да заглуши емоциите си; представата отново да ги разкрие я изпълваше с ужас. Не знаеше дали беше способна да го направи. Дали изобщо желаеше да го направи.
	През оставащата част от определеното й време Джуд правеше опити да се вслушва в доктор Блум, но онова усещане за паника отново се надигаше у нея, удавяйки всичко, с изключение на усилията й да вдишва и издишва въздух. Какво щеше да стане, ако се разкриеше пред света и болката я залееше? Какво би станало, ако загубеше всичкия напредък, който бе постигнала? Не много отдавна от Джуд на практика не ставаше нищо, тя представляваше само някаква плачеща сива форма, която не можеше да преживее деня без лекарства.
	В края на сеанса тя каза нещо на доктор Блум — не си спомняше какво — и излезе.
	Времето сега беше едновременно ярко и сиво. Облаци с цвета на крайбрежния пясък висяха ниско в небето. Слънчевите лъчи си пробиваха път през местата, където дъждът падаше на капки, толкова ситни, че никой местен жител не ги усещаше, но туристите на пазара се гушеха под ярко оцветените си чадъри. Тя застана на ъгъла пред сградата на доктор Блум, под това плачещо небе, и се опита да си спомни кой път трябваше да хване. Изведнъж изпита чувството, че който и да поемеше, все щеше да е погрешен.
	— Добре ли сте, госпожо? — запита я някакво хлапе, заставайки до нея. С разрошена коса и скейтборд под едната си мишница, то й напомни за едно отминало време — или може би само преди секунда, — когато Зак и Мия бяха в средното училище.
	Тя би дала всичко, за да може да побегне към колата си точно сега, да стигне до фериботния терминал и да се прибере у дома. Но не можеше. Денят беше сряда.
	— Добре съм — отвърна тя на хлапето. — Благодаря. — Тръгна напред с бавна походка. Дъждът я биеше по главата, като от време на време някоя капка падаше в окото й, но тя не забелязваше нищо.
	След малко се озова пред сградата с художествената галерия на майка й. На прозорците от двете страни на затворената врата висяха големи платна — едното представляваше традиционен пейзаж, с лалетата в долината Скаджит, в златисти и червени цветове, под едно сенчесто меланхолично черно небе; другото — натюрморт, ваза, пълна с розови далии. Едва при по-близко вглеждане човек можеше да види тънката като косъм пукнатина върху стария порцелан.
	Вече на входа, тя отвори една от големите стъклени врати и влезе в елегантното фоайе. Поздрави портиера и тръгна към асансьора, като натисна бутона за последния етаж.
	Вратите на асансьора се отвориха в мезонета: хиляда и двеста квадратни метра, покрити с мрамор в цвят слонова кост, изпъстрени със скъпи, неудобни, френски антикварни мебели. Прозорци от стените до тавана улавяха гледката на небостъргачите в Сиатъл, залива Елиът и при хубави дни планината Рейниър.
	— Джудит — произнесе майка й, приближавайки я. — Подранила си. Искаш ли чаша вино?
	— Много. — Джуд последва майка си във всекидневната. Малкото на брой тухлени стени в това пространство бяха боядисани в кремавобяло и поддържаха гигантски произведения на изкуството, никое от които не допадаше на Джуд. Всички до едно бяха тъмни и излъчваха отчаяние и тъга. Самата гледка на тези художествени творби в тази зала винаги бе депресирала Джуд. С изключение на картините, никъде другаде нямаше цветове. Джуд седна в един бял стол до камината.
	Майка й й донесе чаша бяло вино.
	— Благодаря ти, майко.
	Майка й седна върху бледия диван срещу Джуд. Тя изглеждаше готова да бъде домакиня на елегантно празненство — бялата й коса беше събрана в съвършен френски кок; лицето й беше изкусно гримирано, така че да подчертава зелените й очи и да свежда до минимум бръчиците, оформящи се ветрилообразно около тънките й устни.
	— Изглеждаш напрегната — произнесе майка й, отпивайки от виното си.
	От страна на майка й това беше доста странна и интимна забележка. Обикновено Джуд се усмихваше и измисляше някакво правдоподобно обяснение, но тя до такава степен беше разтърсена от завръщането на Лекси, от онова проклето писмо, от очевидната болка, която синът й изпитваше сега и всичко това се бе стоварило върху плещите й. У нея не бе останала и грам сила и тя се боеше, макар и да не знаеше причината за страха си. Да продължаваше ли така? Да се предадеше ли? Да се държеше ли като удавничка за сламка? Вече нищо не изглеждаше безопасно. Единственото нещо, което желаеше в момента, беше да има някого, на когото да излее мъката си, някой, който да й помогне да намери изход от ситуацията. Но майка й беше последният човек на земята за такова нещо.
	Прииска й се да се усмихне, да промени темата и да се преструва, че нищо не я тревожеше, но целият й живот буквално се разпадаше и тя нямаше и частица сила, останала да продължи със стария театър.
	— Кажи ми защо никога не разговаряме? — каза бавно тя. — Аз дори не те познавам. И ти със сигурност не ме познаваш. Защо е така?
	Майка й остави на масичката чашата си с бяло вино. На фона на сивия ден тя изглеждаше нереална, като нещо безплътно. За пръв път Джуд забеляза колко стара изглеждаше тя, колко уморена. Раменете й бяха тънки като птичи кости, а гръбнакът й бе започнал да се привежда напред.
	— Ти би трябвало да знаеш най-добре, Джудит. — Гласът на майка й беше остър и тънък, подобен на острие на бръснач, но погледът в очите й вероятно съдържаше най-беззащитното изражение, което Джуд някога бе виждала у нея. Те излъчваха тъга. Винаги ли бе присъствала там тъгата?
	— Защо трябва да знам?
	Майка й обърна поглед към прозореца.
	— Обичах баща ти — изрече тихо тя, а в гласа й се бе появила пукнатина. — След като си отиде, знаех, че трябва да се грижа за теб и исках да се грижа, да те обичам… но вътре в мен нямаше нищо. Дори и способността ми за рисуване бе изчезнала. Мислех си, че това ще продължи най-много ден или седмица. — Тя погледна Джуд. — Само че не минаваше и когато най-после премина и можех да си поема дъх, ти вече се бе отдалечила. Не знаех дори как да те върна обратно.
	Джуд потресено гледаше майка си. Как беше възможно да не го бе проумяла до този момент? Тя знаеше, че майка й бе спряла да рисува в деня на погребението на баща й, че бе напуснала къщата и никога не се бе върнала, не и наистина.
	— Наблюдавах те как се превръщаш в майка и бях толкова горда с теб. Но никога не ти го казах. Ти и без това нямаше да ме чуеш, макар че може би на мен така ми се иска да си мисля. Както и да е, аз не го казах. След това те видях да правиш същата грешка като мен: видях те как спря да обичаш Зак и себе си. Това разби сърцето ми. Щях да ти кажа какво правиш неправилно, но ти винаги беше толкова сигурна, че аз бях слабата, а ти — силната. Така че, да, Джудит, ти — най-вече ти — трябва да разбереш грешките ми. Трябва да знаеш защо се отнасях така към теб.
	Джудит не знаеше какво да каже. Тя изпитваше чувството, сякаш целият й живот, цялата й самоличност, току-що се бе пропукала от горе до долу.
	Майка й се изправи на крака. За секунда Джуд си помисли, че тя щеше да се приближи до нея, щеше да скъси разстоянието между тях и може би щеше да седне до нея.
	— Ти си млада — изрече накрая майка й. — Можеш да поправиш тази грешка.
	Джуд усети как почва да трепери цялата. Ето го нещото, от което се бе страхувала.
	— Как?
	— Хората мислят, че любовта представлява акт на вярата — каза майка й. — Понякога това обаче е акт на волята. Аз нямах достатъчно сила, за да те обичам, Джуд — или поне да ти покажа, че те обичам, предполагам. Не знам кое точно беше, а и в крайна сметка каква е разликата? Ти си по-силна, отколкото аз някога съм била.
	В известен смисъл това беше същото нещо, което доктор Блум й бе повтаряла в продължение на години. Джуд зърна съжалението в погледа на майка си и това беше все едно че виждаше собственото си бъдеще. Тя не искаше някой ден да бъде на осемдесет години и сама.
	— Аз не съм единствената, която може да поправи грешката си, мамо.
	— Вече не съм млада — отвърна майка й. — Пропуснах шанса си. Знам го.
	— Нали затова бяха съвместните ни обеди.
	— Разбира се.
	— И затова ти искаше от мен да поема галерията. Така че да имаме нещо общо.
	— Чудила ли си се някога откъде произлиза името на галерията? „ДЖЕЙС“. Баща ти я нарече на имената на всички ни: Джудит Ан, Карълайн, Едуард*. Той си мислеше, че така винаги ще бъдем заедно. — Майка й въздъхна. — Поредното ми съжаление.
	[* JACE на английски е съставено от първите букви на имената: Judith Anne (Джудит), Caroline (Карълайн), Edward (Едуард). — Б.пр.]
	Джуд се изправи. Ръцете й бяха спрели да треперят; за пръв път от месеци насам, може би от години, тя изведнъж се почувства по-силна. Не знаеше как да поправи всички онези погрешни стъпки, които бе направила, но беше дошъл часът да започне да ги поправя. Една по една.
	— В събота ще водя Грейс до аквариума. Защо не дойдеш с нас?
	Майка й я дари с несигурна усмивка.
	— Наистина ли? Можем да се срещнем на фериботния терминал. Да кажем в 11:00. После можем да обядваме в „Айвар“. Двамата с баща ти много обичахме да хвърляме пържени картофи на чайките.
	За миг гледката премина пред погледа на Джуд: застанала до перилата с родителите си и хвърля пържени картофи към чайките, които се виеха над главите им. „Точно така, миличко… хлапето има доста силна ръка, нали, Каро?“
	— Той ни обичаше и двете — каза Джуд.
	Майка й кимна.
	— Хубаво е отново да разговаряме за него.
	И просто така, изведнъж, Джуд проумя какво трябваше да направи. Може би го бе знаела от години, но точно сега, в този миг, в сладкия блясък на това ново начало, тя беше готова да направи опита си.
	— Не мога да остана за обяд. Съжалявам. Има нещо, което трябва да свърша.
	— Разбира се — отвърна майка й. Дори и да беше изненадана от внезапната промяна, не го показа.
	Джуд тръгна към асансьора. Там останаха загледани една в друга дълго време; върху лицето на майка си, наподобяващо остарял порцелан, Джуд зърна отдавна забравения образ на една друга жена, която бе обичала да рисува.
	— Липсваше ми, Джудит — изрече тихо майка й.
	— И ти на мен. Ще се видим в събота.
	Джуд напусна мрачния мезонет и се върна в подземния паркинг на Вирджиния стрийт. Оттам потегли с колата от тъмното подземие в дъждовния ден. Карайки внимателно, стигна до Общинския център на капитолийския хълм. Остана там, седнала в колата повече от час и половина, в очакване. Всеки момент, прекаран в стоене, представляваше акт на храброст; щеше да бъде далеч по-лесно да си тръгне. Това е, което беше правила поне една дузина пъти до този момент…
	Накрая една кола я приближи и паркира пред нея, а след това друга. Само след няколко минути видя хора да влизат в сградата. Повечето бяха жени, които вървяха сами под дъжда, без чадъри.
	Джуд знаеше колко опасен и плашещ беше този неин избор, но знаеше също така колко опасен беше и другият избор.
	„Любовта представлява акт на волята.“
	Прекалено дълго време бе изпитвала страх от нея.
	Ръката й трепереше, докато отваряше вратата на колата си и пристъпваше навън под дъжда. Сви в юмруци ръцете си и прекоси улицата.
	Някаква жена застана до нея. Беше млада, с гъста черна коса и кафяви очи, пълни със сълзи.
	Джуд тръгна заедно с жената, макар нито една от тях да не проговори.
	Над отворената врата висеше надпис: _Състрадателни приятели. 14 ч. Група за поддръжка на скърбящи_.
	Джуд замря на място, дори може би залитна. Страхът отново избухна в нея толкова бързо и силно, че буквално загуби дъх. Прииска й се да се обърне и да хукне. Не беше готова за това. Не искаше да го прави. Какво щеше да стане, ако поискат от нея да пусне Мия?
	Жената до нея докосна ръката й.
	Джуд остана без дъх и се обърна. Гледаше жената с тъмната коса и сега видя в лицето й нещо повече от сълзи. Видя разбиране. Тук имаше и друга жена с празни очи и стиснати до безцветност устни, която също бе забравила да боядиса косата си. Джуд беше наясно, че тази жена знаеше какво е да си изпълнена едновременно с болка и изтръпнала до невъзможност.
	_И аз ли изглеждам така?_ — помисли си внезапно Джуд. И тя направи нещо, което никога не бе правила досега в живота си: протегна ръка към една непозната и хвана ръката й. Двете заедно минаха през отворените врати.

	* * *

	Краят се бе оказал същия като началото. Никой нямаше работа за бивша затворничка с диплома по социология и без реален трудов опит. С избледняването на перспективите й, същото сполетя и надеждата й, докато накрая в един момент в късния следобед на четвъртък тя проумя, че просто щеше да се върти като в омагьосан кръг.
	Сега, докато седеше върху довлечения от вълните дънер на брега в парка „Ла Ривиер“, тя проумя.
	Всъщност не бе имала никакъв шанс.
	Лекси затвори очите си при това осъзнаване.
	Знаеше какво трябваше да направи. Часовете, прекарани тук, бяха представлявали само една превръзка, нищо повече.
	Беше ударил часът. Бе отлагала неизбежното прекалено дълго време.
	Отиде до велосипеда си и се качи на него, потегляйки нагоре по хълма по главния път. Заобиколи Найт Роуд и направи кръг обратно към къщата на семейство Фарадей. Стиснала здраво кормилото, тя преодоля последната част от пътя по посипаната с чакъл алея и спря до гаража. Трепереше толкова силно, че не можа да подпре велосипеда си до страничната стена на постройката и накрая се отказа, пускайки го да падне във високата трева. Не можа да не забележи изоставената градина, спомняйки си какъв прилежен вид бе имала навремето.
	_Това са последиците_, помисли си тя. Мъката носи със себе си безброй последици. Потискайки тази мисъл, тя отиде до предната врата и почука бързо, преди да бе загубила куража си.
	Джуд отвори вратата.
	— Лекси — възкликна тя, очевидно изненадана.
	— Дойдох да ти дам нещо за Грейс.
	— Тя е горе в старата стая на Зак, гледа филм.
	— О. Не мислех, че ще е тук.
	— Искаш ли да я видиш?
	Лекси знаеше, че трябва да каже „не“, но беше ли възможно да го направи? Тя кимна. Неспособна да изрече думите, които да съпроводят жеста й, тя се извърна от Джуд и тръгна по стълбите към старата стая на Зак. На вратата изчака достатъчно дълго, за да си поеме окуражаващ дъх, след това почука на вратата, чу звънливото детско гласче да се обажда и я отвори.
	— Здравей, мамо. Какво правиш тук? — Грейс седеше в леглото на Зак със свъсено челце.
	Лекси буквално залитна. Тя се опита да прикрие грешката си с усмивка, но проумя, че и в това не бе успяла много.
	Имаше да се справя едновременно с толкова много неща — красивото лице на Грейс, това, че я нарече мамо и стаята на Зак.
	Където и да погледнеше, всичко й напомняше за момчето, в което се бе влюбила — купчина пластмасови динозаври, футболна топка, пъстра колекция на филми на „Дисни“, видеоигри със зелени кутии. Но онова, което я довърши, беше износеното копие на „Джейн Еър“ върху скрина. Тя отиде до него, вдигна книгата, опипа хлъзгавата й набръчкана корица… видя името си, надраскано с една забравена отдавна калиграфска точност на вътрешната корица. Той я бе запазил. През всичките тези години.
	— Ти не идваш да ме отведеш, нали? — запита разтревожено Грейс.
	Лекси остави книгата и се обърна към дъщеря си.
	— Не. Мога ли да седна до теб?
	— Окей.
	Лекси се качи в леглото (леглото на Зак, но тя не можеше да мисли за неща, които вече нямаха никакво значение) и се сгуши толкова близо до Грейс, колкото й позволяваше смелостта.
	— Онзи ден те уплаших.
	— Нищо не може да ме уплаши. Аз халосах Джейкъб в носа, а той е къде-къде по-голям от мен.
	— Не трябваше да казвам, че искам да живееш с мен. Не това исках да кажа изобщо.
	— О. Това ли било. Вече не искаш да живея с теб ли?
	Лекси потръпна.
	— Не знам много как да бъда майка. А и виждам колко много обичаш да си с татко си.
	Грейс сякаш се отпусна при тези думи.
	— Можеш ли да правиш курабийки?
	— Не. Защо?
	— Не знам. Майките просто правят всякакви такива неща.
	Тя облегна гърба си върху таблата на леглото на Зак. Дъската за бюлетини от другата страна на стаята, над дрешника, беше още изпълнена с изрезки от вестници и ленти, които той бе спечелил в гимназията. За какво обаче, тя не можеше дори да си спомни.
	— Предполагам, че се нуждаеш от майка, която прави курабийки и те води в училище.
	Грейс се изсмя и мигновено затули устичката си да потисне смеха.
	— Живея прекалено далеч, за да ходя пеш. Майката на Саманта Грийн прави на всички пелерини за Хелоуин. Знаеш ли как да шиеш такава пелерина?
	— Не. Аз на практика не спадам в категорията на добрите майки. — Лекси се вгледа в дъщеря си, усещайки как поражението надига глава вътре в нея.
	— Иска ми се да имах катерица — каза Грейс. — Аз бих ти позволила да си играеш с нея.
	Лекси не можа да сдържи смеха си.
	— Това би било страхотно.
	— Татко казва, че катериците не са домашни любимци, но мисля, че могат да станат — добави Грейс, смеейки се. Тя мигновено закри устата си.
	Лекси нежно издърпа ръката на дъщеря си.
	— Никога не се страхувай да се смееш, Грейс.
	Грейс погледна към Лекси с обнадеждени очи.
	Лекси знаеше, че тя винаги щеше да си спомня този момент, и ако имаше късмет, нямаше да направи нищо, с което да развали нещата, и може би Грейс също щеше да го запомни.
	Тя свали пръстена със сапфира и го подаде на Грейс.
	— Искам да ти подаря това, Грейс.
	— Това е пръстен за възрастни.
	— Татко ти може да му сложи верижка, така че да го носиш като колие, докато почне да става на пръстите ти.
	— Наистина е много красив.
	— Не и колкото теб, принцесо.
	— Така ми казва и татко. Защо ми го подаряваш? Днес нямам рожден ден.
	Лекси преглътна с усилие.
	— Трябва да си тръгвам, Грейс. Размишлявах. Всъщност няма значение какво си мислех. Направих грешка, че дойдох тук. Не съм готова.
	— Готова за какво?
	Лекси не можеше да го каже на глас.
	— Но ще се върна веднага щом мога. Това е, което искам да запомниш. И ще ти пиша всяка седмица и ще ти се обаждам колкото мога повече. Окей?
	Долната устна на Грейс затрепери.
	— Аз бях лоша към теб.
	— Ти не си направила нищо лошо — каза Лекси. — Просто не трябваше да идвам тук. Просто непрекъснато наранявам семейство Фарадей… и аз… Мога ли да те прегърна?
	Грейс допълзя в скута на Лекси и я прегърна силно.
	Лекси обгърна дъщеря си, опитвайки се физически да запечата в паметта си тази прегръдка.
	— Обичам те, Грейс — прошепна тя в ухото й. — Няма да го забравиш, нали? — Тя дочу как Грейс тихо изхлипа и звукът буквално разби Лекси. Усети, че всеки момент ще заплаче и този път нямаше как да се спре.
	— Не плачи, мамо.
	Лекси избърса очите си и се дръпна назад, за да гледа в лицето Грейс.
	— Понякога е хубаво човек да плаче. Дълго време чаках тези сълзи. Можеш да ми пращаш рисунките си от училище, а аз ще ги слагам на вратата на хладилника си. — Лекси се приведе по-близо и целуна пухкавата устичка на дъщеря си. — И ще се науча да правя курабийки.
	— Добре — съгласи се Грейс. Тя изглеждаше тъжна, объркана и несигурна.
	Лекси не знаеше как да промени тези емоции у дъщеря си, без да прави обещания, които не можеше да изпълни. Понякога краят просто не може да се увенчае с мечтаното. Можеше само да попие колкото може повече спомени, да каже сбогом и да се надява, че бъдещето ще бъде по-добро към нея. Щеше да спестява пари по възможно най-бързия начин, за да се върне и да започне нов живот с дъщеря си.
	Целуна Грейс за последен път и се откопчи от нея; след това се дръпна от леглото и застана права, без да откъсва погледа си от нея.
	Грейс бясно шепнеше в огледалото на китката си и полагаше усилия да не се разплаче.
	— Не плачи, Грейси. Всичко ще е наред — каза Лекси, галейки я по косата.
	— Точно това ми казва тя.
	Лекси наистина успя да се усмихне при думите й.
	— Ти си щастлива, че имаш такава добра приятелка, но аз ти предлагам сделка: ако се сприятелиш с някой в класа си, но наистина станете приятели, ще ти изпратя курабийки през септември за празненството за първи клас.
	Грейси избърса очите си и погледна Лекси.
	— Как?
	— Как какво?
	— Как да стана приятел с някого? Никой не ме харесва.
	Лекси отново седна на леглото.
	— Ами, като за начало, можеш да спреш да удряш момчетата и да лъжеш. Ако искаш да станеш приятел с някого, трябва да правиш приятелски неща. Кое е най-доброто момиче в класа ти?
	— Саманта. Но тя никога не разговаря с мен.
	— Нищо. Утре просто ще отидеш при Саманта и ще й кажеш нещо хубаво. И един път поне няма да мамиш или да лъжеш. Кажи й, че искаш да си играеш с нея.
	— Ами ако не искам?
	— Ще поискаш — обеща Лекси. — Навремето имах най-добра приятелка и можех да споделям с нея всичко. Тя винаги ме караше да се усмихвам. Никога не се почувствах самотна, когато беше до мен.
	Тя прегърна дъщеря си за последен път и с огромно усилие се отдалечи от леглото, покрай екземпляра на „Джейн Еър“, докосвайки го още веднъж (не означаваше нищо, че го е запазил, не си въобразявай). В коридора се спря и погледна обратно.
	Грейси лежеше сгушена в голямото легло, дребна и с извънредно тъжен вид.
	— Обичам те, Грейси.
	— Довиждане, мамо — каза Грейс.
	— Предай на татко ти, че съм казала здрасти. — И тя затвори вратата.
	Трябваше да избяга от тази къща по най-бързия начин. Щеше да го направи, ако не бе погледнала надолу по коридора към стаята на Мия. Тя тръгна към нея и почти инстинктивно отвори вратата.
	Стаята я приветства както винаги и я привлече. Тя отиде до скрина, където телефонът на Мия лежеше до една курсова работа по английски с отлична оценка, надраскана върху нея. На перваза на прозореца се бе изправила цяла редица от пластмасови коне. Имаше и цяла дузина снимки на Мия — на репетиция на пиеса, на танцово обучение, седнала на брега със Зак. Само дето нейни снимки с Мия в стаята не се виждаха никъде. Навремето обаче те бяха покривали цялата стая.
	— Не съм си позволявала да влизам тук от много време — каза Джуд зад нея.
	Лекси рязко се извъртя с пламнало лице.
	— Съжалявам. Не трябваше да…
	Джуд протегна ръка към плюшеното кученце върху нощното шкафче и го вдигна. Дейзи доги.
	— Бях почнала да спя тук. След известно време това започна да притеснява Майлс и терапевтката ми, така че затворих вратата. Ерика я почиства, но аз не влизам вътре.
	— Усещам я тук — обади се тихо Лекси.
	— Така ли? Тогава трябва да си щастлива.
	Лекси я приближи.
	— Тя обичаше тази стая, но ненавиждаше огледалото. Винаги казваше, че изглежда като някакъв художествен проект. Но знаеше колко много ти го харесваш.
	Джуд приседна на леглото. Когато накрая вдигна глава, очите й се бяха изпълнили със сълзи, а устата й трепереше.
	— Защо кара колата онази нощ?
	Лекси беше благодарна за честността на въпроса.
	— И аз съм се питала милиони пъти. Зак не можеше да се държи на краката си, а Мия не беше много по-добре. Буквално не можеха да стоят прави, наистина. Не искаха да ти се обаждат. Беше толкова късно, те бяха толкова пияни. — Тя направи пауза. — Не исках да ти звъня. Исках да ме обичаш толкова много и тогава Зак седна зад волана. Не му позволих да кара.
	— Защо ви пуснах да отидете онази нощ? Знаех, че ще има алкохол. И му дадох ключовете.
	Лекси се придвижи към леглото, чувствайки се като деветдесетгодишна старица със скърцащи стави и воднисти очи, и седна до Джуд.
	— Вината е моя, Джуд. Цялата вина е моя.
	Джуд бавно поклати глава.
	— Исках да повярвам, че е така, нали?
	— Това е самата истина.
	— Опитвам се да бъда малко по-честна напоследък. Знам, че обичаш Грейс. Още ли обичаш Зак?
	— Опитах се да спра. И продължавам да се опитвам.
	— Трябва да говориш с него.
	— Не знам какво да кажа.
	— Той скоро ще се прибере — каза тихо Джуд. — Говори с него. Кажи му как се чувстваш.
	Лекси буквално се пречупи при тази малка проява на добрина, която й напомни за всичките разговори, които бе имала през годините с Джуд, за всички моменти, които бяха прекарали заедно като майка и дъщеря. И понеже Джуд беше тази, заради която Зак бе взел Лекси на танците, където всичко реално бе започнало между тях.
	— Те бяха толкова щастливи да те имат, Джуд. И го знаеха. Мия те обичаше толкова много.
	— Липсва ми гласът й.
	Лекси се смъкна от леглото и пропълзя под него, опипвайки летвите, докато напипа онази, която търсеше. Тя изпълзя назад, сграбчила в ръцете си дребния розов дневник с оранжева лилия на корицата, и седна на петите си, подавайки го на Джуд.
	— О, господи — издиша рязко Джуд, протягайки ръка. — Дневникът й.
	Лекси го постави в дланите на Джуд и после се изправи.
	— Аз тръгвам сега. Кажи на… кажи на Зак, че ще се обаждам на Грейс веднъж седмично и ще й пиша още по-често.
	Джуд се втренчи в дневника, прокарвайки длан върху него, сякаш беше къс от някаква скъпа коприна.
	— Какво? Защо?
	— Имам да свърша нещо важно, преди да си тръгна. — Лекси не беше сигурна, че Джуд я слушаше. — Едно сбогом, което трябваше да кажа много отдавна. Но, Джуд… обичай повече Грейс, става ли? Тя се нуждае от теб.


>>	Глава 27

	Дневникът на Мия.
	Той е бил тук през цялото това време и я е чакал. Джуд прекара връхчетата на пръстите си по потъмнялото розово катинарче и после бавно отвори дневника.
C>
	Собственост на Мия Фарадей. Поверителна информация. Забранено за четене. И да, това означава за теб, Зак Атака.


	Скъпо дневниче,
	Уплашена съм. Дали е правилно да го напиша? Знам колко жалка ме кара това да изглеждам. Но теб не те интересува нали, дневниче?
	Никой в гимназията не иска да разговаря с мен. Мама казва, че там щяло да бъде по-добре от прогимназията, но тя винаги си дрънка такива небивалици. Как може да знае какво е да бъде човек в моята кожа? Тя е била мажоретка и вероятно кралица на бала. Какво би направила, ако Марибет Астор я нарече „пъпчасало животно“?
	Иска ми се да не се бях разплакала. Това само влоши още повече нещата.
	А аз сега вероятно ще трябва да седя до МБ в клас.
	Ужас.
	Навремето ми беше по-лесно. И как така се случи? В началното училище имах купища приятели. Е, всъщност може би бяха приятели на Зак, но всички играехме заедно и тогава още не знаех, че нещо не е наред с мен. Сега обаче знам. О, всичко ми е пределно ясно.
	Madre ни вика за закуска. Това е най-важното ядене за деня. Да, точно така.
	Загубенячката напуска сцената.


	Скъпо дневниче,
	Няма да повярваш какво се случи днес. Добре, сега ще запиша всичко, за да не пропусна нещо.
	Първо и най-важно, мама грешеше за гимназията. Поне в началото. Влязох в училище със Зак и макар че той ме държеше за ръката, все едно бях невидима. Добре, може би не трябваше да слагам розовата поличка на балерина и кецовете, но аз не съм като онези, другите, момичета. Те го знаят и аз го знам. Дрехите ми помагат да ги държа на разстояние. И какво от това, че се смеят?
	Обядът беше направо като някакъв фестивал на хорър филми. Влязох в столовата и малко остана да повърна. Никой дори не ме погледна в очите. Зак седеше на едно място с всичките си Барби и Кен приятели и ми махна да отида при него. Ха, как пък не, така че си взех книгата и излязох навън.
	И тогава това се случи, дневниче!
	Седях си аз на тревата до това мършаво дърво, дъвчех и четях („Брулени хълмове“), когато това момиче се приближи до мен и просто ме попита дали може да седне до мен.
	Казах й, че в момента извършва социално самоубийство и тя се усмихна. Усмихна се. След това седна и ние се заговорихме, и дневниче, оказа се, че ВСИЧКО ни е еднакво.
	Не искам да го урочасам, но си мисля, че тя иска да ми бъде приятелка…
	Не е ли страхотно това???


	Скъпо дневниче,
	Лекси остана през нощта да спи вкъщи. Ние тотално изработихме madre и се престорихме, че отиваме да си лягаме към единайсет часа, но всъщност се измъкнахме навън и отидохме на брега. Седяхме там цели часове и си приказвахме, за ВСИЧКО. Тя ме харесва и не дава пет пари че никой друг не ме харесва. Ще бъдем като Хари и Хърмаяни. Приятели завинаги.


	Скъпо дневниче,
	Лекси ме убеди да се пробвам за училищната пиеса „Веднъж на един матрак“. И АЗ ПОЛУЧИХ РОЛЯТА!
	Какво щях да правя без нея?
	Тод Лаймън покани Лекси на танци. Тя се опита да го запази в тайна, но гимназията е същинска сапунена опера. Никой не може реално да пази тайна. Освен това Хейли искаше да го науча. Тя се смееше до скъсване, когато ми го съобщаваше, и ме нарече смотанячка, която не може дори да излезе на среща с момче.
	Как мама винаги разбира кога нещо не е наред? Когато се прибрах от училище, тя ми хвърли един поглед и веднага дойде и ме прегърна. Опитах се да я отблъсна, но тя ме задържа и аз се разревах. Да, дневниче, ето какво страхотно момиче съм само. Когато свърших разказа на историята, тя ми каза да не забравям, че добрите приятели си желаят само най-доброто един на друг и аз не бива да го забравям.
	Аз го помня, дневниче. Искам на всяка цена Лекси да е щастлива. Изобщо не ми пука, ако тя отиде на тия глупави танци.
	Лекси не отиде на танците. Тя каза, че ПО-СКОРО ще остане у дома с най-добрата си приятелка и ще гледа филми, и това правихме. Направихме си пуканки и гледахме филми. Дори и Зак остана у дома с нас. Каза, че всички танци без нас са пълна загуба на…
C$
	— Бабо?
	Джуд вдигна поглед и видя внучката си, застанала до леглото. В пухкавия си розов суитшърт, с бухналата си в къдрици коса, тя изглеждаше точно като Мия на нейните години и за миг на Джуд й се зави свят. За пръв път от години насам усети Мия толкова близо до себе си, че можеше да я докосне. Дневникът я бе върнал при Джуд.
	Грейс избухна в сълзи.
	— М-моята м-мама ме напусна.
	„Обичай повече Грейс. Тя се нуждае от теб.“
	Джуд стана от леглото и сграбчи Грейс в прегръдките си.
	— Всичко е наред, миличко — прошепна тя и внезапно, преди още да го осъзнае, и тя избухна в сълзи. Вкопчи се силно в Грейс, а сълзите й се ронеха върху меката и пухкава буза на детето, като при това усещаше сладкия мирис на бебешки шампоан на косата й, припомняйки си…
	— Казах й, че искам да остана с татко — заяви Грейс, хълцайки. — И аз искам да бъда с тате, но… но искам да бъда и с моята мама също. Трябваше да й го кажа.
	— О, Грейс — Джуд загледа внучката си през замрежените си от сълзи очи. Отблизо тя виждаше в това малко размазано изображение не само Грейс, но също така и Зак и Мия. И Лекси, която бе представлявала част от тях. Те всички присъстваха в лицето на Грейс, в очите й, в розовата панделка на устата й. Как бе могла Джуд да го забрави?
	Не, тя не го бе забравила. Бе го знаела през цялото това време; просто целенасочено бе извръщала поглед, от страх, че болката ще я убие. Но да не чувства нищо я бе лишило и от радостта, оставило я бе в това сиво състояние на вцепененост.
	В известен смисъл те всички бяха заедно в този момент, в сплетените си в прегръдка ръце, точно както щяха да бъдат, ако Мия беше жива.
	Тя отнесе Грейс върху голямото легло на Мия и се сгуши с нея там.
	Грейс бавно отвори дребното си юмруче. Върху дланта й лежеше годежният пръстен, който Зак бе подарил на Лекси.
	— Виж какво ми подари мама.
	Джуд вдигна крехкия пръстен. Той беше онова, за което тя беше била толкова разстроена преди години, това дребно кръгче от бяло злато със сапфирен камък; тя си бе мислила, че пръстен като този би могъл да провали живота на един млад мъж.
	— Той беше толкова романтичен — въздъхна тя.
	Грейс пъхна палеца в устата си и избъбри:
	— Кой?
	— Татко ти. Трябваше да знам, че двамата с Майлс ще отгледаме един романтик.
	Защо не се бе радвала, че синът й знае как да обича толкова дълбоко и истински? И да мечтае за бъдещето. Защо ставаше така, че камъчетата изглеждаха като огромни канари, докато не се озовяха в огледалото за обратно виждане?
	— Той подари този пръстен на майка ти за Коледа.
	Джуд разкопча тънката си златна верижка. Тя остави диамантената висулка да падне в скута й, после взе пръстена, наниза го на верижката и след това я закопча на шията на Грейс.
	— Изглеждаш като истинска принцеса — каза Джуд, като я целуна по бузата. И след като започна да я целува, вече не можеше да спре. Тя я целуваше, галеше, прегръщаше, докато Грейси накрая замоли за милост и завика на баба си да спре, защото я било гъдел и се кикотеше.
	Накрая Джуд се отдръпна и я загледа.
	— Обичам те. Трябваше да ти казвам това по един милион пъти на ден.
	— Това са много пъти. — Грейс отново се изкикоти и закри с длан устата си.
	— Не се опитвай да приглушаваш смеха си, Грейси. Толкова хубаво звучиш.
	— Това ми го каза и мама.
	„Мама.“
	Как беше възможно тази толкова обикновена дума, която бе чувала през целия си живот, изведнъж да се превърне в нещо с толкова резки очертания? Навремето тя беше най-добрата майка в целия свят.
	Съжалението буквално я изпълни от край до край; тя усети как се задушава от него, но в този момент погледна момиченцето в прегръдките си и отново задиша свободно. Съжалението бавно отстъпи, заместено от един крехък кълн надежда.
	— Майка ти има сърце, голямо колкото Аляска. Бях забравила това. И тя направи Мия — и татко ти — щастливи.
	— Какво е това? — попита Грейс, сочейки към книгата в другата ръка на Джуд.
	Едва сега тя проумя, че през цялото това време я бе държала в ръката си.
	— Това е дневникът на леля ти Мия.
	— Ти не бива да четеш дневника на някого. Хана Монтана казва…
	— Всичко е наред.
	— Защото е умряла ли?
	Джуд рязко си пое въздух в очакване на болката, която обаче нещо се бавеше. Тя присъстваше, разбира се, съдържаща се в тази ужасна дума, но бързо я напусна и с изненада установи, че въпреки всичко още е способна да се усмихва. И може би беше по-добре да се изправи лице в лице с каквото й се изпречеше на пътя, да го произнесе на глас, отколкото да го крие.
	— Да. Сега това е нещо, което тя ни е оставила.
	— Каква беше тя, бабо? — попита Грейс и Джуд се зачуди колко ли време малкото момиченце бе потискало този въпрос, уплашено да го зададе на който и да е в семейството.
	— Тя беше като… като красиво крехко цвете. Преди познанството й с майка ти се боеше от собствената си сянка и беше самотна… толкова самотна. — Тя избърса очите си. — Искаше да бъде актриса и аз си мисля, че можеше да стане. Всички онези години, прекарани в самота, не бяха напразни. Мия винаги наблюдаваше хората, попивайки света около себе си. И когато се качи на сцената, тя вече бе станала едно съвсем различно момиче. Майка ти й бе помогнала да се преобрази. Лекси беше човекът, който уговори Мия да се пробва за първата си пиеса.
	На прага застана Майлс.
	— Какво е това? Вие двете сякаш си правите парти без мен.
	— Да, дядо! — възкликна Грейс, скачайки на крака. Притича по леглото и се приземи точно в отворената прегръдка на Майлс.
	— Баба ми разказваше за леля Мия — обясни Грейс. — И виж какво ми подари мама. — Тя хвана верижката и му показа годежния пръстен.
	— Тя ти е разказвала за Мия? — попита Майлс, гледайки към Джуд. Погледите им се срещнаха над златната коса на Грейс и между двамата протече едно тихо разбиране. И двамата знаеха какво означаваше просто да се спомене името на Мия. Той се качи на леглото на дъщеря си и обгърна с ръка раменете на Джуд.
	— Как е възможно да бъдеш толкова силен? — попита го тя.
	— Силен ли? — въздъхна той и в този звук тя чу цялата истина за загубата, която Майлс изпитваше. — Вече не съм силен. Но, слава богу, имам търпение.
	— Съжалявам — изрече тихо тя.
	Грейс се въртеше около тях, докато накрая успя да се вклини между двамата. После седна на леглото. Острата й брадичка се издаде напред.
	— Тате няма ли да се ядоса, че мама ми е подарила този пръстен?
	И внезапно Джуд проумя: тя разбра защо Лекси бе подарила пръстена на Грейс. Да свърши нещо важно, преди да си тръгне.
	Лекси не просто си бе тръгнала от Грейс за деня. Пръстенът означаваше сбогуване.

	* * *

	Лекси караше по Мейн стрийт и паркира велосипеда пред офиса на Скот.
	Той седеше още на бюрото си и говореше по телефона. Усмихна се при влизането й и вдигна ръка в знак на приветствие. _Изчакай_, прошепна беззвучно. _Не тръгвай._
	Тя седна на дивана в офиса и зачака. Веднага щом той приключи с разговора, тя се изправи и отиде до бюрото му.
	— Допуснах грешка — каза, изправяйки се пред него.
	Той прекъсна подреждането на папките по бюрото си и вдигна глава.
	— Какво искаш да кажеш?
	— Знаеш ли какво ми каза Грейс? Че аз съм вече мама. Трябва да знам какво е да си такава. Но аз не знам. Нямам никаква представа какво е да бъда майка за дъщеря си. Нямам работа, нито къде да живея. Нямам абсолютно нищо. Не съм готова. Всичко, което направих с връщането си, беше да им причиня отново болка. Да нараня Грейс.
	— Лекси, не можеш да се откажеш.
	— Нямам намерение да се отказвам. Все още искам да променя споразумението за упражняване на родителските права и искам да бъда майка на Грейс. Желая го повече от всичко друго на света. Но трябва да го направя по правилния начин. Трябва да направя онова, което е най-добре за нея. А не онова, което е най-добре за мен. — Гласът й загуби силата си; накрая тя само успя да повдигне рамене. — Опитах се да си намеря работа. Ха. Очевидно една двайсет и четири годишна бивша затворничка не може да работи дори като чистачка на половин работен ден. А за жилище — направо забрави. В най-добрия случай мога да наема стая в нечия къща. Ще трябва да работя по седемдесет часа на седмица само за да си плащам наема и храната. При това положение как ще мога да се грижа за Грейс? Как?
	— Лекси…
	— Моля те — прошепна тя. — Не усложнявай нещата, става ли? Оценявам всичко, което направи за мен, но утре сутринта пътувам за Флорида. Ева ми е намерила работа. Ще мога да спестя достатъчно, за да се върна след една година. Автобусът ми тръгва в 9:25.
	— О, Лекси! — възкликна Скот. — Иска ми се да ме послушаш…
	— Моля те да направиш така, че да ми пращат снимки — изрече тихо тя, опитвайки се да сподави плача си. — Ще й пиша всяка седмица.
	Той стана, отиде до нея и я взе в прегръдките си. Тя просто не беше в състояние да се отпусне.
	— Благодаря ти за всичко — каза накрая тя.
	— Ами Зак? — попита Скот.
	Въпросът й причини такава болка, че тя дори не се опита да отговори.
	— Искаш ли утре сутринта да те закарам до автогарата?
	— Не. — Последното нещо, което желаеше, беше да му каже отново сбогом. — Уредила съм го. Оставих костюма на Джени в залата за конференции. Предай й моите благодарности.
	— Можеш сама да й благодариш. Защо не дойдеш довечера у нас на вечеря?
	— Добре, но има нещо, което по-късно трябва да свърша.
	— Имаш ли нужда от помощ?
	— Не. Трябва да го направя сама.

	* * *

	Джуд седеше на дивана в тихата всекидневна на Зак. Не си бе направила труда да светне никакви лампи, така че лилавата вечер бавно се промъкваше през прозорците. В черната камина танцуваха пламъци и за първи път тя усети как й отдават топлината си. От време навреме до слуха й долиташе кикотене от хола, където Майлс и Грейс играеха нещо. Грейс беше като лампа, която изведнъж бяха включили; тя говореше безспир и не бе произнесла дори една лъжа целия следобед. Джуд не изпитваше и съмнение, че последните няколко часа с внучката й се бяха превърнали в онези спомени, запечатващи завинаги тази нова част от семейния им живот. Началото на периода „след“.
	Но дори и след като се присъедини към тях, Джуд усещаше нарастващо чувство на неотложност. Имаше още толкова много какво да свърши, тя беше наясно с това, толкова грешни постъпки, които да поправи.
	Най-сетне, около седем, входната врата се отвори и Зак влезе с тежката си раница, провиснала от едното му рамо.
	— Закъсняваш — каза Джуд, изправяйки се на крака.
	— Последният тест направо ме разсипа — оплака се той, захвърляйки раницата си. Видът му беше напълно изтощен. — Мисля, че се провалих.
	— Прекалено много неща имаш на главата си.
	— Така ли мислиш?
	— Опитах се да ти се обадя.
	— Батерията на телефона ми падна. Съжалявам.
	Тя се изправи и се втренчи в него. Дори и сега не беше съвсем сигурна как да каже всички онези неща, които си бе намислила. Последните няколко дни бяха толкова стряскащи; тя се усещаше като някакъв ледник, който бавно бе почнал да се топи и да се придвижва.
	— Отбих се и в офиса на адвоката — каза той, срещайки погледа й. — Съгласих се да променим плана за родителските права. Направихме го. Знам, че не го одобряваш, но не мога да причинявам повече болка на Лекси. Няма да го направя. И ако тя има желание да се вижда с Грейс за известно време, ще й кажа, че съм съгласен. — Той направи пауза, след това добави тихо: — Не трябваше да пия тогава. Ако бях останал трезвен…
	— Недей, Зак, аз…
	— Не може повече да се занимаваш с това нещо, мамо. Знам колко те е грижа за всичко, но това касае мен, Лекси и Грейс. Трябва да постъпя правилно.
	— Знам — отвърна тя. Беше дошъл моментът. — И се гордея с теб.
	Двамата със сина й бяха като войници, воювали на едно и също бойно поле. Имаше неща да си казват, но те бяха само думи, които щяха да дойдат след време. Важното беше, че бяха оцелели и че любовта продължаваше да съществува — между тях и около тях. Всичко останало вече беше второстепенно. В действителност имаше само едно нещо, което тя имаше нужда да му каже сега. Всъщност да му зададе един въпрос.
	— Все още ли я обичаш?
	Зак сякаш беше съкрушен от въпроса й. В очите му тя видя едновременно крехка младост и ужасна зрялост.
	— Винаги съм я обичал. Никога дори не съм се опитвал да не го правя.
	Тя прегърна сина си и го притисна към себе си, както трябваше да го направи преди години, когато той беше млад, изпитваше болка и беше обзет от страх. Прииска й се да бе знаела тогава кое е най-важното.
	— Обичам те като въздуха, Зак.
	Той я прегърна силно.
	— И аз те обичам, madre.
	Това беше първият път, в който я бе нарекъл така от години насам, и от тази дребна нежност тя още повече омекна, завръщайки се с още една малка стъпка към предишното си аз. Бавно отстъпи назад.
	— Мисля, че утре заминава. Може би за Флорида.
	— Защо?
	— Тя си мисли, че Грейс ще бъде по-добре, ако майка й не е до нея.
	— Но това е лудост.
	— Лекси винаги се е опитвала да прави онова, което е правилно за всеки друг, но не и за нея. Тя е такъв човек, нали? Не трябваше да го забравям, Зак… колко много означаваше Лекси за нас… за мен.
	Зак я погледна. Тя видя в очите му едновременно тревога и надежда: надежда, че говори истината, и страх, че това може да не е вярно.
	— Какво говориш?
	— Иди я намери, Зак. Кажи й какво чувстваш. — Тя отметна кичур коса от очите му и се усмихна. — Тя е част от семейството ни. Трябва да го научи.
	— Това не я вълнува, мамо. Аз я оставих да отиде в затвора.
	— Не можеш да поемеш цялата вина върху себе си, Зак.
	— Стига вече. Как е възможно тя да ми прости?
	— Как можеш да ми простиш, че бях толкова лоша майка през последните няколко години?
	— Няма нужда.
	— Така постъпваме, Зак. Ние просто прощаваме. Много се тревожех, че ти и Лекси бяхте прекалено млади за любов и продължавам да гледам на теб като на юноша, но ти не си, нали? Никой от нас не е, а животът никога не върви по права линия.
	— Къде е тя?
	— Това не знам.
	Зак я прегърна и после напусна забързан хижата. Тя още стоеше на прага на отворената врата, втренчена в празната алея, когато усети Майлс да застава до нея.
	Той я обгърна с ръка.
	— Отиде да намери Лекси ли?
	— Да.
	— Промяната идва бързо.
	— Да. — Тя се сгуши в него, плъзгайки ръце около кръста му и го целуна.
	Това беше едно истинско чудо, колко силна само беше любовта им в действителност.
	— Бабо, дядо! — Грейс се промуши между двамата подобно на дребна змиорка. — Нека да поиграем на „Кандиланд“. Баба може да бъде принцеса Фростайн.
	— Баба ти не играе — започна Майлс.
	— Много искам да играем отново на „Кандиланд“ — прекъсна го Джуд.
	Беше много странно как едно такова просто изречение можеше да освободи нещо вътре в нея — толкова дребно нещо.
	Седнаха около масичката за кафе пред камината и почнаха да играят, да разговарят и да се смеят. Тъкмо почнаха да прибират играта, когато входната врата се разтвори с трясък и Зак влезе вътре.
	— Не можах да я открия — изрече той с нещастен и раздразнен вид. Захвърли ключовете на колата си върху масичката до входа. — Дори не знам къде да я търся.
	Грейс изтича при него и той я вдигна, целувайки я по бузите.
	— Хей, тате. Виж какво ми подари мама. — И тя му протегна пръстена.
	Джуд си помисли, че синът й ще рухне на колене точно в този миг.
	— Годежният пръстен — изрече той, пускайки Грейс бавно на пода. — Тя не го иска повече.
	— Тате?
	Той отиде до прозореца и се втренчи в тъмния Саунд.
	— Къде ли може да е?
	— Кой? — запита Грейс, заставайки до него и пъхайки ръка в задния му джоб.
	— Проверих в парка, на онова място в гората до старата им каравана. Погледнах във всеки прозорец в центъра на града. Дори отидох на гробището и на мястото на Найт Роуд. Сякаш се е изпарила. — Той се обърна към Джуд. — Каза ли нещо?
	Тя се опита да си припомни. Тогава беше толкова погълната от дневника, че слухът й едва бе долавял думите на Лекси. Още една грешка, за която да се кае.
	— Мисля, че спомена нещо за някакво последно сбогом. За нещо, което трябвало да направи много отдавна. Трябваше да я спра. Трябваше…
	— Сбогом?
	— Да, точно така. Каза, че това било последното нещо, което трябвало да направи. Едно сбогом, което трябвало да каже много отдавна.
	Зак грабна ключовете си и отново хукна навън.

	* * *

	Лекси полагаше усилия да изчака до полунощ, но не можеше да се сдържи. Цялата беше като обхваната от треска, а стомахът й се бе свил на топка от това, което й предстоеше да направи. Най-накрая, около девет и половина, тя вече не издържа. Напусна топлия, изпълнен с любов дом на Скот и потегли с велосипеда към парка „Ла Ривиер“. Там застана на мястото, където водата срещаше сушата. Звукът на вълните я приближаваше със съскане, посягаше към нея и се отдръпваше и щеше винаги да й напомня за първата любов. Но накрая дойде моментът да тръгне.
	Тя забута велосипеда с ръце нагоре по хълма и там, вече на шосето, го възседна. Дори и в този късен час на лятната нощ Мейн стрийт беше пълна с хора. Лекси се промушваше между и около тях с лекотата на местно момиче в някой туристически град. Връхлетя я избледняла меланхолия, докато преминаваше покрай местата, които щяха да останат завинаги част от младостта й. Никога нямаше да забрави момичето, което бе представлявала на Мейн стрийт, момичето, което се бе смяло с най-добрата си приятелка и бе чакало едно момче в бял мустанг.
	На Бийч Драйв тя се забави и стигна до алеята за семейство Фарадей. Скри велосипеда си в храстите и остана близо до линията на дърветата, приближавайки се достатъчно, за да види, че прозорците на къщата бяха тъмни.
	Вътре нямаше никой.
	Въздъхна с облекчение и продължи по алеята, заобикаляйки къщата.
	Нощта бе стъпила във владение на задния двор. Самотна лампа на верандата блестеше над една от вратите, пръскайки светлина върху покрития с блестящи сиви каменни плочи вътрешен двор. Лунната светлина осветяваше вълните и обагряше в синьо ливадата.
	Тя мина покрай частта с барбекюто и заобиколи двата шезлонга, които гледаха към океана. Включи взетия назаем прожектор и насочи жълтия му лъч към гигантското кедрово дърво, което бранеше този къс земя от връхлитащите води.
	В основата на дървото огледа земята с помощта на фенерчето си, чудейки се къде точно трябва да почне да копае.
	— Трябваше да оставим някакъв знак — изрече тя на глас към призраците на децата, които тогава бяха представлявали.
	„Това е нашият договор.“
	„Винаги ще бъдем приятели.“
	„Никога няма да си кажем сбогом.“
	Никога не трябваше да заравят оня тъп термос, никога не трябваше да се оставят да бъдат обзети от такава носталгия.
	Или може би просто тя трябваше да го забрави. Кой можеше да знае какво бреме може да се окаже един пакт, колко точно можеше да изглежда едно обещание?
	Тя бавно коленичи, усещайки шока от сблъсъка на студения пясък с голата й кожа. Почна да рови в пясъка, хвърляйки го първо на едната страна, после на другата.
	Нямаше нищо.
	Тя задълба още по-бързо, усещайки как отчаянието се надига в нея. Трябваше да го изрови, трябваше да каже сбогом на Зак…
	— Това ли търсиш?
	Тя чу гласа му в мрака и вдигна очи: той стоеше пред нея на границата на дърветата. Трябва да го бе подминала на идване…
	— Предполагам, че си ме изпреварил. — Тя се изправи с усилие на крака.
	— Не можеш да го вземеш — каза той. — То остава тук. Точно както обещанието, което всички ние направихме.
	— Онова обещание умря в една кола на Найт Роуд — отвърна тя.
	— Така ли? — Той бавно я приближи.
	— Стой далеч от мен, Зак. Моля те.
	— Защо?
	Думите бяха абсолютно безсмислени при тази негова близост. Тя понечи да се обърне.
	— Не си отивай — каза той.
	Нямаше как да разбере какво й причиняваха тези думи.
	— Недей, Зак. Прекалено е късно. Не мога да го понеса още веднъж. Просто… нека си тръгна. Да си кажем сбогом. Хвърли термоса в океана.
	— Тя ми липсва — каза той и Лекси усети как сълзите й потекоха.
	Как беше възможно никога да не са провеждали този разговор? Тя понечи да каже колко много съжалява, но той поклати глава и продължи:
	— Но и ти също ми липсваш, Лекси.
	— Зак… — Тя едва го виждаше през потока от сълзи, но не можеше да ги изтрие.
	— Не виждам как би могла да ми простиш… Аз самият не мога да си простя и си го заслужавам, ако ме мразиш. Но, Лекс о, боже… Толкова съжалявам.
	— Ти съжаляваш? Аз убих сестра ти.
	Той я погледна. Тя видя колко несигурен беше, какъв страх изпитваше.
	— Възможно ли е някога да ме обикнеш отново?
	Тя се втренчи в размазаната от здрача негова версия, сенки и лунна светлина, и си спомни първия път, когато я бе целунал, първия път, когато бе държал ръката й, първия път, когато се бе изправил в съда и бе казал, че той също е виновен, денят, когато бе взел дъщеря им в ръцете си. Всичко това в един миг застана между тях — доброто, изключителното, тъжното, ужасното. Всичко, което бяха представлявали като деца, и възрастните, които сега се опитваха да бъдат. Тя по-скоро би си сложила тежести и би скочила в океана, за да се удави, отколкото да се откаже от любовта си към него. Някои неща бяха част от живота й и любовта й към него беше едно от тях. Нямаше значение, че бяха млади или че съществуваше цяла дузина причини да останат разделени. Единственото, което имаше значение, беше, че кръвта му по някакъв начин бе проникнала във вените й и без него тя беше загубена.
	— Аз те обичам — изрече тя тихо. — Опитах се да спра…
	Той я взе в прегръдките си и я целуна. При докосването на устните му, толкова сладки и болезнено познати, тя се почувства така, сякаш душата й, живяла окована в продължение на години, се изтръгна свободна, протегна се и разтвори крилата си. Тя летеше и пърхаше в небесата. Лекси се прилепи към него, плачейки най-накрая за най-добрата си приятелка, която беше убила, и за годините, които бе загубила в затвора, и за дъщерята, чието детство завинаги щеше да остане скрито от нея. Този момент беше повече, отколкото тя бе смеела някога да се надява и любовта, която бе положила такива огромни усилия да заглуши, я надмогна.
	Тя се дръпна назад и го загледа с удивление. Сълзи се стичаха по ресниците му и отново го караха да изглежда невъзможно млад, също като момчето, на което тя бе отдала сърцето си преди всички тези години в една нощ като тази, с препускащите по магистралата светлини покрай тях.
	— Как? — беше всичко, което успя да изтръгне от себе си, но знаеше, че той беше разбрал. Как беше възможно да се върнат обратно?
	— Толкова те обичам, Лекси — каза той. — Това е всичко, което знам.
	— Тогава какво ще правим? Как ще започнем?
	Той й подаде мръсния термос с такова внимание, сякаш беше артефакт от изчезнала цивилизация, каквото и всъщност представляваше.
	— Ще си удържим на обещанието.
	Лекси пое капсулата в ръцете си, представяйки си златните обеци, медала на Свети Кристофър и разръфаната приятелска гривна вътре.
	Лекси усети Мия отново с тях — в топлия летен вятър, в шумоленето на дърветата, в постоянния ритъм на вълните. Тя целуна пясъчната извивка на термоса и го зарови отново. След като приключи, приглади пясъка.
	— Тя е тук — изрече Лекси, усещайки най-добрата си приятелка до нея за пръв път от години.
	Зак най-накрая се усмихна.
	— И винаги ще бъде.
	След това пое ръката й и те се изправиха.
	— Прибери се с мен у дома, Лекси — рече той и тя направи единственото, на което беше способна: кимна.
	_У дома._
	Те закрачиха полека към къщата и тя си помисли: ето как ще го направим, ето как ще разговаряме с нашата дъщеря. Като се държим за ръце.

	* * *

	На следващата сутрин Грейс се събуди рано. Тя закрачи сънливо, облечена в дългата си розова пижамка, по тесния коридор към спалнята на татко си, влачейки жълтото одеялце със себе си.
	Вратата беше затворена. Това беше много странно. Тя отвори вратата и тъкмо понечи да каже: „Събуждай се, поспаланко“, но всичко, което успя да произнесе, беше:
	— Съ…
	Мама беше в кревата с тате. Двамата се бяха прегърнали и спяха.
	Грейс усети как нещо тихичко запърха в сърцето й.
	Нейната _мама_ беше тук.
	Тя хукна напред и се покатери върху леглото, намествайки се между тях. Още преди да каже каквото и да било, татко й започна да я гъделичка и тя се разкикоти, докато накрая вече не можеше да си поеме дъх. После остана легнала така между мама и тате, усещайки как й се доплаква, макар и да не знаеше причината.
	— Съгласна ли си да бъда тук, Грейси? — попита майка й.
	— Мислех, че си тръгваш.
	— Татко ти ме накара да променя решението си — каза майка й. — Съгласна ли си с това, Грейс? Мога ли да живея с вас?
	Грейс се изкикоти при думите й. Тя изпита такова щастие, че забрави да си покрие устата.
	— Разбира се, че може.
	След това Грейс имаше много неща, които да разказва на новата си мама. Тя бърбореше без прекъсване, докато алармата до кревата на татко й зазвъня; след това внезапно се изправи и заяви:
	— Трябва да тръгвам за училище. Днес е последният ден. Ще ме закараш ли, мамо?
	— Не мога да карам — отвърна майка й, поглеждайки нервно към татко й.
	— Но това е много странно — каза Грейс. — Всички майки знаят да карат.
	— Трябва да възстановя шофьорската си книжка — отвърна мама. — Докато станеш първи клас и вече ще съм готова. А сега какво ще кажете да закусваме? Умирам от глад.
	Грейс се покатери върху гърба на татко си и той я отнесе в кухнята, поставяйки я върху стола до масата.
	През цялото време, докато ядеше, не можеше да откъсне поглед от майка си. Можеше да се закълне, че и татко й правеше същото. Толкова хубаво беше да се чувстват семейство.
	И Грейс си мислеше колко още много неща имаше да казва на майка си. По време на закуската и докато вървяха към колата, Грейс не спря да говори. Тя каза на майка си колко лесно можела да се огъва куклата Барби и колко страхотни били Хана Монтана и Пепеляшка, и колко дълго можела да задържа дъха си, и преди още да го осъзнае, изрече:
	— И аз мога да карам водни ски като Ашли Хамъроу.
	Те вече бяха в колата, пътувайки към училище.
	Майка й се извъртя на седалката и я погледна.
	— Вярно ли е това?
	— Може да бъде.
	— Но дали е вярно?
	Грейс се размърда неудобно.
	— Не. — Беше трудно да се говори само истината. Как би могъл някой да я харесва такава, каквато е?
	До училището татко й спря колата в лентата за автомобили и паркира под големите дървета от страната на сградата.
	— Мога ли да те изпратя до класната стая? — попита майка й.
	Грейс отново изпита онова пърхащо усещане. Тя се усмихна.
	— Ти можеш да бъдеш моето нещо за показване и наричане*.
	[* Занятие в началното училище, при което детето носи някакъв предмет в класа и говори за него пред другите си съученици. — Б.пр.]
	Майка й се усмихна.
	— Това ми харесва.
	Те преминаха през тълпата от деца и Грейс започна да усеща как й прилошава. Майка й щеше да забележи, че тя няма никакви приятели.
	Но през целия път до вратата на класната стая майка й я държа за ръката и когато стигнаха там, тя коленичи и погледна Грейс в очите.
	— Спомняш ли си, когато ти казах за моята най-добра приятелка Мия?
	Грейс кимна. Тя искаше да засмуче палеца си, но децата щяха да й се присмеят.
	— Бях толкова уплашена в деня, когато се запознах с нея. Това беше първият ми ден в училище и никой не ме хареса. Избягах от столовата, защото не можех да седна с никого. И тогава видях това друго момиче, което седеше самичко. И аз просто отидох при нея и се заприказвахме. Така станахме най-добри приятелки. Ти трябва да поемеш риска, Грейс. Заговори някого.
	— Добре, мамо.
	Майка й дръпна Грейс, сграбчи я в силна прегръдка и я целуна по бузата.
	— Аз ще дойда да те взема, когато свършите училище.
	— Обещаваш ли?
	— Обещавам — каза майка й и след това се дръпна назад.
	Грейс погледна нервно класната стая, където децата бяха заети да правят куп неща. Тя видя Саманта, застанала до кубовете, съвсем самичка.
	— Ариел? Тук ли си? Имам нужда от теб.
	„Хайде.“
	Грейс погледна към китката си; зърна някакъв жълт проблясък и дочу звук, който напомняше смях, или може би беше като звука на вълните, който се разнасяше пред къщата на баба й.
	— Уплашена съм — прошепна тя. — Какво трябва да кажа?
	„Знаеш какво да кажеш. Повече нямаш нужда от мен, Грасерина.“
	— Имам! Не си отивай. — Грейс беше на ръба на паниката. Бузите й пламнаха. Боеше се да не се разплаче.
	„Хайде, Грасерина. Сега вече имаш мама. Довери й се.“
	Грейс погледна за последен път майка си и след това прекрачи прага на класната стая.
	Сърчицето й щеше да изскочи от гърдите. Поемайки си дълбоко дъх, тя се приближи до Саманта и застана точно до нея.
	— Майка ми снощи си дойде — каза накрая тя.
	Саманта се извърна към нея.
	— Шпионката ли?
	— Всъщност не е била шпионка.
	— Ами каква е?
	Грейс повдигна рамене.
	— О.
	— Искаш ли да седим заедно днес? — запита Грейс, хапейки долната си устна.
	— Ще ме удряш ли?
	— Няма.
	— Обичаш ли да играеш на дама? — попита накрая Саманта. — Защото аз обичам.
	— Да — отвърна Грейс и се усмихна. Това беше лъжа. Всъщност тя не знаеше как да играе на дама, но искаше да се научи. И в крайна сметка си помисли, че това не беше лоша лъжа. — Аз обичам дама.

	* * *

	Денят нежно разбуди Джуд. Тя лежеше в леглото с Майлс, усещайки тялото му до своето, долавяйки как дишането му почва да се накъсва, което означаваше, че скоро щеше да захърка.
	Тя го целуна по наболата с брада буза и отметна завивките, ставайки от леглото. През прозорците на спалнята си видя едно брилянтно, розово като пъстърва небе да блести над стоманеносиния Саунд и за пръв път от години отиде да търси фотоапарат.
	Застанала отпред в халата си и боса, тя направи няколко снимки на черното кедрово дърво, очертано на фона на розовото небе. Изведнъж й се стори като нещо ново. Върху покритата с гъста зелена трева ливада и камъните във вътрешния двор блестеше с хиляди искрици росата. Тя си помисли за партитата, които бяха организирали толкова пъти в задния двор, смехът, който ги бе изпълвал, и зажадува пак за такова нещо. Беше купила тази голяма външна маса за в бъдеще, с мисълта, че ще има внуци, които ще се тълпят наоколо един ден. Не я бяха използвали от години.
	Тя излезе целеустремено отпред и издърпа покриващото я фолио, като я откри под лъчите на слънцето.
	В следващия миг погледът й попадна в градината.
	Тя закрачи боса сред покритата с роса трева и се втренчи в подивялото буйство на градината. Всичко беше пълен хаос; редовете, които навремето бе подрязвала толкова внимателно, бяха невъзможни за различаване в този цветен калейдоскоп. Цветята бяха навсякъде — цъфтяха въпреки отсъствието й и пъстрите им цветове се преплитаха едни в други.
	Преди щеше да види пълен хаос, безпорядък, растения, израснали там, където не им беше мястото, и разцъфтели изоставени. Тя щеше да тръгне с инструментите си — ножици и лопатки — и да се залови със задачата да ги претвори.
	Сега обаче, в това ярко утро, тя видя нещо, което не беше забелязала до този момент. Имаше някаква красота в хаоса, нещо диво, което намекваше за неща, поели по неправилен път и преодоляване на грешки. Остана така дълго време, втренчена в съсипаната си и въпреки това красива градина. Накрая коленичи сред тревата и започна да скубе плевелите. След като изчисти известно пространство, се изправи разтреперана на крака. Това беше само началото.
	Отиде до покритата със стъклени стени оранжерия, където навремето бе вложила сърцето и душата си в кофичките и сандъците, изпълнени с черна пръст. Нещата тук бяха потънали в забвение, покрити с паяжини. Напоителната система бе поддържала всичко живо; подобно на хората, растенията се бяха научили да растат сред каменист терен. На един висок рафт в дъното тя откри онова, което търсеше: един малък бял пакет със семена на диви цветя. Беше ги купила преди години от един приятел на Мия и Зак, който ги продаваше пред универсалния магазин. Явно за някакво пътешествие някъде, помисли си тя. До този момент не бе възнамерявала да ги засажда, не и диви цветя, които можеха да поникнат навсякъде.
	Тя взе пакета със семена от рафта, излезе и застана в центъра на подивялата си градина.
	Сипа разнородните семена в дланта си и ги загледа, припомняйки си колко ситни изглеждаха нещата в началото. След това с усмивка ги захвърли из градината. Някой ден с изненада щеше да види какво израства от тях. И скоро, може би на следващия ден, тя щеше да засади една бяла роза точно там, където Мия бе загубила първото си зъбче…
	Върна се в къщата и направи кафе. Ароматът на прясно смляно кафе изпълни къщата и доведе залитащия Майлс в кухнята, който протегна ръка и измърмори:
	— Кафе.
	Тя му връчи чаша кафе без захар.
	— Заповядай.
	— Ти си същински ангел.
	— Говорейки за това…
	— За кое?
	— За ангелите.
	Майлс се навъси.
	— Знаеш, че преди кафето не ставам за нищо, но за ангели ли говорехме?
	— Днес отивам на гробищата — каза тихо тя. — Реших го вчера.
	— Искаш ли да дойда с теб?
	Тя се изпълни с любов към него заради въпроса му.
	— Това е нещо, което трябва да направя сама.
	— Сигурна ли си?
	— Сигурна съм.
	— Ще ми се обадиш ли, когато се прибереш?
	— Боиш се да не се хвърля в някой прясно изровен гроб ли?
	Той я целуна и тя се дръпна.
	— Бил съм там, правил съм това. Вече не се тревожа. Ти ще се върнеш.
	— Наричай ме Фродо.
	— Не Фродо. Сам. Сам се връща у дома, жени се и има живот.
	— Прав си. Аз съм Сам.
	Тя остана до него в кухнята през следващия половин час, отпивайки от кафето си и разговаряйки. Когато той си изпи кафето и тръгна да вземе душ, тя се почувства като зашеметена от тази изключителна ситуация: можеха да седят заедно и да си говорят отново за дребни и незначителни неща. За някакво потенциално събиране на вечеря с приятели. За най-новата кафе машина. За някакъв филм, който получил добри отзиви.
	Джуд бе прекарала цял час, без да мисли за болката в сърцето си. Това можеше да не звучи кой знае какво за някои хора, но за нея беше нещо изключително, все едно да преплуваш Ламанша. Даваше й възможността да зърне нещо, от което се бе отказала: възможността отново да бъде себе си и дори някой ден да бъде щастлива от живота си. Знаеше, че никога няма да може да се отърве от тъгата си, но може би Хариет беше права: може би тя можеше да продължи напред. Може би времето не лекуваше точно раните, но придаваше на човек усещането за защитеност или някаква нова перспектива. Начин да си припомня нещата с усмивка, вместо с плач. Може би някой ден, когато някой непознат запиташе колко деца има, тя просто щеше да каже „едно“ и да заговори за Зак.
	Господи, такава надежда чувстваше.
	Тя срещна Майлс в банята и влезе под душа, докато той излизаше. Той я потупа по голия задник и тя се усмихна, измъкна се от хватката му и се гмурна в горещата вода. Тъкмо изплакваше шампоана от косата си, когато стъклената врата се отвори.
	— Сигурна ли си, че си наред? — попита Майлс отново.
	— Наред съм. Обади се на Зак и им напомни, че утре ще ходим в аквариума. Ще се срещнем с мама там.
	Майлс направи пауза и тя го познаваше достатъчно добре, за да разбере, че той размишлява напрегнато за нещо.
	— Какво? — попита тя, пристъпвайки навън от душа, като се обви с хавлия.
	— Преди няколко години имахме голяма годишнина. Не я отпразнувахме. Не сме отпразнували нито една от тях… след.
	— Тази година ще бъде по-добре. Предлагам да вечеряме в „Канлис“.
	Той протегна една позната кутия, обшита със синьо кадифе.
	Тя трепереше, докато посягаше към малката кутия. Кадифето беше износено отгоре, защото прекалено често я бе държала в ръце, макар да не я бе докосвала от години. Издишвайки силно, тя отвори капака. Вътре, в легло от ослепителна белота, стърчеше гордо пръстенът за дипломирането на Мия, а златото блестеше под лъчите на слънцето. Някога празното пространство между телчетата сега беше запълнено с един искрящ розов диамант.
	Джуд вдигна поглед към мъжа, когото обичаше, и тази емоция, изпълнена с такава мощ на връзката им, препусна през нея като вихър, който я отнасяше към дома. Той я познаваше по-добре, отколкото тя познаваше себе си; знаеше, че тя се нуждаеше от това напомняне за дъщеря им, нещо, което Джуд можеше да носи и вижда всеки ден.
	— Обичам те, Майлс Фарадей.
	Той докосна лицето й, усмихнат.
	— Ти си воин. Знаеш ли го?
	— Иска ми се да бях.
	Той отново я целуна и прошепна:
	— Поздрави я от мен. — И след това се върна в спалнята.
	След като той излезе от вкъщи, тя подсуши косата си и обу чифт стари удобни дънки и бяло яке с качулка. Обикновено отделяше време за грим, но днес не изпитваше нужда да крие каквото и да било. Тя беше това, което беше: жена, оцеляла във война на сърцето и с бръчки, които да го докажат.
	Възнамеряваше да тръгне веднага, но нещо сякаш й пречеше да го направи. Прекара следващите няколко часа, вършейки домакински задължения: подреждане, пране, приготвяне на ядене за вечеря.
	Протакайки. Накрая, точно след един часа, тя си пое дълбоко дъх и замря на място. _Време е, Джуд. Сега._
	Заметна чантата на рамото си, качи се в колата и потегли. С приближаването й към ъгъла слънцето се разигра сред синята вода отдолу и намигаше от прозорците и на двата бряга. Беше такъв прекрасен, прекрасен ден.
	На Найт Роуд тя забави скорост. Бяха минали години от момента, когато се бе осмелила да завие по тази ивица асфалт, където животът й се бе променил толкова дълбоко. Беше крайно време да се изправи лице в лице с него.
	Тя зави и продължи да кара. И тогава, след по-малко от километър, отби отстрани на пътя и паркира. Бавно излезе от колата и прекоси улицата.
	Останките от мемориала едва се виждаха.
	Тя застана на острия завой.
	Гората тук беше мрачна дори и по пладне. Древните, извисяващи се вечнозелени борове растяха гъсто един до друг от двете страни на пътя, а покритите им с мъх, наподобяващи копия стволове се издигаха толкова високо в небето, че сякаш затулваха слънцето. Покрай тази износена ивица асфалт сенките се простираха издължени; въздухът беше замрял и спокоен, като поет дъх. Изпълнен с очакване.
	Не трябваше да стои тук дълго. Ако някой я видеше, застанала на този самотен банкет край пътя, щеше веднага да тръгне слух и хората да се тревожат за нея. Въпреки всичко, тя притвори очи само за момент, припомняйки си онази нощ, случила се толкова отдавна, когато дъждът се бе превърнал в пепел…
	Прощавайки се с нея.
	Накрая се качи в колата и напусна острова.
	Отне й по-малко от половин час да стигне мястото, където се беше запътила. Това я изненада. Не знаеше защо, но си бе мислила, че е някъде много по-далеч. В края на краищата нали й бяха потребни години, за да се добере дотук.
	Гробището представляваше неравен пейзаж от грижливо окосена ливада, избодена с украшенията на смъртта: надгробни камъни, монументи, каменни пейки.
	Тя си пое дълбоко дъх.
	— Хайде, Джудит. Можеш да го направиш. — Пресегна се към задната седалка за трите розови балона, които бе купила от цветарския магазин предния ден. Сграбчи връзките, издърпа розовите кълба и излезе от колата. В представите си сякаш следваше наставленията от екрана на компютъра от предния ден, но всъщност това нямаше значение. Тя можеше да открие детето си дори и със завързани очи…
	И там беше мемориалната плоча. Надгробен камък от излъскан гранит с гравираното лице на Мия по средата му.
C>
#	МИЯ ЕЙЛИЙН ФАРАДЕЙ
#	1986 г. — 2004 г.
#	ЛЮБЯЩА ДЪЩЕРЯ И СЕСТРА.
#	НИКОГА НЯМА ДА ТЕ ЗАБРАВИМ.
C$
	Имаше и един малък символ за дарител, който изброяваше имената на хората, които бе спасила.
	Джуд държеше смехотворните си балони, втренчена в изображението на лицето на дъщеря си. Дори и в гранита, усмивката на Мия сияеше ярко.
	— Съжалявам, че ми отне толкова време, докато дойда. Аз се загубих — каза накрая и след като заговори, вече не можеше да спре. Тя приседна на гранитната пейка и разказа на Мия всичко.
	В продължение на години Джуд се бе притеснявала, че ще забрави дъщеря си, че времето по някакъв начин щеше да й отнеме спомените, докато нищо стабилно не й останеше, но сега, седнала тук, в този слънчев ден и уловила балоните за връзките, тя си спомни всичко — как Мия обикновено смучеше палеца си и търкаше сатенените лапички на плюшеното си кученце, как обичаше да се втурва в бяг точно преди да зърне Джуд в лентата за автомобили, как ядеше портокалите си на късчета, откъсвайки всяко дребно парченце от бялата обвивка, как бързо бе израснала.
	— Купих ти този пръстен преди много време — каза Джуд, усещайки се разпъната между тъгата и радостта. Беше странно как тези две чувства можеха да съществуват едновременно в момент като този. — Купих го за осемнайсетгодишната си дъщеря, за която си мислех, че е моето бъдеще. — Тя се втренчи в розовия диамант. Той пръскаше искри под слънчевата светлина и сякаш танцуваше.
	Всеки път, когато погледнеше този пръстен, щеше да си спомня за дъщеря си. Понякога щеше да плаче, но това беше нормално, защото през друг ден щеше само да се усмихне. Или дори да се разсмее.
	Това бе нещо, което бе научила през последните няколко седмици. Сред океана от мъка имаше и островчета на благодат, моменти от времето, когато човек можеше да си спомни по-скоро онова, което бе останало, а не всичко онова, което бе загубил.
	Тя се изправи и пусна балоните в небето. Розовите точици се завъртяха, подхванати от невидим въздушен поток, сякаш някакво нетърпеливо дете ги бе сграбчило и изтървало. Откъм дърветата се разнесе звук, подобен на смях, и Джуд изпита дълбоко чувство на покой. Тя бе мислила съвсем грешно преди: дъщеря й беше тук, с нея, вътре в нея. Тя винаги е била тук, дори и когато Джуд беше прекалено разбита, за да я потърси. Но сега бе настъпил моментът да й каже:
	— Сбогом, миличко… Обичам те.
	И за пръв път от години тя повярва, че дъщеря й я чуваше.


>	Благодарности

	Изказвам специални благодарности на Аманда Дюбоа, един изключителен семеен адвокат. Твоята помощ при маневрирането ми сред лабиринта от юридически въпроси в този роман беше неоценима. Каквито и грешки да съм допуснала, със сигурност са само мои.
