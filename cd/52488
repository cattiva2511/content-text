D>
	На С. В. Уайк.
	Виж ни само! Успяхме!
D$


>
	_Имало едно време момиченце, което се страхувало от мрака._
	_Глупава работа и дори то си го знаело. В мрака няма нищо, способно да те нарани, което да го няма и на светло. Просто тогава не виждаш опасността._
	_Може би именно това мразеше тя, тази слепота и безпомощност._
	_Вечно безпомощна._
	_Но в тъмното всичко се влошава, нали? Хората винаги са по-откровени, когато никой не ги вижда._
	_На светло майка й само въздишаше и подсмърчаше тъжно, примигваше, за да прогони сълзите, но в тъмното риданията й оживяваха, бягаха от спалнята й и с течението се криеха по ъглите на къщата, където виеха на всеослушание. Понякога след тях се промъкваха и писъците, но дори в тъмното майка й рядко се осмеляваше да даде свобода на страха и…_
	_Баща й…_
	_На светло баща й винаги съжаляваше, все се извиняваше на двете с майка й._
	_„Съжалявам, миличко, не исках да стане така.“ „Извинявай, скъпа, просто си изтървах нервите.“_
	_„Виж какво ме накара да направя, слънчице, прощавай.“_
	_„Съжалявам, бебче, но е за твое добро.“_
	_Всяко ощипване и удар, всеки шамар и ритник, всяка ругатня и обида — той все съжаляваше за тях. Но съжалението беше само за на светло._
	_В тъмното той беше Тате, изцяло и откровено без задръжки._
	_И може би момиченцето не изглупяваше чак толкова, понеже не беше ли всъщност наистина умно да се боиш от реалните неща? Ако се страхуваш от нещо на светло, не е ли разумна идея още повече да се страхуваш от него в тъмното?_


>	1

	Пътищата около Вашингтон рядко притихват по което и да е време на деня, но малко след полунощ в горещия летен четвъртък движението по Междущатска магистрала 66 е оскъдно, особено след като преминеш Шантили. Шевон седи до мен в колата и не спира да бърбори за джаз клуба, откъдето току-що си тръгнахме, за певицата, която специално отидохме да видим и колко е чудесна, а аз кимам и хъмкам в паузите. Джазът не ми е съвсем по вкуса — предпочитанията ми клонят към по-стабилния ритъм — но Шевон го обича и планирах вечерта като извинение, задето напоследък ми се наложи да отменям няколко срещи с нея заради работа. Майките — последният ми чифт приемни родители — все повтаряха, че връзките изискват съзнателно усилие. По онова време просто не осъзнавах колко много усилия са имали предвид.
	Работата ми не подпомага предварителното уреждането на срещи, но се старая. Шевон също е агент във ФБР и теоретично би трябвало да разбира ограниченията на номадския ни живот, но тя работи като преводач в „Контратероризъм“ — на бюро от понеделник до петък и от осем до четири и половина; невинаги си дава сметка, че длъжността ми в „Престъпления срещу деца“ няма нищо общо с този график. През последните шест месеца връзката ни е доста нестабилна. Щом това прави Шевон щастлива, все мога да издържа една вечер с музика, която не ме интересува.
	Неспирният словесен поток на приятелката ми се измества към работна тематика и хъмкането ми става малко по-разсеяно. През цялото време си говорим за нейната работа — не обсъждаме подробности за преводите й, но тя ми разказва за колегите си, за крайните срокове, като цяло все подробности, които няма да накарат „Вътрешни разследвания“ да души за пробиви в сигурността — но никога не говорим за моите случаи. Шевон не желае да слуша за ужасиите, които хората причиняват на децата, нито за ужасните типове, които правят такива гадости. Свободна съм да говоря за колегите си, за шефа на екипа ни и семейството му, но тя се изнервя дори ако спомена шегичките, които си устройваме в службата, докато папките по бюрата ни са пълни с кошмари.
	През последните три години съм свикнала с тази неравнопоставеност в отношенията ни, но не мога да си затворя очите за нея.
	— Мерседес!
	При това внезапно повишаване на тона се вкопчвам и обхождам с поглед тъмното шосе пред нас, но съм твърде добре тренирана, за да позволя колата да кривне заради стряскането ми.
	— Какво? Има ли нещо?
	— Слушаше ли ме изобщо? — пита недоволно Шевон, вече без да повишава глас.
	Честно казано — не, но нямам намерение да си призная.
	— Шефовете ти са нагли задници, които не биха различили пущу от фарси, ако ще животът им да зависи от това, и трябва или да ти се махнат от главата, или да се научат сами да си превеждат.
	— Оплаквам се от тях прекалено много, ако това е спасителният ти пояс.
	— Греша ли?
	— Не, но това не означава, че слушаше.
	— Извинявай — въздъхвам. — Денят беше тежък и ранното ставане утре ще е гадно.
	— Защо ще ставаме рано?
	— Сутринта ми предстои онзи семинар…
	— О! Заради по-особения ви хумор с Едисън…
	И така може да се каже. При това е доста точно определение.
	Понеже очевидно е неприемливо партньорът и ръководител на екипа ти да поиска конкретен доклад, а ти да му отговориш да не си тика топките в менгемето. И определено е неприемливо въпросният партньор и висшестоящ да ти отговори автоматично:
	— Не ги перчи толкоз тия цици, _hermana_*1!
	[*1 Сестро (исп.). — Бел.прев.]
	И е _особено_ неприемливо, ако началникът на отдела случайно минава през кантората и чуе тези реплики.
	Честно, не съм сигурна кой се смя повече след това: Стърлинг, младшата ни партньорка, която стана свидетел на всичко и се наложи да залегне в прикритието на преградата между работните ни места, за да скрие кикота си, или Вик, бившият ни партньор и лидер на екипа, а сега новоизпечен командир на звеното, застанал до началник-отдела и късащ се да лъже, за да го увери, че това е еднократна случка.
	Не съм сигурна дали началникът му повярва, но и двамата с Едисън ни пратиха на провеждащия се на всяко тримесечие семинар по сексуален тормоз. Отново. Така де, не сме като агент Андерсън, чието име вече е написано на облегалката на стола и си говори на „ти“ с всички инструктори, но и двамата се включваме в семинара прекалено често.
	— Събират ли още залози дали не ходите заедно? — пита Шевон.
	— И още как — кикотя се аз, — а също и за деня, когато латентното сексуално напрежение помежду ни най-накрая ще гръмне.
	— Значи в скоро време да очаквам съобщение, че си му се хвърлила в обятията?
	— Ама че грозна картинка описа…
	Шевон се смее и посяга да свали шнолата от косата си, а буйните й рижи къдри се плисват като вълна.
	— Ако ще ставаш по-рано от обикновено, разумно ли е да ме водиш до Феърфакс тази вечер?
	— Как иначе ще стигнеш до работа? Нали те взех направо от службата?
	— Ох, вярно. Но въпросът си остава.
	— Бих се радвала да пренощуваш — уверявам я аз и свалям ръка от волана, за да подръпна една от къдриците й, — стига да нямаш против да поспим.
	— Обичам да спя — отвръща Шевон сухо. — Старая се да го правя всяка нощ, ако ми се удаде възможност.
	Отвръщам с достойнство и зрялост: оплезвам й се. Тя пак се смее и отблъсква ръката ми.
	Живея в тих квартал в покрайнините на Манасас, Вирджиния, на около час югозападно от Вашингтон, и веднага, щом слизаме от магистралата, нашата кола остава единствената на шосето и през по-голямата част от пътя не се мярка никой друг. Шевон се изправя в седалката, когато минаваме през квартала на Вик.
	— Казах ли ти, че Марлийн ми предложи да направи малинов крем за рождения ми ден?
	— Бях там, когато ти го предложи.
	— Малиновият крем на Марлийн Хановериан — повтаря Шевон замечтано. — Бих се оженила за нея, ако имаше такива наклонности.
	— И ако не беше по-възрастна от теб с петдесетина години, нали?
	— Тези петдесетина години са я научили да прави най-хубавите каноли с фъстъчен крем на света! Даже много си ги харесвам тези няколко десетилетия отгоре!
	Завивам по улицата си, по това време на нощта повечето къщи са тъмни. Тук живеят предимно млади и наскоро задимени специалисти, самотници домошари и пенсионери, които са свили перките. Къщите са малки, с по една и две спални, кипрят се като отделни цветя насред прилични по размер дворове. Аз лично не мога да опазя нищо зелено, дори и животът ми да зависи от това — не ми се позволява да докосвам многобройните растения в апартамента на Шевон — но в замяна на помощ с прането и кърпенето съседът ми Джейсън се грижи за моя двор и общата градина, която се простира между къщите ни. Той е мил старец, все още привлекателен и малко самотен след смъртта на съпругата си — и мисля, че сделката е изгодна и за двама ни.
	Алеята към гаража се намира от лявата страна на къщата и продължава една кола дължина по-навътре в двора. Докато гася двигателя, автоматично проверявам дали задната веранда с плъзгащата се френска врата изглежда нормално. С професията ми е свързано определено ниво на параноя и тя ми се струва нормална цена спрямо постиженията ми — поне в добрите дни, когато съм успяла да спася някое дете и да го отведа на сигурно място в дома му.
	Всичко изглежда непокътнато, така че отварям вратата на колата. Шевон грабва чантите ни от задната седалка и тръгва пред мен по извитата пътека към предната веранда.
	— Смяташ ли, че утре Вик ще донесе закуска, която майка му е приготвила?
	— Днес ли? Има вероятност.
	— Ммм, с удоволствие бих хапнала датски сладки. О, оха! Само като се сетя за онези охлювчета с ягоди, сметана и крема сирене…
	— Не забравяй, тя ти предложи да те научи на сладкарство.
	— Само че Марлийн е много по-добра от мен… — Шевон подминава сензора за движение и лампите на верандата светват, а тя се усмихва през рамо към мен. — Освен това не бих доживяла до печенето, ако се захвана да ям… О, боже мой!
	Изтървавам чантата си и вече държа пистолета в ръка, изпънала показалец покрай предпазителя, преди дори да осъзная какво става. На ярката светлина на лампата ясно се вижда, че на люлката на верандата отпред стои човек. С насочен към земята пистолет се прокрадвам покрай Шевон, за да видя през перилата какво точно ме чака. Когато очите ми най-сетне се приспособяват, за малко да изтърва пистолета.
	_Madre de Dios_*2, на верандата ми седи дете и то е цялото в кръв!
	[*2 Богородице (исп.). — Бел.прев.]
	Инстинктът ми подсказва: _Хуквай към детето, грабни го в обятията си и го защити от света, провери дали не е пострадало._ Обучението се запъва: _Изчакай, задай въпросите, не пипай уликите, които биха помогнали да открием кой задник му е причинил това!_ Понякога да си добър агент, е досущ като да си безсърдечен и е трудно да се самоубедя в обратното.
	Обучението обаче печели. Обикновено така става.
	— Ранен ли си? — питам, без да спирам да се прокрадвам. — Сам ли си?
	Детето вдига глава — лицето му е като страховита маска, нашарена с кръв, сълзи и засъхващи сополи. Подсмърча, тънките му раменца се тресат.
	— Ти ли си Мерседес?
	Знае как се казвам. Седи на верандата ми и знае как се казвам! Откъде?
	— Ранен ли си? — питам отново, за да си дам време да обмисля нещата.
	Хлапето просто ме зяпа с ококорени и тревожни очи. Момчето — почти сигурна съм, че е момче, макар че от мястото ми е трудно да се определи — е по пижама, гигантска синя тениска и раирано памучно долнище, и двете са целите опръскани с кръв, и се е свил около някакъв предмет, който гушка здраво. Когато се приближавам, хлапето сяда малко по-изправено. Изкачвам трите стъпала на верандата и вече виждам какво държи — плюшено мече, бяло на местата, където козината му не е прогизнала от ръждивочервена кръв, нослето му е с форма на сърчице, има също и корави златни крилца и ореол.
	Исусе!
	Шарките, които пръските по дрехите му образуват, са притеснителни — дори повече от всичко останало — понеже са като дебели райета, твърде много ми напомнят артериална струя. Кръвта не може да е на момчето, което е почти утешително, но все пак е нечия. Хлапето е дребно и с фина костна структура, което предполага, че вероятно е по-голямо, отколкото изглежда; най-вероятно е на десет или единайсет. Под кръвта и смъртната бледност на шока май виждам и синини.
	— Слънчице, можеш ли да ми кажеш името си?
	— Рони — фъфли той. — Ти ли си Мерседес? Тя каза, че ще дойдеш.
	— Коя тя?
	— Тя каза, че Мерседес ще дойде и ще ме закриля.
	— Коя е „тя“, Рони?
	— Жената ангел, която уби родителите ми.


>	2

	Пискливо скимтене внезапно ми напомня че — уф, да — Шевон е точно зад мен; Шевон, която не обича да слуша за работата ми и не може да гледа реклами за гладните дечица в Африка, без да се разреве.
	— Шевон? Ще успееш ли да извадиш телефоните ни, моля те?
	— Мерседес!
	— Моля те? И трите? И ми дай моя, служебния?
	Тя не ми връчва телефона, а по-скоро ме замерва с него и се налага тромаво да го притисна към хълбока си с лява ръка. Не мога да прибера пистолета, докато не се уверя, че наоколо е чисто, а не мога и да обиколя къщата да проверя, понеже така ще оставя Шевон и Рони незащитени. Приятелката ми не ходи въоръжена.
	— Благодаря ти! — казвам с „утешителния агентски тон“ и с надежда, че моята червенокоска няма да ми го изкара през носа после. Тя смята, че това е манипулация; аз мисля, че е по-добре, отколкото да оставиш някой да превърти. — Ще отвориш ли бележника на телефона ми? Запиши името на Рони и се приготви за адрес. Щом си готова, обади се на 911, кажи им нашите имена и че сме агенти на ФБР.
	— Аз не съм полеви агент.
	— Така е, но просто трябва да знаят, че сме на страната на закона. Задръж, нека опитам да се сдобия и с останалото, от което ще имат нужда… — оглеждам Рони, който така силно прегръща мечето, че аха да му изстиска пълнежа. Не е мръднало от мястото си на люлката и нито около него, нито на стълбите има кървави отпечатъци. По босите му крака кръвта засъхва, но липсват стъпки.
	— Рони, знаеш ли си адреса? И имената на родителите си?
	Отнема няколко минути да се сдобия с имената — Сандра и Дениъл Уилкинс — и достатъчна част от адреса им, че да е от полза, и все още чувам скимтенето на Шевон, докато ги записва в телефона ми.
	— Обади се за помощ! — нареждам й аз.
	Тя кима разтреперано и бързо се отдалечава по завоя на алеята, поднесла телефона си към ухото, а моят свети в треперещата й ръка — от него възнамерява да продиктува информацията. За момент изчезва от погледа ми, в участъка, където алеята излиза на улицата, но след това я виждам да се насочва нататък и да спира на тротоара, точно под конуса светлина от уличната лампа. И така трябва, макар че бих предпочела да е по-наблизо. Не мога да я защитя оттук.
	— Рони? Ранен ли си?
	Момчето ме поглежда объркано, но след част от секундата бяга от контакта очи в очи. Знам какво означава това!
	— Кръвта по теб твоя ли е? — уточнявам, понеже има много други начини да нараниш едно дете.
	Той поклаща глава.
	— Жената ангел ме накара да гледам. Каза, че така ще бъда в безопасност.
	— Не си ли бил в безопасност и преди? Преди идването на ангела?
	Той свива само едното си рамо, втренчил поглед в дъските на верандата.
	— Рони, трябва да се отдалеча, за да се обадя на партньора си в службата, става ли? Той ще ми помогне да те закрилям. Ще застана така, че да ме виждаш добре, ясно?
	— И тогава ще съм в безопасност?
	— Рони, обещавам ти — докато си тук, никой няма да те докосне без твое съгласие. Никой!
	Не съм сигурна, че ми вярва или че ме разбира — не съм убедена, че родителите му изобщо са го учили какво е „съгласие“ — но той кима и се сгушва около мечето, през русолявия си бретон наблюдава как се отдалечавам до завоя на алеята, откъдето ясно виждам и двама им с Шевон. С насочен към земята пистолет отключвам телефона и чуквам 2, за да набера Едисън.
	Вдига на третото позвъняване.
	— Не мога да ни измъкна от семинара, вече опитах.
	— На верандата ми има окървавено момченце. Жена ангел го накарала да гледа как убива родителите му, след това го довела тук да чака именно мен.
	Следва продължително мълчание, а на заден фон чувам, както ми се струва, телевизионен коментар след бейзболен мач.
	— Уха — казва партньорът ми накрая. — Май наистина никак не ти се ходи на този семинар.
	Прехапвам устна, недостатъчно бързо да удържа нервния смях.
	— Шевон се обажда на полицията.
	— Хлапето пострадало ли е?
	— Задаваш най-сложните въпроси.
	— Сложни от нашия тип ли?
	— Какъв си ми умник.
	— Идвам до петнайсет минути.
	Обаждането приключва и поради липса на джоб на малката ми черна рокля пъхам телефона под дясната презрамка на сутиена, за да мога при нужда да го извадя, без да пусна пистолета. Връщам се на верандата, сядам на горното стъпало. След малко се завъртам така, че и облегнала гръб на перилата, да държа под око и момчето, и края на алеята.
	— Скоро ще дойде помощ, Рони. Ще ми разкажеш ли за ангела?
	Той пак клати глава и притиска мечето малко по-силно. В това мече има нещо, което… ох. Кръвта по козината не е от струята. Отпечатък е от раменете и лицето му, гръбчето на мечето сигурно също е напоено, но то не се е намирало в ръцете на момчето, докато са нападали родителите му.
	— Рони, ангелът ли ти даде това мече?
	Той вдига поглед, взира се в очите ми за миг и после пак се втренчва в пода, но след малко кима.
	_¡Ме lleva la chingada!_*3 Екипът ни дава мечета на жертвите или на техните приятели и роднини, когато се налага да ги разпитваме, нещо за стискане и мачкане, за утеха — или, в случая с едно дванайсетгодишно хлапе, за замерване на Едисън. Но да дадеш мече на дете, след като си убил собствените му родители пред очите му?
	[*3 Да му го начукам (исп.). — Бел.прев.]
	И Рони повтаря „жената ангел“. Такава рядкост ще се окаже, ако убиецът наистина е жена…
	Едисън пристига, паркира до тротоара на няколко къщи разстояние, за да не се пречка на екипите за бързо реагиране, които би следвало да пристигнат съвсем скоро. Двамата с него живеем на петнайсет минути един от друг — бърз поглед към телефона показва, че са минали само десет от края на обаждането. Дори няма да питам колко члена на закона за движение по пътищата е нарушил току-що. Все още е по джинси, нахлузил е развързани маратонки, но си е закачил значката на колана и е взел якето на ФБР да му придава авторитета, който тениската на „Нешънълс“ отнема. При приближаването си държи ръка на прибраното в кобура оръжие и спира за момент да провери как е Шевон. Никога не са били и сигурно никога няма да станат приятели, но се държат относително дружески, предвид че единствените допирни точки помежду им сме аз и Бюрото.
	Когато стига до алеята, Едисън се пипва по окото и завърта пръст. Клатя глава и накланям пистолета, за да види, че още го държа. Той кима, вади оръжието си и фенерчето и изчезва покрай къщата. След няколко минути се връща от другата страна и прибира отново пистолета. Протягам се и закачам с ток дръжката на чантата си, която придърпвам, за да прибера най-сетне и моето огнестрелно чудовище. Мразя да въртя пистолет пред очите на деца.
	Преди да успеем да си кажем нещо повече от здрасти, пристигат линейка и патрулка, придружени от немаркирано комби, което несъмнено също е полицейско. Сирените са изключени, но лампите мигат. За късмет, новодошлите ги гасят веднага след като паркират. Част от съседите и бездруго се изнервят да живеят близо до агент на ФБР; бих предпочела да не будя квартала по време на тази случка.
	Всъщност познавам цивилните, които вървят към нас. Работихме заедно по един случай с изчезнали деца преди две години и намерихме жертвите живи и здрави в Мериленд. Колкото и ужасно да звучи, внезапно съм благодарна за онзи случай, иначе срещата ни щеше да е много по-неловка. Детектив Холмс приближава право към верандата, един от униформените полицаи и двамата парамедици вървят зад нея. Другият полицай остава в края на алеята да поговори с Шевон.
	— Агент Рамирес — приветства ме Холмс. — Отдавна не сме се виждали.
	— _Si._ Детектив Холмс, това е старши специален агент Брандън Едисън, а това — продължавам, като си поемам дълбоко дъх и посочвам люлката на верандата — е Рони Уилкинс.
	— Прегледахте ли го вече?
	— Не. Той каза, че не е пострадал, така че предпочетох да го оставя на вас. Агент Едисън обиколи къщата и я огледа, но като изключим това, движение е имало само около колата, по протежение на алеята с плочките и там, където седя.
	— Агент Едисън? Нещо съществено?
	Той поклаща глава.
	— Няма видими следи от кръв, нито от опит за влизане с взлом около прозорците или задната врата, нито кръв или мръсотия, или боклуци на задната веранда. Никой не чака в засада, не забелязах и очевидни отпечатъци.
	— Какво каза детето?
	— Постарах се да не го разпитвам много — признавам, но предавам всичко, което ми сподели Рони.
	Детектив Холмс слуша внимателно, като почуква с пръсти по малкото тефтерче, което стърчи от джоба й.
	— Добре. Надявам се, знаете, че не тая лоши чувства, но…
	— Къде искате да застанем?
	Усмивка трепва по устните й и тя кима.
	— На дъгата на алеята? Ще ми се да ви вижда хлапето, но и да има известно разстояние. Ако нямате против да ни представите?
	— Разбира се.
	Едисън ми подава ръка да стана и така се обръщам към детето, което ме гледа от люлката на верандата.
	— Рони? Това е детектив Холмс. Тя ще ти зададе няколко въпроса за случилото се тази нощ, става ли? Ще поговориш ли с нея?
	— Аз… — той мести поглед между мен и полицайката, свежда поглед към оръжието в кобура на колана й, после потреперва и се втренчва в пода. Прошепва:
	— Добре.
	Холмс се мръщи замислено.
	— Може да ми потрябва…
	— Просто ме повикайте! — сръчквам Едисън в лопатката, за да го размърдам, и се отдалечаваме по алеята, така че аха да изчезнем зад ъгъла на къщата. — Още не съм казала на Вик.
	— Обадих му се, като идвах насам — отвръща партньорът ми и стърже с кокалчета по грубата четина на брадичката си. — Каза да го държим в течение и да не безпокоим Стърлинг тази нощ. Ще й кажем сутринта.
	— Това не е случай на Бюрото.
	— Именно — Едисън поглежда през рамо към края на алеята. — Шевон не изглежда доволна.
	— Чудно защо ли — имахме романтична среща и при прибирането вкъщи заварихме окървавеното дете на прага ни. Защо ли да е недоволна?
	— Рони Уилкинс. Името говори ли ти нещо?
	— Не, със сигурност ще има досие при социалните…
	Наблюдавам как парамедиците и полицаите преглеждат Рони, вземат проби и търсят улики. Спират преди всяка стъпка и се уверяват, че имат разрешението му. Подходът им видимо го обърква. Не го тревожи това, че го докосват, а че го питат, преди да го направят. Холмс се обляга на перилата на няколко крачки встрани и гледа да се увери, че не го притискат и не надвисват над него. Позволяват му да задържи мечето, като от време на време го молят да го премести в другата си ръка, но не го пипат нито веднъж. Хубава гледка.
	— Защо теб?
	— Наистина се надявам да разберем, понеже си нямам грам представа.
	— Технически нямаме власт да видим досието му, но ще попитам Холмс, след като приключат с детето. Може нещо в историята му да ни подскаже… — Едисън прикляква, за да си върже обувките. — Диванът ми е свободен между другото.
	— Така ли?
	Въпреки късния час на челото му е избила пот. Което ми напомня неприятната подробност, че роклята влажно лепне за гърба ми. Лятото във Вирджиния. Партньорът ми се ухилва накриво и се накланя на другата страна, за да завърже и втората обувка.
	— Няма да можеш да спиш тук, а Шевон не ми се струва в настроение да те остави да се замъкнеш до тях в безумно ранен час сутринта.
	Така си е.
	— Благодаря — въздишам. — Стига някой от полицаите да ме съпроводи вътре, би трябвало да успея да си опаковам чисти дрехи и дреболии, вместо да развалям някоя пътна чанта.
	— _Lo que quieras._*4
	[*4 Както желаеш (исп.). — Бел.прев.]
	На верандата един от парамедиците разтваря хрущящо сребърно одеяло и нежно го подпъхва около Рони. Сигурно се подготвят да го преместят. Холмс е на телефона — слуша повече, отколкото приказва, както ми се струва; изражението й не издава почти нищо. Ако не се лъжа, има дете горе-долу на възрастта на Рони. След като затваря, казва нещо на полицая и тръгва по стъпалата да се присъедини към нас.
	— Социалните ще ни посрещнат в болницата — съобщава. — Агент Рамирес, молят да не присъствате, поне в началото. Искат да видят дали отсъствието ви ще помогне на Рони да си спомни нещо друго, което убиецът може да е споменал за вас.
	— Значи родителите му със сигурност са мъртви?
	Детектив Холмс поглежда телефона си и кимва:
	— О, да. Детектив Миньоне отговаря за случая. Казва, че ако искате да хвърлите едно око, ще ви запише имената.
	— Наистина ли? — пита Едисън и май влага в думите си повече съмнение, отколкото е възнамерявал.
	— Знаем, че това не е случай на Бюрото, но като нищо може да стане такъв. Да вървят по дяволите юрисдикциите, предпочитам да ви държа осведомени, преди проблемът да се закучи!
	— Благодаря ви.
	— Агент Райън е свободна да си върви…
	За минута бях забравила за Шевон.
	— Сигурно ще й се обадим с няколко въпроса, но няма причина да я държим тук. Агент Рамирес, имате ли нужда от нещо от къщата, преди да опънем лентата?
	Сърцето ми пада в петите при споменаването на лентата. Очевидно не бих могла напълно да скрия случая от съседите, но лентата ще усложни положението още повече.
	— Ако е възможно — отговарям.
	Кимам окуражително на Рони, докато парамедиците и полицаят го съпровождат покрай мен, по-дребният от тях държи дланта си долепена до рамото на момчето.
	Рони се обръща да ме погледне, ококорен и с известна доза обида.
	— Всичко с него ще бъде наред — уверява ме Холмс тихо.
	Едисън сумти.
	— Поне в определен смисъл на „наред“…
	Подобно преживяване оставя белези, дълбоки и винаги леко разранени. Все едно как в крайна сметка ще закърпи душата си Рони, той ще вижда шевовете — както и всеки друг, способен да ги открие по белезите в неговото сърце.
	— Ще отида да съобщя новината на агент Райън.
	Вадя ключовете си от чантичката и ги разклащам пред Едисън.
	— Ще й позволя да вземе колата ми, ако се чувства достатъчно добре да кара. Нейната е в гаража на работа, така че вземането й няма да е проблем.
	— _Buena suerte._*5
	[*5 [Желая ти] късмет (исп.). — Бел.прев.]
	Излизам в края на алеята, а междувременно първоначалният шок на Шевон е прераснал в бясна ярост и тя обикаля в стегнати кръгчета с подскачащ воал къдрици около раменете си. Изглежда страхотно, но няма да й го кажа.
	— Детективът разреши да се прибереш. В състояние ли си да шофираш, или искаш да те закарам?
	— Това някой от случаите ти ли е? — пита тя, вместо да отговори. — Последвал те е у дома, а?
	— Не знаем какво е. Поне засега момчето не изглежда свързано с никой от случаите, по които работим или сме били консултанти. Ще се разровим по него днес, за да проверим.
	— Бил е доведен пред дома ти, Мерседес! Казали са му името ти!
	— Знам.
	— Тогава защо си толкова дяволски спокойна? — съска Шевон.
	Не съм, но пък малцина биха го усетили. Няма как да я виня, че не е сред тях. Ръцете ми не треперят, гласът ми е равен, но през мен трепка електричество, от което всичко сякаш се ускорява до милион километра в час.
	— Виждала съм и по-лоши неща — казвам накрая.
	Което може и да е грешната реплика. Приятелката ми грабва ключовете от ръката ми с такава сила, че я блъсва.
	— Утре ще ти изпратя съобщение на кой етаж в гаража съм паркирала!
	С тези думи се оттегля към колата, като май дори не забелязва, че Едисън й отваря вратата откъм пътника, за да сложи чантата й там. Стъпвам встрани на тревата около две секунди преди Шевон да натисне газта докрай и кажи-речи да ме сгази, докато дава на заден ход.
	— Е, не мина толкова зле — отбелязва Едисън.
	— Задник! — мърморя.
	— Каквото кажеш, _mija_*6. Хайде, взимай си нещата. Ще пиша на Вик.
	[*6 Дъще; скъпа (исп.). — Бел.прев.]
	Вътре в къщата ме придружава полицаят, който разпитваше Шевон. Странно е; няма абсолютно никакви следи, че човекът, който е оставил Рони, е правил опит да влезе у нас. Взимам един сак и го пълня с дрехи и дреболии от първа необходимост, слагам и една от книгите с логически задачи, които държа до леглото. Полицаят изсумтява глухо — застанал е на прага на спалнята.
	Когато се обръщам, той просто сочи нагоре.
	Добре, разбирам защо това му се струва странно в светлината на събитията от вечерта.
	По протежение и на четирите стени на спалнята, на около петдесет сантиметра от тавана, минава дълга полица и тя е пълна от край до край с плюшени мечета. В ъглите висят малки мрежести хамачета, които позволяват да се виждат и големите, и малките играчки. Едно седи сам на нощното шкафче от моята страна на леглото — избеляло черно кадифено създание с голяма папийонка в червено и бяло. Фактът, че повечето мечета са от времето, след като съм станала твърде голяма, за да бъда в приемни семейства… е, няма как полицаят да го знае.
	— Онова, което Рони държеше? Не е от моите — уверявам го аз.
	— Сигурна ли сте?
	— Да… — оглеждам мечетата по полицата и сверявам всяко със спомена за това кога и как съм се сдобила с него или кой ми го е дал. — Моите не липсват и не са разместени, няма и допълнителни.
	— Ами аз… Ще го съобщя на детектив Холмс.
	Просто за всеки случай проверявам сейфа за оръжие, вграден в пода под леглото, но и двата ми лични пистолета са там, а мунициите са все още в касата в килера при обувките ми.
	— Трябва да се преоблека, но знам, че няма да ме изпуснете от поглед. Има ли шанс да гледате в краката ми?
	— Да, госпожо.
	Преобличам се бързо, оставям роклята на леглото. При все късния час, обличам си нещо приемливо професионално — в случай че се наложи да ходя от къщата на Уилкинс направо в службата. Все още ни предстои проклетият семинар сутринта и не мисля, че си струва да усложнявам положението и с мъмрене, че съм с неподходящо облекло.
	В кухнята се покатервам на плота до хладилника и бъркам в малкото шкафче над уредите, стържа с пръсти по стената му, докато не напипвам резервните ключове, залепени за дъската. Вик, Едисън, Стърлинг и Шевон имат собствени ключове, но ми се струваше добра идея да имам и допълнителен комплект. Скачам долу и ги подавам на полицая, за да види лака за нокти по тях, с който се различава кой за коя ключалка служи.
	— Жълтият е за горното резе, зеленият е за долното, синият е за бравата. Оранжевият отключва стъклото над комарника отзад.
	— Агенти и ченгета — кима той с разбиране за предпазните ми мерки. — Прозорците?
	— Обикновени райбери, няма нужда от специално заключване…
	Когато дадох на Шевон нейните ключове, тя получи паническа атака от броя на ключалките ми. Смята, че четири са прекалено много. В резултат на проведения разговор дори специално записахме на лепящо листче, че не ми е позволено да моля хазяина й да слага допълнително заключване и на нейната врата.
	Полицаят заключва зад нас и се налага да застана неподвижно и да си поема дълбоко дъх заради клокоченето в червата ми. Това е моят _дом_ — онова, което е само мое, и ето че ме гонят оттук заради нещо, което все още не мога да осмисля.
	Едисън взима сака ми, понеже реакцията му на женското притеснение е джентълменска неловкост. Пропорциите на _джентълменство_ спрямо _неловкост_ варират според личността, която предизвиква реакцията. Той дори ми държи отворена вратата на колата, така че предприемам единствения разумен ход.
	Плясвам го по тила — ударът е омекотен от тъмните му къдрици, които са започнали прекалено да бухват и да щръкват.
	— _¡Basta*7!_
	[*7 Престани! — Бел.прев.]
	— _¡Mantѐn la calma*8!_ — отвръща той и ме оставя да затворя вратата сама.
	[*8 Запази спокойствие!; Карай я по-спокойно! (исп.) — Бел.прев.]
	Горкият Едисън. С изключение на Вик, той е обречен да прекара живота си, обкръжен от силни, опасни и мнителни жени — и няма как да се измъкне. Така и не успях да разбера какво е сторил, за да заслужи подобно кошмарно битие.


>	3

	Сандра и Дениъл Уилкинс живеят от северната страна на Манасас в квартал на средната класа, може би малко поотминал разцвета си и започнал да овехтява. Къщите са построени по три възможни плана, боядисани всяка в свой цвят, но в една и съща гама, за да се придаде усещане за разнообразие, но всичко е започнало да се лющи и повечето коли са по-стари модели, често и с разноцветни калници, сменени било поради катастрофи или заради ръжда. Линейката, която подминаваме, си отива с изключени сирени и лампи, а микробусът на съдебния патолог в една от алеите е добра подсказка защо наоколо не витае особена атмосфера на забързаност. Къщата е обградена от две патрулки и небелязан седан, вероятно собственост на детектив Миньоне.
	Неколцина от съседите са наизлезли и гледат осветената къща, но като цяло кварталът спи. Едисън паркира доста по-нататък по улицата, за да сме сигурни, че няма да се пречкаме на пазителите на реда и не препречваме пътя на местните жители. Премествам кобура от чантата на колана си, пъхам документите си в задния джоб и най-накрая премествам служебния телефон от сутиена в джоба, понеже бях забравила да го направя при преобличането.
	— Напудри ли си носа най-сетне? — пита Едисън.
	— Харесва ми да изглеждам добре — подмятам в отговор.
	Той се ухилва и отваря вратата, заедно се приближаваме до къщата. Когато показваме картите си на униформения полицай на вратата, той записва часа на клипборда си. И ни съобщава:
	— Пред семейната спалня има кашон с терлици. И внимавайте къде стъпвате.
	Окуражително, няма що.
	Не забелязвам кръв по белите стъпала към втория етаж или по бежовия мокет в коридора.
	— Детектив Миньоне? — подвиква Едисън. — Агенти Едисън и Рамирес — Холмс ни изпрати.
	— Обуйте се и влизайте! — отвръща мъжки глас от вътрешността на спалнята. На заден фон бучат и други гласове.
	Навеждаме се да намъкнем тънките хартиени терлици. Не го правим само за защита на обувките, но и за да намалим влиянието върху уликите до минимум, да избегнем инциденти като разнасяне на кръв или поставяне на пресен отпечатък от подметка върху различни повърхности. Слагам си и втори чифт върху първия, след кратък размисъл същото прави и Едисън.
	Рони беше целият в кръв; в стаята навярно е кошмарна кланица.
	Сигурно трябваше да позная по микробуса на патолога отвън, но съм малко изненадана, че семейство Уилкинс са още в леглото. Завивките са разхвърляни и има кръв практически навсякъде. Проследявам няколко петна, които са очевидно от артериални струи — създават ясно различима шарка — и набелязвам няколко, които по-скоро са отпечатъци, вероятно от изтръскан нож. Затруднявам се там, където различните струи се пресичат и разтичат. От двете страни на леглото на мокета има по две празни места. Единият чифт следи вероятно е там, където убиецът е стоял — жената ангел, както я описва Рони — но другите…
	Когато ми каза, че го е принудила да гледа, не съм и помисляла, че е било толкова отблизо.
	Два чифта кървави отпечатъци от обувки обикалят леглото и стигат до вратата, но свършват там. В коридора няма капка кръв. Убиецът вероятно е пренесъл Рони — навярно го е направил като допълнителна мярка за контрол — но явно обувките му са били покрити с нещо. С терлици? С торби? Носил е втори чифт обувки? По-големите отпечатъци определено са снабдени с шарки от подметки, поне толкова се вижда.
	— Хлапето наистина ли е невредимо? — пита костюмираният детектив. Миньоне е към петдесетте, със слънчев загар, късо подстригана коса и щръкнали сребристи мустаци.
	— С психически травми, но физически невредимо — обяснявам. — Освен ако не броим старите му рани.
	— Не знам дали Холмс го е споменала, но патрулните познават къщата доста добре. Съседите им обикновено се стараят да не проявяват любопитство, но все пак има по няколко обаждания на месец за домашни свади. Ще ви пратим копие от пълното досие утре… — Миньоне кима и към двама ни и после посочва труповете в леглото. — Ужасна работа!
	Добре казано.
	Дениъл Уилкинс е от лявата страна, широкоплещест мъж с пласт бирена тлъстинка над мускулите. Невъзможно е да се съди как е изглеждал преди нападението — лицето му не е просто окървавено, а е нацепено и намушкано, торсът му — също.
	— Само той има двайсет и девет отделни рани, нанесени с нож — съобщава патологът, който в момента работи от другата страна на леглото. — Плюс два изстрела в гърдите. Не са предизвикали мигновена смърт, но са му попречили да окаже съпротива.
	— А тя застреляна ли е?
	Патологът клати глава.
	— Вероятно е било приложено като мярка за укротяване. Поне доколкото може да се твърди преди аутопсията, първо е бил застрелян той. След това е нападната тя и после убиецът се е върнал към него. Доста се е потрудил. По тялото на дамата има само седемнайсет рани от нож и всички са в областта на торса.
	Седемнайсет и двайсет и девет… много гняв се е излял тук.
	— Убиец в добра физическа форма — констатира Едисън, като внимателно пристъпва между две струи кръв на килима, за да се приближи. — Такива избухвания са уморителни, но освен това Рони е бил пренесен надолу по стълбите до превозно средство, а после и до верандата на Рамирес.
	— И наистина нямате представа защо? — пита Миньоне.
	Наистина се уморих да повтарям, че нямам. За мое щастие, този път Едисън се включва и ми спестява обяснението.
	Отивам до половината от леглото, заемана от Сандра Уилкинс, и заставам до един от помощниците на патолога:
	— Вероятно е трудно да се каже, предвид кървищата, но забелязват ли се следи от насилие по нея?
	— Освен насиненото око и подутата буза ли? Доста е насинена и няма да се изненадам, ако на рентгеновите снимки открием и няколко счупени кости. Обаче ще сме по-сигурни, след като я почистим.
	— В досието са и част от болничните й картони — допълва Миньоне. — Нахлуването в къщата изглежда доста елементарно. Крушката на верандата е развинтена, колкото да не прави контакт, но не толкова, че да падне и да се счупи.
	— И това е всичко?
	— Достатъчно е, а и не е било нужно да се прилагат други усилия. Убиецът не е трябвало да разбива ключалката, понеже и бездруго е била развалена от известно време. Госпожа Уилкинс заключила съпруга си извън къщата по време на скандал и той счупил бравата, но така и не я сменил.
	— Има ли полицейски доклад за това?
	— Да, случило се е преди няколко месеца. Никаква кръв във или около детската стая. Изглежда убиецът е събудил момчето, довел го е тук и се е захванал за работа.
	— Съвпада с казаното от Рони.
	— Предполагам, Сандра не е повдигала обвинение? — любопитства Едисън.
	— Леле, все едно и преди сте виждали същото… — Миньоне си оправя вратовръзката — неприлично весела, с гигантски слънчогледи по нея. — Сутринта ще се хванем за рогата със социалните и ще вземем копия от техните досиета. Ще се погрижа едно да стигне и до вас. Това на Рони определено е дебеличко.
	— Полицейски доклад, болнични картони, досие в „Закрила на детето“… много народ е знаел за всичко това — казвам. — Не броя дори членовете на семейството, съседите, приятелите, учителите, паството в църквата и всички други групи, в които Уилкинс може да са участвали. Ако убийствата са свързани с побоищата, това са ужасно много хора за пресяване…
	Вторият помощник се прокашля и се изчервява, когато всички се обръщаме към него.
	— Съжалявам, това е само второто ми, хм… убийство? Но дали мога да попитам нещо?
	Патологът подбелва очи, но изглежда по-скоро впечатлен, отколкото раздразнен.
	— Нали така се учим? Постарай се въпросът да е смислен.
	— Ако мотивът за убийството е оказваното насилие, то госпожа Уилкинс вероятно също е жертва — защо убиецът е нападнал и нея?
	— Заслужи си близалка! Напомни ми, когато се приберем в буса.
	Черен хумор — не е присъщ само на агентите.
	— Макар че тази версия за мотива още не е потвърдена — отвръща Едисън, — ако наистина убийството е извършено заради домашното насилие, убийците от този тип обикновено смятат майката за съучастник, дори ако и самата тя е била жертва. Не е защитила детето си. Знаела е какво се случва, но не го е прекратила или понеже е смятала, че не е по силите й, или защото е предпочела да не се меси, за да свали част от тежестта върху себе си.
	— Когато се прибирам у нас в неделя, мама ме пита дали съм научил нещо ново през седмицата — казва помощникът на патолога. — Трябва да започна да я лъжа.
	— Започни да си водиш календар с факти от деня — съветва го Едисън. — Сериозно говоря.
	— Видях неколцина съседи отвън — отбелязвам. — Някой да е чул изстрелите?
	Детективът клати глава.
	— Ще сме по-сигурни, щом извадят куршумите, но изглежда убиецът е използвал някакъв заглушител. Ако се съди по останките в раните, най-вероятно е ползвал картоф. Съседите споменават писъци, но това не е необичайно за тази къща.
	— А детски писъци?
	Едисън ме поглежда леко недоволно.
	— Да не смяташ, че Рони е стоял и е гледал как убиват родителите му — и _не_ е пищял?
	— Не беше мръднал от верандата ми. След като убиецът го е оставил, би могъл да отиде до произволна друга къща и да потърси помощ, но е останал точно там, където са го сложили. И виж мокета: да забелязваш следи около мястото, където е стоял?
	— Ако изобщо е признал пред социалните какво му се случва, най-вероятно е нямало да го върнат у дома — Едисън потрива брадичка. — Така че вероятно е добре приучен да защитава баща си, като си затваря устата. Вероятно би послушал всеки достатъчно авторитетен човек, стига от него да не се иска да говори за насилието.
	— На горкото дете му предстоят години терапия… — отбелязва патологът.
	— Сцената напомня ли някой от случаите ви? Или нещо, на което сте се натъкнали по бюрата си, но не се е превърнало във ваш случай? — пита Миньоне.
	— Нито един — отвръща Едисън. — Но ще ги преровим пак, за да сме сигурни, че не сме пропуснали нещо, и ще ви осведомим, ако изникне някой случай.
	— А да отразява някой от вашите? — При този въпрос и Едисън, и Миньоне ме поглеждат потресено. — Като изключим смъртта, местопрестъплението е чисто. Просто, ефикасно нахлуване и изтегляне заедно с дете. Добре планирано, с познаване на квартала. Не ми изглежда като първи път, но ако е, какво, по дяволите, следва от тук нататък?
	Миньоне примигва срещу мен и мустаците му трепват.
	— Благодаря, нощта и бездруго не беше достатъчно кошмарна.
	— Майките ми ме научиха как да споделям.
	В съответствие с предсказанието на Едисън става почти четири сутринта, преди да излезем от къщата, единият полицай прибира терлиците ни в пликчета за улики, просто за всеки случай, и отбелязва часа на излизането ни в дневника на местопрестъплението. Кварталът е все така тих, околностите отвъд къщата са слабо осветени от отделните лампи на верандите и няколко улични. От задната страна къщите са обградени от гъста гора, а аз съм толкова уморена, че от самия й вид настръхвам.
	Има си причини на моята улица дворовете да са големи и да липсват гори.
	Едисън ме побутва с рамо.
	— Хайде. Марлийн ще стане след половин час — можем да й правим компания.
	— Предлагаш да нападнем кухнята на Вик…?
	— Къщата е на Вик, кухнята — на Марлийн…
	— … и да правим компания на майка му, докато той се събуди?
	— Точно в това се състои планът ми. Какво мислиш, че ще сготви днес?
	Няма значение каква ще е закуската, несъмнено ни очаква нещо изумително, а от вечерята е минало ужасно много време. Облягам се на покрива на колата и се взирам в тъмните клони в гората. Не чувам нищо откъм тях и ми се струва странно най-сетне да открия дървета, които са тихи. Странно и плашещо.
	— Знаеш ли, Шевон ме накара да мечтая за онези охлювчета от бутертесто с крема сирене и ягоди…
	Едисън ми се ухилва през покрива и отключва вратите с писукане и тихо щракване на задвижили се резета.
	— Хайде, _hermana_. Да идем да изпием всичкото им кафе, преди Вик да се събуди.
	— Звучи ми като отличен начин да свършиш в моргата…
	Неохотно и двамата се обръщаме към грейналата къща, семейство Уилкинс още са вътре, синът им е в болницата, ужасен и травматизиран, и в компанията на непознати.
	— Ще оставим една чаша. Или три четвърти.
	— Става… — настанявам се в колата, закопчавам колана и стисвам очи — няма да ги отворя, докато не се озовем на булеварда, където дърветата не се скупчват така плътно.


>
	_Имало едно време момиченце, което се плашело от нощта._
	_Тя не беше същото като мрака. Тъмен килер, тъмна стая, тъмна барака — все места, които се променят за миг. По силите ти е да отстраниш техния мрак или поне да опиташ._
	_Нощта обаче… Нощем просто се налага да стискаш зъби и да търпиш, без значение какво се случва._
	_Татко й започна да я навестява нощем и беше различно. Не я биеше, освен ако тя не се бореше или не му отказваше. А денем целуваше синините, които й бе нанесъл, наричаше я доброто му момиче, прекрасното му момиче. Питаше я дали иска да го направи щастлив, да накара татко си да се гордее._
	_Тя чуваше майка си да плаче няколко врати по-нататък. В онази къща всички чуваха всичко, без значение къде се намираха._
	_Ето защо тя смяташе, че майка й е била способна да чуе, когато татко й стенеше и крещеше, и говореше ли, говореше, сякаш не можеше да затвори кранчето с думите._
	_Майка й несъмнено чуваше._
	_Но не се показа нито веднъж._
	_Нощем виждаше само баща си._


>	4

	— Ей, намъкнали сте се отвратително рано!
	Размахвам ръка по посока на гласа на Стърлинг, твърде уморена да вдигна глава от заседателната маса и да я погледна. След малко тя свива пръстите ми около твърда хартиена чашка, от която бълва топлина.
	Добре, може и да си струва вдигането на главата.
	При това кафето е добро, с ванилова сметана, не отвратителната гадост от машината в стаята за почивка или в столовата. Не е кафе, платено от Бюрото. Оставям ароматът и вкусът да ме издърпат до седнало положение и виждам Едисън да гаврътва на един дъх концентрираното зло от своята чаша. Стърлинг го наблюдава с лека усмивчица на устните и после му връчва още едно кафе. Чашата на Вик ухае на лешникова сметана, която обича, но не използва на работа, понеже истинските агенти пият кафето чисто — имаше някаква подобна глупост.
	Стърлинг е с нас вече осем месеца — прехвърлиха я от отдела в Денвър — но все още сме заседнали в дебрите на онзи странен преход, когато едновременно не си представяме екипа без нея и все още изучаваме как действа с нея в състава си. Мястото й е точно тук както по умения, така и по характер, но… така де, странно е.
	Вик се обляга в стола си с въздишка и разсеяно изпълнява поредица упражнения за разгряване на лявото си рамо — задължителни, ако иска да запази известна подвижност около гигантския гаден белег на гърдите си, основна причина Стърлинг да се присъедини към екипа ни. Мина година, откакто го улучиха по време на защитата на убиец на деца, когото току-що бяхме арестували. Гръмнаха Вик, а ръцете ми бяха покрити с кръв от опитите да поддържам натиск върху раната до пристигането на линейката и Едисън се принуди да арестува скърбящия баща по обвинение за стрелба по федерален агент.
	Много лош ден беше.
	Положението при Вик беше на кантар по-дълго, отколкото някой от нас има желание да си спомня, а шефовете използваха дългото му възстановяване, за да го принудят най-накрая да приеме повишението до командир на звеното. Или приемаше, или се пенсионираше и макар жена му да храни тайни надежди, Вик все още не е готов за пенсия. За щастие и душевно здраве на всички, тази сутрин той използва тази допълнителна власт, за да изкара двама ни с Едисън от семинара, така че да се занимаваме с проучвания на семейство Уилкинс.
	Стърлинг си придърпва стол и се намества между нас заедно с грамадната си чаша чай.
	— Е, какво се е случило и как да помогна?
	През следващите няколко часа единствените звуци в заседателната зала са щракането на клавишите на лаптопите, скърцането на столовете и сърбането на изчезващото кафе. По някое време Стърлинг се изправя, протяга се и изчезва в стаята ни. Когато се връща, с все същите свои беззвучни стъпки, носи малката кафеварка от кабинета на Вик, а от извития й на кука пръст заплашително се полюшва опаковка стиропорени чашки. Партньорката ни пристъпва зад Едисън и го издебва да обърне страницата, която преглежда. Внезапно пита:
	— Ще ми помогнеш ли?
	Колегата ни с вик се юрва напред и се удря в ръба на масата.
	Вик завърта очи и клати глава.
	— Звънчета! — мърмори Едисън. — Ще ти окача проклети звънчета!
	Стърлинг се ухилва и пуска чашките току пред него.
	— Готин пич си — казва весело и заобикаля масата, за да постави машината на плота. Включва я и се захваща за работа.
	Доколкото разбирам, ФБР никога не е имало причини да забележи съществуването на семейство Уилкинс. Няма висящи заповеди, няма неясно минало — нищо, което да привлече вниманието на федералните. Дългата им история със силите на реда изглежда е на чисто местно ниво. Защо тогава Рони е бил доведен до дома ми?
	Когато коремът ми започва да се оплаква, че съм приела твърде много кофеин през часовете от закуската насам, пращам на Шевон съобщение, за да проверя как се справя сега, когато част от шока е поотминал. Поканата за обяд поне не изглежда, че й надничам зад рамото, а е по-скоро един вид извинение.
	Тя ми връща местоположението на колата ми и съобщава, че ключовете са на рецепцията.
	— Обяд с Шевон? — пита Стърлинг.
	— Само ако го искам замръзнал.
	Тя се мръщи в знак на разбиране и симпатия.
	— Значи ще поръчваме храна за тук.
	Двайсет и пет минути по-късно, след бързо теглене на жребий, честта да слезе и да вземе торбите от доставчика се пада на Едисън. За негово щастие обаче, една от дежурните на рецепцията стажантки му спестява това усилие — тя влиза в заседателната зала със замах, използвайки не ръце, а коляно, затрупана с торби и голям картонен кашон, пълен с папки. Едисън й помага да постави успешно пакетите с храна на масата, преди всичко да се катурне.
	— Благодаря! — изчервява се леко момичето.
	Със Стърлинг се споглеждаме и тя забелва очи към небето. Вик просто не обръща внимание. В Едисън има нещо, което действа като валериан на начинаещите агентки. Той е едновременно и корав, и страдалец, и ужасно покровителствен и почтен към жените в живота си — комбинация, която действа омайващо като песен на морска сирена. Според мен дори не става дума толкова за това какво казва или как се държи — чрез самото си пребиваване в същата стая той кара девойките да се изчервяват и заекват. Най-хубавото е, че изобщо не го забелязва. Тъне в неизвестност.
	Вик не ни дава да му кажем.
	С любезна благодарност за качването на досиетата Вик става и решително прогонва младата дама от помещението, като физически се намърдва между нея и Едисън, за да я принуди да излезе през вратата.
	Стърлинг се кикоти.
	Едисън вдига поглед от възлите на найлоновите торбички.
	— Какво?
	Партньорката ни избухва в смях, а така заразява и мен. Дори Вик се киска и клати глава, докато затваря вратата.
	— Какво е толкова смешно?
	— Би ли ми подал клечките за хранене, моля? — отвръща Стърлинг сладко. А, когато Едисън го прави, тя пърха с клепки и театрално преиграва със замаяния от възхита тон на стажантката: — Благодаря!
	Вик се задавя, но не коментира, просто ми връчва храна и вилица, понеже съм прекалено гладна за клечки.
	И Стърлинг не е цвете за мирисане, честно. Тя е на двайсет и седем, но изглежда на няма и седемнайсет, с онези ми ти големи сини очи и руса хубост. Въпреки значката и оръжието, и свирепите черно-бели костюми на работа — напълно лишени от цвят за смекчаване или затопляне — неизменно я питат дали е дошла да види баща си в службата. Няма как да докара друг вид, освен на сладка и невинна, така че и не опитва, просто усъвършенства безвредната си маска, така че всички я подценяват.
	Същинска прелест.
	Освен това дойде при нас, имунизирана срещу валериана на Едисън. През първия си ден в Куантико безмълвно мина зад нас и му изкара ангелите с обикновен поздрав, а докато той се опитваше да извади нокти от ръба на бюрото си, ме погледна в очите и ми смигна.
	Не вярвах, че появата на нов член в екипа ни, чийто състав е един и същ вече десет години, ще ме накара да се почувствам толкова добре.
	Ядем бързо и спретнато, за да не нацапаме папките с храна. Отварям изпратения от Миньоне кашон и се мръщя с въздишка:
	— _Mierda_*9, страшно много бумаги за десетгодишно хлапе!
	[*9 По дяволите (исп.). — Бел.прев.]
	Стърлинг се надига и изпъва шия да надзърне в кашона.
	— Всичко това само за детето ли е?
	— Не. Вътре са и полицейските доклади за домашните свади, както и болничните справки на майката. Но все пак… — придърпвам двете папки с името на Рони, които са толкова дебели, че се налага да ги държат затворени с най-масивните щипки за хартия, които някога съм виждала, и ги хвърлям на масата. Приземяват се със сериозно тупване. — Това е Рони.
	Партньорката ни се навежда по-близо и прочита етикета на горната.
	— Кръстили са го Рони.
	— Ами да, нали затова…
	— Не, имам предвид, че са го _кръстили_ Рони. Не Рон или Роналд и да му викат Рони. Нарекли са го с умалително име.
	— Много неприятна постъпка спрямо дете — мърмори Едисън.
	Поглеждам го, вдигам купчината папки на няколко пръста и я оставям да тупне отново.
	— Имаш право.
	Стърлинг взима папките с болничните картони на Сандра Уилкинс, а Вик и Едисън си поделят сериозната купчина полицейски доклади, така за мен остава досието от социалните служби.
	При работата в нашия отдел се стига до момент, в който очакваш нещата да станат по-малко сърцераздирателни. С мъка преборваш първите си случаи с предположението, че в даден момент на мъгливото бъдеще ще станеш безчувствен към всичко — точно като партньорите си; че онова, което виждаш и четеш, ще те засяга по-малко. Че някой ден ще попаднеш на дете, жертва на толкова насилие, че дори не е в състояние да го опише, и това няма да ти разбие сърцето.
	Но този момент така и не настъпва.
	Научаваш се да работиш въпреки мъката, да я криеш, да я обръщаш в своя полза. Научаваш, че партньорите ти не са имунизирани срещу нея; просто успяват да я крият по-добре от теб. Учиш се да се мотивираш чрез нея, но тя така и не спира да те наранява. И номерът е там, че ти по-добре от всички останали знаеш, _понеже_ това ти е работата, че системата не е съвършена, но се старае да стане такава.
	_Dios mio_*10, старае се с всички сили.
	[*10 Боже мой (исп.). — Бел.прев.]
	И след това настъпват моментите, подобни на сегашния, когато осъзнаваш, че старанието в никой случай не е достатъчно.
	Четири пъти! От „Закрила на детето“ четирикратно са отнемали Рони Уилкинс от родителите му като жертва на малтретиране и _всеки път_ им е бил връщан обратно. Първият — понеже майка му напуснала баща му и за кратко живяла при майка си заедно с Рони. Само дето след два месеца Сандра се върнала при съпруга си и взела детето със себе си. Вторият път — понеже родителите му подписали декларация, от която личи, че бащата посещава терапевт и сеанси за овладяване на гнева — но спира веднага щом семейството си връща Рони. Третия път баба му прекратява дело за попечителство, понеже Дениъл Уилкинс наминал да я навести с бейзболна бухалка и сплескал колата й като палачинка. И последното връщане е прясно, само преди няколко седмици, понеже Рони просто не смогнал да признае за побоите, не пожелал да каже на социалния работник как е пострадал толкова зле, че се е наложило да постъпи в болница.
	Бедното дете неизменно е било пращано право обратно в ада.
	В шест часа прогонваме Вик от работа, но всички други оставаме до девет и половина, за да приключим прегледа на последните доклади за Уилкинс и по това време вече сериозно се съблазнявам да цепна една стиропорена чашка и да изсърбам тинестата утайка, само и само да получа още малко кофеин. Оставам прегърбена и полузаспала на стола си, докато Стърлинг и Едисън разчистват около мен. Изобщо не играя честно; Едисън е буден точно от толкова време, колкото и аз. Когато се опитвам да помогна обаче, той ме плясва по ръката с гумено ластиче.
	Закарва ме до тях и се караме през цялото време, за да остана будна. Често се случва да не си доспиваме, особено по време на разследване, и сме научили всякакви номера, за да поддържаме темпото. Но все пак е истинско облекчение да спрем пред блока му.
	Апартаментът на Едисън е безличен, дори стерилен. Нужно е усилие да откриеш следи от обитаване: износените от седене участъци на черния кожен диван, малката вдлъбнатина на масичката за кафе, която е ритнал твърде силно, докато гледал бейзболен мач по телевизията. И всъщност онези дреболии, които превръщат жилището в дом, са до една подаръци. Масата в трапезарията му е подарък от Прия, след като двамата я купиха от затварящ мексикански ресторант. Ярките, хаотично боядисани плочки на плота — единственото цветно петно в апартамента — пак са заслуга на Прия. Тя е направила и снимките, които обграждат големия телевизор — портрети на специален агент Кен по време на пътуванията му.
	И като казвам „агент Кен“, имам предвид кукла Кен, облечена в малко шушляче на ФБР. Снимките са прекрасни и сами по себе си, черно-бели композиции с прекрасно внимание към детайла и светлината, но куклата ги освежава и я обожавам.
	Срещнахме Прия Сравасти преди осем години, когато по-голямата й сестра беше убита от сериен убиец. Накрая жертвите му наброяваха шестнайсет момичета. Преди три години навърши седемнайсет. Сега живее в Париж, посещава университет, но с времето екипът ни просто я осинови и тя стана част от семейството. Стана и най-добър приятел на Едисън; при все разликата във възрастта, съюзиха ги инатът, гневът и това, че страдат за сестрите си.
	Няма значение, че Фейт е била отвлечена много отдавна — споменът за нея винаги ще измъчва Едисън. Не държи нейни снимки на видно място, но прави впечатление, че освен на специален агент Кен, на показ няма снимки и на други хора. По този начин колегата ми защитава близките си — крие снимките им там, където може да ги разглежда само при негово желание и няма вероятност някой друг да ги намери. Единствено на работа държи снимка на Фейт, и то точно до тази на Прия — да му напомнят защо се занимава с тази работа и защо значи толкова много за него.
	Вик има дъщерите си; Едисън — сестрите си, макар все още да се бори да не нарича Прия така.
	Преобличам се за лягане — боксерки и тениска, която случайно откраднах от колегата си по време на едно разследване и отказах да върна, — докато Едисън рови в килера с бельото. Слагаме чаршафи и одеяло на дивана заедно. С прозявка Едисън махва за лека нощ и изчезва в стаята си, където го чувам да шава още няколко минути, докато си мия зъбите и свалям на кухненската мивка двудневния си грим.
	Уморена съм до смърт — от този тип умора, от която очите ме болят дори затворени, но при все удобството на дивана, на който съм спала безброй пъти, не успявам да заспя. Все виждам Рони и покрусения му под кървавата маска поглед. Въртя се, притискам към гърдите си едната възглавница и се мъча да се успокоя.
	Хъркането на Едисън отеква в тишината — резултат от отдавна счупен нос, който той не си дава труд да оправи и досега. Не хърка обаче силно и не ми е проблем да деля хотелска стая с него, звуците са ми успокоително познати. Усещам костите си да натежават, стресът се събира и оттича в ритъм с тихото похъркване…
	И тогава един от телефоните ми иззвънява.
	Стена и ругая, претъркулвам се и го грабвам, присвивам очи срещу твърде яркия екран. Ох, _mierda, tia_*11 е! Знам точно защо се обажда. Мамка му. Не искам да говоря с нея точно сега.
	[*11 По дяволите, леля (исп.). — Бел.прев.]
	Всъщност изобщо не искам да си говорим, но сега — още повече.
	Ако не вдигна обаче, тя ще продължи да звъни и сигналът на гласовата поща ще ми писука все по-настоятелно. Приемам обаждането с ръмжене.
	— Поначало знаеш, че няма да се обадя — казвам вместо поздрав; говоря тихо, за да не безпокоя партньора си.
	— Мерседес, _niña*12_…
	[*12 Дъще (исп.). — Бел.прев.]
	— Знаеш си го. Ако подадеш телефона на мама или го поставиш на високоговорител, възнамерявам да затворя, а ако продължиш да звъниш след този наистина адски ден, ще си сменя номера. Отново.
	— Но днес е рожденият й ден!
	— _Si_, знам — затварям очи и се гмурвам във възглавниците, много ми се ще разговорът да е само част от кошмара. — Но това не променя нищо. Не искам да говоря с нея. Не искам и с теб да говоря, _Tia_! Просто ти си по-агресивно упорита от нея!
	— Все някой трябва да е упорит колкото теб — отвръща тя. Гласът й се процежда през хаотична глъчка — от онзи тип шум, който се получава само на купон за рожден ден, на който „близките роднини“ се свеждат до стотина гости. Доколкото чувам, говори се предимно испански, понеже _madres, tias и abuelas_*13 си имат правила за употребата на английски вкъщи, ако не става дума за училищни задачи. — Ти никога не се обаждаш!
	[*13 Майки, лели и баби (исп.). — Бел.прев.]
	— Е, трудно е да страниш от дадена група хора, ако редовно ги осведомяваш за живота си.
	— _Tu pobre mamà…_*14
	[*14 Бедната ти майчица (исп.). — Бел.прев.]
	— _Mi pobre mamà_ се държи глупаво, ти — също.
	— Племенниците и племенничките ти искат да те опознаят!
	— Племенниците и племенничките ми да са доволни, че техният _abuelo_*15 още е в затвора и ако имат истински късмет, никой от другите мъже в рода няма да прихване навика му. Престани да ми крадеш номера от Есперанца и спри да се обаждаш. Не се интересувам от това да прощавам на семейството и можеш да бъдеш адски сигурна, че нямам интерес семейството да ми прости. Просто престани!
	[*15 Дядо (исп.). — Бел.прев.]
	Затварям и прекарвам следващите няколко минути в отхвърляне на неспирните й обаждания.
	— Знаеш ли… — буботи сънен глас от прага на спалнята. Вдигам глава и виждам Едисън, облегнат на касата, с намачкани от съня и боксерки, и къдрици. — Това е личният ти телефон. Можеш да го изключиш, стига служебният да работи. Тя, ъъъ… няма служебния ти номер, нали?
	— Не! — И ако не бях толкова адски уморена, щях и сама да се сетя. Винаги помня, че има разлика между двата ми номера; просто съм склонна да забравям защо е важна. След като два пъти проверявам, че това наистина е личният ми телефон — абсолютно същият като служебния, като изключим калъфчето на „Хафълпаф“*16 — го изключвам и ме обзема осезаемо облекчение. — Извинявай за събуждането.
	[*16 Един от домовете на училището за магьосници „Хогуортс“ от романите на Дж. К. Роулинг. Изключителна и задължителна черта на членовете на този дом е, че са отдадени на това да помагат на другите, дори със саможертви. — Бел.ред.]
	— Нещо важно ли беше?
	— Днес е рожденият ден на майка ми.
	Едисън се намръщи.
	— Как изобщо е намерила телефона ти? Та ти го смени само преди година.
	— Заради Есперанца. Записала е номера ми под чуждо име, но е единственият с код от Източния бряг, така че майка й винаги го намира. Просто не може да реши дали иска да ме тормози да се сдобря със семейството, или за това, че съм се махнала изобщо.
	— Баща ти е още под ключ, нали?
	— Да, големият ми грях като дъщеря… — клатя глава и косата ми влиза в очите. — Извинявай.
	— Прощавам ти! — отвръща Едисън многозначително.
	Замервам го с възглавница и веднага съжалявам при все сладкото му, объркано примигване. Сега се налага да стана и да си прибера мекия снаряд, ако не искам да бъде запратен обратно към първоначалния стрелец.
	Едисън обаче вдига възглавницата и ми подава свободната си ръка.
	— Хайде.
	— _¿Què?_*17
	[*17 Какво? (исп.) — Бел.прев.]
	— Повече няма да успееш да заспиш. Просто ще си лежиш и ще се цупиш.
	— _Ти_ ще обвиняваш мен в _цупене_?
	— Да. Ела!
	Хващам го за ръка и го оставям да ме изправи, а той използва инерцията да ме дръпне в спалнята си. Насочва ме към лявата половина на леглото, понеже всъщност не му пука от коя страна се намира, стига да е по-далеч от вратата. Миг по-късно се връща с пистолета ми, който бях сложила под дивана, за да мога лесно да стигна до него, и го поставя в кобура, закован за стената на лявото нощно шкафче. Едисън първи се пъха под завивките, хлъзва се под тях, вместо да ги отметне, понеже е уморен и ленив, и всъщност не мога да го виня, и за кратко светът се състои от пърхащи чаршафи, под които се наместваме удобно.
	— Няма нужда да се чувстваш виновна за това — казва партньорът ми внезапно.
	— За кое, за появата на Рони ли?
	— Задето не им прощаваш. — Едисън се пресяга в тъмното, напипва кичур от косата ми и по нея стига до лицето ми, за да може да почука по двата успоредни белега, които минават под лявата ми буза, точно под окото. — Не си им длъжна.
	— Добре.
	— Не е редно да го искат от теб.
	— Знам.
	— Хубаво.
	Няколко минути по-късно той вече спи дълбоко и хърка, с ръка все още положена върху бузата ми.
	Честно, не си представям защо половината Бюро смята, че двамата с него си падаме един по друг.


>	5

	Прекарваме съботата отново в службата, наваксвайки с онова, което трябваше да работим вчера. През последните няколко месеца разследванията ни са почти слепени едно за друго и се прибираме само колкото да сменим багажа в чантите, преди да ни изпратят отново по задачи. Ето защо Вик ни слага на канцеларско дежурство за няколко седмици — да си поемем дъх. По принцип това означава да се занимаваме с бумащина — и то много.
	Неделята прекарвам на дивана у Едисън с купчина логически задачи, с които да се отърся от притесненията за Рони, докато партньорът ми гледа мач на „Нешънълс“ по нечовешки големия си телевизор. Лаптопът му е отворен на масичката за кафе, скайпът е пуснат и на екрана се вижда Прия, изтегната на леглото с Инара и Виктория-Блис в нюйоркския им апартамент. Мачът върви на друг компютър до нея, така че двамата да го гледат заедно през бездната от двеста и петдесет мили. Тя се е устроила в спалнята, за да не притеснява летните си домакини, които въобще не се интересуват от бейзбол, но въпреки това и двете са нахлули и поравно са обсипали със собствените си проекти нея, себе си и леглото.
	Срещнахме Инара и Виктория-Блис по време на може би най-знаменития ни случай. Несъмнено беше един от най-странните. Те бяха сред множество момичета, отвлечени от един и същи мъж, който през последните трийсет години ги събираше и държеше насила в Градината — огромна оранжерия в имението му. Някои убиваше, за да съхрани красотата им. Татуирани с красиви пеперудени криле, Пеперудите бяха неговата скъпоценна колекция — и в живота, и в смъртта. След Градината, с все още пресни рани и предстоящи съдебни дела, Вик ги свърза с Прия. Трите бързо се сприятелиха и всеки път, когато тя се връща в Щатите, успява да прекара поне няколко дни в Ню Йорк, в апартамента на тавана, който те делят с половин дузина други наемателки.
	Сега вече момичетата имат собствен апартамент, огромното легло е покрито с кувертюра с литографии на Шекспир. И двете не носят черно — цветът, даден им от Градинаря — нито разголват гърбовете си, така както той настояваше. Виктория-Блис всъщност е в изгарящ очите нюанс на оранжевото, по-ярък от конусите на управление „Пътища“, с избродирано и отпред, и отзад име на приюта за животни, в който е доброволка. Много се радвам и е прекрасно да ги видя толкова близки и трите. Вероятно е и малко ужасяващо: те са твърдоглави млади дами и като нищо ще превземат света, ако им щукне да го направят.
	— Как вървят снимките? — пита Едисън по време на прекъсването за рекламите.
	— Добре — отвръща Прия, — след една-две седмици тръгвам за Балтимор да говоря с родителите на Кийли. Искат да видят част от завършения материал, преди да решат дали да й позволят да участва в проекта ни.
	— Смяташ ли, че ще се съгласят?
	Прия нежно побутва с коляно хълбока на Инара, която вдига поглед от таблета си и почуква с молива по пада до него. Свива рамене към уебкамерата.
	— Според мен ще се навият — казва Инара. Кийли е най-малката от оцелелите от Градината, доведена там малко преди края, и през цялото време я е държала под крилото си. — С Прия вече няколко пъти сме говорили с тях, откакто ни хрумна идеята, и са наясно, че плановете ни не са нито сензационни, нито неприлични и всъщност става дума за лечебно въздействие. Не ги виня, че имат нужда от малко повече време.
	— Говори от свое име — Виктория-Блис се мръщи на пръстите си, нацапани с боровинковочервено от глината й. — Минаха няколко седмици, откакто сме се чували с Равена. На практика, откакто я снимахме. Двете с майка й ужасно се скараха заради това и сега никой не знае къде е.
	Майка й, сенатор Кингсли, не разбира защо дъщеря й все още се бори да раздели Равена — Пеперудата от Градината — от Патрис, идеалната дъщеря на политик. Затрудненията на нашето момиче се коренят именно в сенаторката. Като публична личност и новинарска фигура, откриването на Градината и последвалите дела означаваха за Кингсли, че опитите на дъщеря й за възстановяване ще бъдат следени под лупа. Как да се справи човек при това положение?
	— Тя дойде при мен — обяснявам им и Виктория-Блис спира да се мръщи. Като изключим тях двете, осиновени от целия ни екип, аз съм единствената, която още поддържа връзка с Пеперудите. Бях в болницата с тях, инициирах повечето контакти за разпити. — Отседна при мен за няколко нощи и после продължи към семеен приятел, където да прочисти главата си след скарването с майка си. Не разполагам с име и местоположение, но ако й пратите имейл и й кажете, че се притеснявате, несъмнено по някое време ще ви отговори.
	Инара кима разсеяно, вероятно вече съставя писмото наум.
	— Тя каза, че помагало — добавям. — Онова, което правите — каза, че вече й е помогнало.
	И трите момичета се усмихват.
	— Е, кога ще можем да видим снимките? — пита Едисън.
	— Когато аз реша — отвръща му сухо Прия. Зад нея Виктория-Блис се киска в шепата полимерна глина, която разточва. Прия внезапно се озъбва, веждите й се събират към биндито от син кристал и сребро. — Какво беше това, по дяволите, Фукет? Топката решава да влети царствено в ръкавицата ти и ти я изпускаш?
	— Трябва да го сменят с отбор от Американската лига — обажда се Едисън. — Нека поиграе титулярен хитър на някой питчър идиот, и да си обира крушите от игрището!
	— Или да го пратят при юношите да усвои малко основните умения…
	— Не знам — проточва Виктория-Блис и Едисън се стяга. — На мен пък ми харесва скандирането „Фък-ит, Фък-ит“, понеже всичките онези тъпаци не успяват да му запомнят името. Така де, телевизионните канали са принудени да пускат сигнали върху скандирането, което е направо велико!
	Едисън се мръщи, но не спори с нея.
	Не съм сигурна какво говори за нас фактът, че приемаме това за нормално.
	В понеделник пращам на Шевон съобщение с покана за кафе преди работа — дори ако това означава да си замъкна нещастния задник до Куантико много по-рано от обикновено — и получавам доста язвителни инструкции да я оставя да реши кога ще е готова отново да говори с мен. Когато майките ми казваха, че връзките изискват усилия, не мисля, че са имали предвид да ме карат да се блъскам в тухлени стени. Във вторник следобед излизам от работа рано и сядам за първи път от седмица в собствената си кола, за да се срещна с детектив Холмс пред дома си. Тя седи на първото стъпало и ме чака да се прибера. Полицейската лента е изчезнала напълно и някой дори си е направил труда да почисти кръвта от люлката на верандата.
	— До никъде не сме — приветства ме полицайката недоволно. Захвърлям на люлката чантата си и сака с дрехи, който отчаяно се нуждае от презареждане, и сядам до нея. — Нямаме за какво да се хванем.
	— Как се справя Рони?
	— Докторите не са открили признаци на сексуално насилие. Физически ще се оправи доста бързо. Бог да благослови баба му, тя вече го е свързала с терапевт. Без да навлиза в подробности, терапевтът казва, че Рони още не изглежда готов да говори, но явно има желание да слуша. Предстои му дълъг път.
	— Значи не е споменал нищо за ангела?
	— Жена е, по-висока от него, но не колкото баща му. Облечена изцяло в бяло. Не може да ни каже нищо за гласа й. Според него косата й била руса и на дълга плитка. Каза, че се държал за нея, докато го носела.
	— Полицейска скица?
	— Бяла маска. Той не можа да ни снабди с подробности… — полицайката въздиша и се обляга на стълба в края на перилата. Торбичките под очите й са по-провиснали, отколкото бяха във вторник. — Някога замисляла ли си се да сложиш камери?
	— Стърлинг ще помогне за тази задача — отвръщам. — Една камера, насочена към стъпалата на верандата и люлката, и една за пощенската кутия, за да се вижда колата. Да се надяваме, че няма да се налага да гледаме записите обаче.
	— Добре — Холмс ми връчва връзката ключове, която дадох на униформения полицай. — Не е имало признаци за завръщане. Най-близкият ти съсед малко се цупеше, че не му позволихме да работи по моравата.
	— Джейсън си пада по озеленяването. Ще поговоря с него.
	— В случая, по който работих преди две години, давахте мечета на всяко дете, с което разговаряхте. Това стандартна процедура за екипа ви ли е?
	Кимам и се навеждам напред да облегна лакти на коленете си.
	— Началото са сложили Вик и първият му партньор, Фини. Поех традицията, след като се присъединих към екипа. Мечетата са сравнително евтини, обикновени са, идват в големи кашони и в разнообразни цветове. Раздаваме ги на жертвите и младите им роднини, приятели и ако говорим с други деца. Утешително е, успокоява ги и им помага да се почувстват по-добре по време на разпит.
	— А колекцията ти?
	— Започнах я, когато бях на десет. Захващах се с всякакви дреболии, за да събера пари за играчките, и стига да се побираха в сака ми с дрехите, можех да ги нося с мен при местенето в различните приемни домове.
	Детектив Холмс ме поглежда изпод вежди.
	— Осиновиха ли те в крайна сметка?
	— Не. Прекарах над четири години в последния дом и все още поддържам връзка с майките. Те предложиха, но… — поклащам глава. — Не бях готова отново да имам семейство.
	— Е, няма причина да не те пуснем да се прибереш. Нощем оттук по няколко пъти минава патрул. Ако се наложи да напуснеш града, ще ми съобщиш ли?
	— Абсолютно. Засега имаме конференция в Калифорния, за която пътуваме в четвъртък сутринта. Ще се върнем по някое време в неделя…
	По дяволите. Неделя. Трябваше да бъде най-големият ден на Стърлинг, но вместо това явно ще е най-болезненият. Двамата с Едисън трябва да измислим нещо хубаво за нея.
	— Чак другата седмица ще можем да сложим камерите.
	— Добре — Холмс слага ръка на рамото ми и се подпира да стане. — Ще ти съобщя, ако научим нещо.
	Симпатичната ми къщурка изглежда все същата, което ми се струва странно. Би трябвало да я усещам по-различна, нали така, като знам какво се е случило онази вечер! Всичко е някак леко не на място, преместено и върнато от полицаите, които са претърсвали да не би убийцата да е влязла и да е оставила нещо, но това всъщност не се брои за липсващото усещане за промяна. Вероятно си има термин за него — на немски или португалски, на японски или някакъв друг език. Не на английски или испански, във всеки случай, или на малкото останал ми от училище италиански. Как е възможно да те гони носталгия по дома, ако си си вкъщи?
	Само че точно така се чувствам — копнеж за отминалия вече миг, когато тук беше моето светилище, мястото, което си беше мое и само мое, освен ако не поканя някого на гости. Мястото, където можех да заключа останалата част от света за няколко часа, мой малък рай със зелени открити пространства и никакви дървета в рамките на околните няколко улици.
	По времето, когато съм приключила с поредицата домашни задачи и съм преопаковала чантите, направо изгарям от нетърпение да изляза отново. Случвало се е да бързам за работа, да ида при Шевон или при Вик, или на среща, но винаги съм бързала _нанякъде_, не съм бягала от нещо. Не мога да понасям нуждата да избягам от дома си.
	Взимам мечето от нощното шкафче и прокарам палци по износената му, избеляла козинка, по щръкналата папийонка и пластмасовите очи, които са били пришивани многократно на местата си. Спомням си кога го получих и от кого, и за цялата утеха, която съм почерпила от него през годините. Що за утеха ще получи Рони от мечето, което му е донесъл смъртоносният ангел? След минута връщам мечето на място и излизам, като превъртам след себе си сума ти ключалки.


>
	_Имало едно време момиченце, което се страхувало от доктори._
	_За разлика от другите деца в чакалнята, тя не се боеше от инжекциите. Ежедневно понасяше толкова болка, че почти не забелязваше убождането от острия връх на иглата в ръката си._
	_Страхуваше се от докторите, понеже знаеше, че я лъжеха._
	_Казваха й, че е напълно здрава, че всичко е наред. Ако предстоеше час при лекар, татко внимаваше повече с оставянето на белези, но тя не беше сигурна дали това има значение. Дори когато видеха синини, докторите просто цъкаха с език и й казваха да бъде по-внимателна при игрите. Питаха я как се чувства, но не я слушаха, когато им разказваше, че всичко я боли._
	_На лявата й ръка, горе до рамото, имаше синина, която отказваше да се оправи, понеже баща й я хващаше там и я стискаше отново и отново — до безкрай. Заради нея докторите казаха на майка й да внимава с блузките с ластици на ръкавите, понеже малката расте, а те може да прекъснат циркулацията и да оставят трайни синини._
	_Веднъж — и само веднъж — момиченцето реши да прояви смелост и да каже цялата истина. Докторката беше млада и хубава, и имаше най-милите очи. Момиченцето копнееше да повярва на такива очи. Така че разказа на докторката всичко — или поне се опита — само че майка й я прекъсна и й се скара, че гледа лоши предавания по телевизията и си измисля. Докторката кимаше и се посмя на буйното й въображение._
	_Мама каза на татко веднага щом се прибраха._
	_В течение на две седмици той обикаляше като тигър из къщата, но не ги докосна и двете, просто в случай че някой провери. Малкото момиченце беше уплашено до смърт, но това бяха най-хубавите две седмици. Дори ръката й взе да заздравява._
	_Само че никой не дойде. Нямаше кой да дойде._


>	6

	Във вторник оставам при Едисън, понеже къщата ми още ми се струва негостоприемна, а Шевон продължава да не ми говори. Въпреки свадите ни през последните три години, а те не бяха малко, никога не сме изпадали в такова студено мълчание.
	Преспивам у Едисън и в сряда, понеже трябва да сме на път за летището по първи петли, да му се не види. За втората нощувка и Стърлинг се присъединява към нас — изтяга се на дивана по клин и грамадна тъмносиня тениска с надпис _Female Body Inspector_*18 с големи жълти букви. Едисън се взира в надписа, примигва, отваря уста… и след това заравя лице в шепите си с измъчено стенание, преди да хлътне обратно в спалнята си.
	[*18 „Инспектор на женски тела“. Игра на думи, абревиатурата на израза на английски език е FBI (ФБР). — Бел.ред.]
	Двете със Стърлинг се споглеждаме и тя свива рамене, после вади пет долара от чантата си.
	— Печелиш. Сигурна бях, че ще каже, че ти трябва да я носиш! — признава и ми връчва банкнотата.
	— Докато не се изтърве да заръча, да ти е през оная работа, няма да посмее да прави други коментари, свързани със секс — уточнявам аз, пъхам парите в портфейла си и го пускам върху чантата. — Все още изпробва границите, така да се каже, а и има доста строги заповеди да не те поврежда.
	— Вик?
	— Прия.
	Стърлинг се усмихва и разтърсва коса да разбърка вълната от конската опашка.
	— Тя е добро хлапе.
	— Имаш ли нужда от още нещо?
	— Не, екстра съм.
	Вече съм измила зъбите си и съм изтъркала грима, така че се напъхвам до Едисън, гася лампите и се намествам да си намеря удобно положение. Няколко минути по-късно той се обръща по хълбок и казва:
	— И двамата трябва да си вземем такива тениски.
	— Аз имам същата.
	— Наистина ли?
	— Майките ми я подариха за рождения ден преди няколко години. Нося я на джогинг.
	— Непременно трябва да си взема и аз.
	— Не ти трябва такава тениска.
	— Но…
	— Не си се виждал отстрани в бар. Не ти трябва такава тениска!
	През затворената врата се процежда тихо кискане, последвано от тупване и още по-силно кискане, заради което съм почти сигурна, че от смях Стърлинг е паднала от дивана.
	— Все забравям, че вратата е толкова тънка — въздиша Едисън.
	— Аз не забравям.
	Чаршафите шумолят, когато той вдига крака си, опира здраво стъпало в задника ми и ме изритва от леглото.
	Кикотът на Стърлинг се обогатява с хълцане.
	Полетът за Калифорния минава в сънна омая и канцеларска работа, поне колкото успяваме да свършим на малките масички. Тридневната конференция се занимава с изясняване дали местните полицейски служби знаят кога и как да се възползват от федералните ресурси и коя агенция да потърсят според вида на проблема си. Между презентациите пада голямо успокояване на притеснени или недоволни местни ченгета от цялата страна и съревнование с представители от другите агенции. Това е най-близкото до работна ваканция, което някога ще имаме.
	Връщаме се в апартамента на Едисън малко след три в неделя сутринта, понеже Бог знае, че Бюрото няма намерение да плаща за хотелски стаи дори и нощ повече от необходимото — и този път Едисън преспива на дивана. Което включва припадък — неизбежен срив, след като се е натъпкал със захар по време на втората половина на втория полет, за да е сигурен, че е достатъчно буден да ни закара от летището до вкъщи. Двете със Стърлинг успяваме да го съблечем по боксерки и потник и да го завием на дивана, така че да не падне, но сигурно сутринта ще се събуди замаян.
	— Лягай си — казвам на Стърлинг и я бутам с бедро към спалнята. — И аз идвам, само да си изровя дрехи.
	След като затваря вратата, за да се преоблече, Едисън като по чудо се свестява и поглежда към мен:
	— В капана ли е?
	— С двата крака.
	Понеже днес трябваше да бъде сватбата на Илайза Стърлинг, а да си в екипа — част от семейството — означава, че ще има късмет, ако дори пикае насаме, понеже няма да я оставим и за минута. Изключвам личния й телефон и звука на служебния, като оставям и двата при Едисън. Честна дума, най-ефективната защита от нежелани обаждания е, когато ги приема сърдито копеле. След като си обличам пижамата, си измивам зъбите и свалям грима си на кухненската мивка, проверявам ключалките и изключвам всички лампи на връщане към спалнята.
	Стърлинг седи на леглото, отново по тениска и клин, с коса, бухнала около главата, в скута си държи будилника на Едисън и изглежда съкрушена. Тихото щракване при затварянето на вратата зад гърба ми я кара да вдигне очи и те са глазирани от сълзи. Прошепва:
	— Мислех, че днес е още вчера…
	Работата в Бюрото — и във всички други органи на реда всъщност — си има цена. Професионалното издигане и включване в престижен екип костваше на Стърлинг годеж. От малкото, което ни е споделила, става ясно, че не е имало грам шанс любимият да я последва във Вирджиния. Тя се прибрала, на седмото небе от вестта за повишение, но срещнала пълното недоумение на годеника си, попитал я защо си въобразява, че ще работи след сватбата.
	Но краят боли дори когато една връзка поначало не е била наред.
	Взимам часовника от ръцете на Стърлинг нежно, връщам го на нощното шкафче, гася всички лампи и я набутвам под завивките. Тя не възразява, когато се притискам към нея и макар да оставам с неприятното усещане, че косите ни ще се омотаят по някое време през нощта (случвало се е и преди), нямам намерение да се отмествам. Майка й побесня при развалянето на годежа, така че Стърлинг не може да се върне в Денвър за прегръдки и макар че и Джени, и Марлийн Хановериан ще са повече от доволни да влязат в ролята на майки, стига тя да ги допусне, нямаме намерение да ги будим в три и половина в неделя сутрин.
	Така че съм на линия да снабдя колежката си с всички необходими прегръдки и за разлика от Едисън, хич нямам намерение да се притеснявам. А ако се случи тя да поплаче няколко пъти през остатъка от нощта… хубаво. Боли я и е дяволски ясно, че няма да я съдя за това.
	Късно сутринта и двете се будим от аромата на пържен бекон; нужни са само няколко минути да си разплетем косите, да изпълзим от леглото и да се отправим на разузнаване. Едисън не готви. Едисън се отегчава от всичко, което изисква повече внимание от препечена филийка. Но пред печката е Вик, който ни отдава чест с мазните щипци, а партньорът ни се зъби пред купчина картофи и голямото ренде, което явно нашият командир му е донесъл, понеже определено не е инвентар, какъвто той би си дал труда да държи в кухнята си.
	Стърлинг се усмихва сънено и на двамата, макар че е бледа и очите й още са зачервени и подути. Тихо отронва:
	— Благодаря.
	— Не съм получил нито едно обаждане от друга агенция, че вие тримата сте започнали кръвна вражда с останалите екипи — отговаря Вик и това е един вид признание. Поне толкова, колкото е склонен да й отпусне, когато разговорът е толкова мъчителен за нея.
	— Нима? — Стърлинг се отправя към масата и сяда на плота, така че да ги вижда над бара в кухнята. — Хубаво е да знае човек, че не са ни издали.
	— Не ги плашете всичките или поне не толкова, че да ги е страх да говорят — Вик обръща бекона и изцежда част от мазнината. — А средното положение си плаче за неприятности!
	Стърлинг може и да осъзнава, че той нарочно я разсейва и води разговор, за който не се налага вникване в смисъла. Похватът е прозрачен, но Вик прави същото и с нас, когато страдаме. Това е един от талантите му: позволи ми да те разсея, да запълня тишината вместо теб, докато решиш, че имаш нещо за казване…
	Хапваме късна закуска и Вик тръгва към къщи да свърши едно-друго, а ние тримата отиваме да потичаме и после се редуваме под душа, като изхабяваме топлата вода до капка. Отвлякохме Стърлинг от работа още в сряда, така че не е изненадана, когато грабваме саковете си и я натикваме в колата на Едисън.
	По пътя получавам съобщение и се мръщя. За щастие, то е от Прия, не от Холмс.
	_Илайза с вас ли е?_
	_Да, с нас е._
	_Благодаря ти._
	Преди три години, когато копелето, убило сестра й, дебнеше и Прия, Стърлинг беше в екипа на местния отдел в Денвър — заедно със стария партньор на Вик, Фини, и третия им член, агент Арчър, те наглеждаха момичето и преследваха убиеца. Отчасти заради изборите, направени по време на тази поредица от събития, а най-вече защото бе повторил същите грешки и при друг случай, Арчър вече не е агент във ФБР. При все това — или може би благодарение на него — Прия и Стърлинг се сдружиха и останаха във връзка и след приключването на случая.
	Прия беше много доволна, когато Вик и Фини се сдушиха да отмъкнат Стърлинг за нуждите на екипа ни. Не ме шокира, че тя знае какво й е струвало или че се притеснява за агентката си. Както каза Стърлинг, Прия е добро дете.
	Партньорката ни се усмихва криво, когато колата спира пред бар няколко минути след отварянето му. Един от по-тихите в града е, от типа, където групи приятели се събират да пийнат по едно-две в течение на часове смях и разговор, а не да се надвикват с тътнеща музика или глъчката на тълпата. Насочвам Стърлинг към сгушеното в ъгъла сепаре, а Едисън отива да поръча първите питиета и да обясни на барманите, че ние ще си я приберем у дома.
	— Дори не знам защо съм тъжна — признава партньорката ни внезапно, някъде около третия час. — Та аз не бях щастлива с него.
	— Тогава защо се канеше да се омъжваш? — пита Едисън и човърка мокрия, белещ се етикет на бирата си.
	— Мама беше на седмото небе, когато той ми предложи. Направи го пред двете двойки родители, целият ресторант гледаше и се получи такъв гигантски спектакъл… — Стърлинг се мръщи на яркосиния шот в ръката си и го гаврътва, без да трепне. — Имах чувството, че не мога да откажа така публично, разбирате ли? А след това майките ни бяха толкова щастливи и изпълнени с планове, и всеки път, когато се опитвах да повдигна темата, все ми казваха, че ме тресат нерви, естествено е за булката да се притеснява, и аз просто… Всички ми се струваха толкова щастливи и си помислих, че може би грешката е в мен.
	Следващият рунд шотове и бири идва и с три чаши вода, понеже ние се опитваме да я напием, не да я убием.
	— Той каза, че ако реша да дойда във Вирджиния, ще тръгна сама, а аз бях толкова _облекчена_ — продължава Стърлинг след малко, все едно двайсетината минути съпричастно мълчание изобщо не са се случвали. — Все едно вече се бе появил осезаем факт, който да посоча и да кажа _ето, заради това се случва_, и никой няма да е в състояние да възрази, че всичко е само в главата ми!
	— После обаче всички решиха, че трябва да останеш и бракът да се случи? — предполагам и тя кима нещастно.
	— Защо обаче ми е тъжно?
	Защото първия път, когато цената е висока — първия път, когато тази работа поиска твърде голямо парче от нас и имаме чувството, че кървим седмици и месеци наред — винаги ни е тъжно.
	— Понеже вратите се затварят — казвам вместо това — и ни липсва онова, което остава от другата страна — дори ако изберем да му обърнем гръб.
	— Още пазя роклята. Той настоя първата ми работа да е купуването на рокля.
	— Ако вече си похарчила няколко хиляди за рокля, вероятността да отмениш сватбата е по-малка — тихо обяснява Едисън. — Знаел е, че няма да си щастлива.
	— Да я изгоря ли?
	Той се почесва, къдриците в тъмната му коса са се умножили повече от обикновено. Наистина трябва да се подстриже.
	— Мисля, че имаш право да правиш каквото си искаш с роклята. Изгори я, изхвърли я или пък я запази за истинската сватба…
	За първи път, откакто я познавам, Стърлинг го зяпва с наистина скандализирано изражение. За първи път.
	— Човек не пази роклята от една сватба за друга! — опитва се да прошепне тя. Барманът ни поглежда с вдигнати вежди, така че шепотът й не е бил никак тих.
	— Че не е ли това едно от нещата, които би трябвало да вземеш предвид при избора? Да се убедиш, че можеш да я носиш и повторно?
	— Това е правилото за роклите на шаферките!
	Едисън отпива от новата си бира, пяната полепва по горната му устна и той ми смига. Това хитро копеле.
	— Техните рокли не са ли едни и същи с булчинската?
	— Не, те са… е, всъщност едно време са били, но… — и Стърлинг се впуска в малко объркана, но общо взето, смислено изложена история на облеклото на участниците в сватбите и традициите за това по света — от онзи тип сухарщина на шампионско ниво, която тя наистина много се старае да не показва на работа, защото и бездруго никой извън екипа не я приема насериозно. Когато преминава на темата за бездушието, обладало сватбената индустрия, Едисън дискретно заменя празната й халба с нова.
	Някъде около шестия час, докато дояждаме остатъците от огромно плато с ордьоври, колегата ми насочва едно пилешко крилце към нас със Стърлинг.
	— Мисля, че всички сме на мнение колко добре съм се държал, така че мога ли най-накрая да попитам: какво, по дяволите, значат тениските ви?
	Стърлинг изпада в поредица от пристъпи на звучен, несдържан смях, който кара половината клиенти на бара да се заусмихват в отговор. Аз просто се хиля и отпивам от джина с тоник. Двете с нея носим тениски от обикновен бял памук, с щампован отпред надпис „Преживях вечеря с Гуидо и Сал“ — сувенири от хранене, което разбива всякакви обяснения или преразкази. Едисън би трябвало да съжалява до безкрай, защото пропусна онази вечеря в Ню Йорк, в началото на лятото.
	Около осем Стърлинг изпада в още един пристъп на плач. По „планинския“ часови пояс е шест и в един друг живот точно сега щяха да я представят като „госпожа Чвороглавова-Самовлюбски“. Тя не плаче за годеника си, а по-скоро най-после се примирява с факта, че животът й е взел посока, напълно различна от очакваната. Чертаеш карта, правиш план и после внезапно стигаш до задънена улица и си толкова увлечен в промените, които се случват, че всъщност изобщо не осъзнаваш какво става, докато не продължиш по новия път. Прегръщам я през раменете, гушвам я здраво и смутеният от изблика Едисън тихомълком се измъква от масата.
	Какво да се прави. Разправиите с плачещи хора никога не са му били силна страна, а той оказва подкрепа по други начини, които имат също толкова важно значение.
	Като например да се върне с препълнена кошничка с пържени гъби, които не може да понася, но са най-любимото лакомство на Стърлинг. Тя си взима една с подсмърчане и колеблива усмивка и всички любезно се преструваме, че не виждаме лекото изчервяване, което се прокрадва по бузите на Едисън.
	Малко след десет двамата с него уреждаме сметката и оставяме дела на Вик като бакшиш за много дискретните бармани и сервитьори, които реагираха бързо на безмълвните ни сигнали и във всяко друго отношение ни бяха оставили на мира. Стърлинг се отпуска в ръцете ми — сънена, но любопитна — и от време на време избухва в тих кикот без особена причина. Кротка е, от щастливите пияници, които стават любвеобилни, без да са лигави.
	В апартамента на Едисън прехвърляме Стърлинг и чантите ни в моята кола и връчваме на нашата толкова сладко насвиркана агентка бутилка с вода за краткото пътуване. Моята задача тази нощ е да й давам вода колкото поеме, без да й призлее, за да бъде що-годе в състояние да работи сутринта. Тя се бори с капачката, докато Едисън не й я отваря, след това изхълцва весело благодарностите си и гаврътва три четвърти от бутилката наведнъж.
	Той примигва, отваря още една и й я подава.
	Докато караме, Стърлинг обляга глава на прозореца и зяпа магазините и кварталите, покрай които минаваме.
	— Благодаря! — казва тихичко.
	— Вече си една от нас — отвръщам и в този миг, може би и заради дългите часове в бара, се чувствам длъжна непременно да говоря шепнешком. — Онова неблагодарно копеле не знае какво съкровище е държал в ръцете си, но ние сме наясно. Благодаря ти, че ни позволи да направим това за теб!
	— Татко все питаше дали съм сигурна. Казваше, че не му пука дали ще изгубим парите за депозити, рокли и тъй нататък. Просто искаше да съм сигурна… — Стърлинг въздиша и смъква ластичето от косата си, за да я остави да се разсипе по раменете й. — Трябваше да му кажа. Просто не исках да си докара неприятности с мама.
	Известно ми е как се пази такава тайна. Не точно същата, но достатъчно добре разбирам подобни стремежи. Завивам по моята улица и се опитвам да реша дали има отговор, който не започва разговор, за който колежката ми е прекалено пияна.
	— Мерседес?
	— Мм?
	— На верандата ти има деца.
	Скачам на спирачката и Стърлинг изхълцва, когато коланът се опъва, а щом поглеждам през прозореца й, ами да, наистина виждам три деца на верандата си — две седят на люлката и едно крачи напред-назад пред тях, момиче е и движенията й държат сензора светнат. Дори от това разстояние виждам кръвта и мечетата.


>	7

	Вкарвам колата чак до края на алеята, понеже няма смисъл да блокирам пътя на останалите служби, въпреки че изглежда ужасно жестоко _просто да подмина децата_.
	— Стой тук, докато те повикам — казвам на Стърлинг и вадя оръжието и фенерчето от чантата си.
	— Защото съм пияна?
	— Защото си пияна.
	— Добре — кима тя веднага, държи в ръка и двата си телефона и виждам името на Едисън на екрана, докато тя полека започва да набира съобщение. Добро момиче.
	Промъквам се по периметъра на къщата с ръце, кръстосани в китките, така че и оръжието, и фенерчето да сочат напред — трябва да се убедя, че никой не чака в засада. Няма признаци от поява на чужди лица през последните няколко часа, макар че забелязвам, че тревата е окосена — Джейсън се е заел с моравата веднага щом полицията му е разрешила. Задната врата е все още заключена и стъклото — непокътнато, по стъпалата или бравата не се виждат следи от кръв. Постепенно излизам към края на верандата от другата страна на къщата, после виждам и чакащите там деца. Изключвам фенерчето и го прибирам в задния си джоб.
	— Казвам се Мерседес Рамирес — съобщавам на децата и тримата трепват. — Живея тук.
	— Не правим нищо лошо — веднага настръхва средното дете. — Онази дама ангел ни доведе тук.
	— Дамата ангел?
	Най-голямото — момиче на дванайсет или тринайсет, още в началния етап на пубертета, стои между стълбите и другите две деца. Обяснява директно:
	— Тя уби родителите ни!
	Лицата и на тримата са опръскани с кръв, има и по ръцете им, но не е толкова, колкото по Рони. Момичето държи мечето си — бяло, с твърди златни крилца и ореол точно като на Рони — за крачето и нервно потупва с него по бедрото си. По-малките гушкат своите и търсят утеха, която голямата им сестра вече знае, че не се крие в тях.
	— Събуди ни. Каза, че трябва да отидем в тяхната спалня. Каза… каза, че трябва да видим, че вече ще сме в безопасност.
	— В безопасност ли?
	— Бяхме си в безопасност вкъщи — мръщи се средната дъщеря. Прегърнала е през раменете най-малкото дете — момченце на не повече от пет годинки. — Защо нарани родителите ни?
	Поглеждам по-голямото момиче и виждам мъката, изписана на лицето й. Може малките да са били в безопасност у дома, но не и тя. Среща погледа ми за момент и отклонява очи, посяга към сестра си. Тихо обяснява:
	— Бяха мъртви. Накара ни да преслушаме сърцата им, за да се убедим.
	Кръвта по бузите им…
	— Нека първо уточним дали сте ранени.
	Момичетата клатят глави, момчето заравя лице в рамото на сестра си.
	— Дамата имаше пистолет, но каза, че няма да ни нарани — обяснява най-голямата сестра. — Родителите ни бяха вече мъртви, така че… ние…
	— Направили сте каквото ви е казала и сте се закриляли един друг — заявявам твърдо. — Как се казвате?
	— Аз съм Сара — по-голямото момиче посяга към рамото на брат си. — Сами. И Ашли.
	— А фамилията ви?
	— Картър. Сами е Уонг, също като татко си. И като мама, след като се ожениха.
	— А можеш ли да ми кажеш първите им имена? И адреса си?
	Сара ми дава информацията и аз я пращам на Стърлинг. Няколко секунди по-късно получавам емоджи с вдигнат палец. Следва съобщение от Едисън.
	_Идвам към вас, Вик също._
	Добре.
	Бавно и полека сядам на най-горното стъпало.
	— Ще ви помогна — съобщавам на децата. — Работя за ФБР, а единият от партньорите ми е в колата и звъни на полицията. Останалите идват насам.
	След като ме оглежда изпитателно, Сара очевидно решава, че нямам намерение да се приближа повече, отколкото досега, и сяда на самия ръб на люлката, за да прегърне братчето си през раменете, като го притиска между себе си и сестра си. Пита:
	— Е, какво ще стане сега?
	Толкова е сдържана, при все страха и болката в очите си, че сърцето ми се къса, като си помисля през какво ли е трябвало да мине, за да се научи на подобен самоконтрол толкова млада.
	— Полицията ще ви задава въпроси за случилото се и ще ви заведат в болница, за да ви прегледат и почистят. Ще се уверят, че разполагате със съветници, когато изпитате нужда да говорите. Ще потърсят членове на семейството, които да ви вземат.
	— Дядо и баба живеят в Калифорния. Надали ще… — Сара поглежда към Сами, все още сгушен и хлипащ между нея и Ашли, и не довършва.
	И сама мога да запълня неизказаното от нея: надали ще желаят да вземат братчето й.
	— Обещавам, че полицията наистина много ще се постарае, каквото и да се случи, то да е най-добрият възможен за вас вариант!
	За нещастие, нищо повече не _мога_ да обещая. Колкото и да ми се иска, не мога да гарантирам, че ще си останат тримата заедно. Това не зависи от мен.
	Детектив Холмс пристига с линейката, а друга кола паркира след нея минути по-късно.
	— Рамирес! — приветства ме тихо.
	Кимам в отговор.
	Полицайката прикляка до мен, без да сваля поглед от децата.
	— Жената, която се обади на 911, пияна ли е?
	— Точно така; затова и си стои в колата от самото начало и само ви се обади! — мръщя се на неодобрителното изражение на Холмс. — Днес трябваше да е сватбата й. Изведохме я и я напихме.
	Детективката приема обяснението ми с гримаса, но явно няма какво да добави.
	— Не е имала никакъв контакт с децата или околната среда. Буквално дори не е отваряла вратата на колата.
	— Добре. Сара? Ашли? Сами? Казвам се детектив Холмс. Държите ли се, а?
	Момичетата я оглеждат, започват от още мократа й от душа руса коса и стигат до здравите работни ботуши, и се притискат толкова силно един в друг, че Сами едва се вижда.
	Този път е по-трудно да стоя настрана и да не се намесвам, да чакам Холмс да взима решенията и да издава заповеди на полицаите и парамедиците. Член на отряда й, който има деца, поема грижата за Ашли и Сами, като меко ги докарва до колебливи усмивки, докато парамедиците ги прегледат и ги отведат до линейката. Сара ги следи, докато влязат на сигурно в превозното средство, и чак тогава неохотно сваля поглед.
	Холмс оглежда момичето минута-две, след това улавя погледа ми и накланя глава към Сара. И добре разпознава мрака в очите й. И тя е пострадала, по различен от Рони начин, травмата й преминава границата на болката, далеч по-страшна е от простото малтретиране. Изправям се, пресичам верандата по дължина и сядам на перилото, с лице към люлката, така че да съм близо, без да навлизам в личното пространство на момичето.
	— Сара? — подканвам я нежно. — Кога започна да те малтретира пастрокът ти?
	Тя се стряска, след това се засрамва, но вижда, че и двете не я осъждаме и не я виним, така че отпуска рамене и очите й се напълват със сълзи.
	— Малко преди раждането на Сами — прошепва. — Мама беше наистина много болна през цялото време и той каза… каза, че тя н-н-н-няма да им-м-ма нищо против, както и че той има нужди. Но продължи да го прави и след това. Исках да спре и се канех да кажа на мама, но той к-к-к-каза, че ако аз н-н-не искам, ще отиде при Ашли… — от очите й рукват сълзи, големи и горещи, и ръцете ме болят от копнеж да я прегърна, да я защитя от околния свят, дори да е само за няколко минути. Вместо това здраво се вкопчвам в перилото. Сара продължава с все по-пресекващ глас. — Н-н-н-не казах. Така и не казах!
	— Ох, _mija_…
	Сара скача от люлката и се хвърля върху мен, вкопчва слабите си ръце в кръста ми и заравя лицето си в гърдите ми. Едва я удържам; налага се да закача стъпало на тънките подпори на перилата, за да не падна от верандата. Прегръщам момичето с една ръка, достатъчно да я успокоя, без да се чувства приклещена, а с другата я галя по сплъстената кестенява коса и тихо й гукам на испански.
	Зад гърба си чувам приближаването на други коли — гласовете на Едисън и Вик се смесват с този на Стърлинг, докато ги осведомява за известните й подробности от пътническата седалка на моята кола. Изтривам ги от мислите си, съсредоточена върху плачещото на гърдите ми момиче.
	— Толкова ми е мъчно, че е трябвало да минеш през подобно изпитание, Сара! — шепна, като напасвам движението на ръката в ритъм с дишането си. Сара постепенно започва да отмерва вдишванията си по моите и се успокоява. — Не е трябвало да ти се налага, но ти си такава добра сестра и си защитила по този начин Ашли! И толкова добре се погрижи за сестра си и братчето си тази вечер! Знам, че не ти е било лесно!
	— Едно от момичетата в класа ни, татко й правеше същото нещо — изхълцва Сара в тениската ми. Гуидо и Сал никога няма да са същите. — Каза на учителката ни и на училищната сестра. Майка й заяви пред всички, че лъже и просто се опитва да причинява неприятности.
	— Толкова съжалявам, Сара!
	— Радвам се, че той е мъртъв — изпъшква тя, а сълзите й отново потичат, този път по-силно. — Съжалявам, знам, че не трябва да се радвам, но наистина съм доволна…
	— Сара, миличка, нощта е била много дълга и страшна и ти е позволено да чувстваш всичко, което си пожелаеш! — стискам я за рамото. — Това не те прави лош човек!
	— Тя знаеше. Дамата ангел знаеше какви ги е вършил пастрокът ми. Никога не съм споменавала другиму, честна дума!
	— А някой питал ли те е? Може би в училище?
	Сара се поизправя, все още вкопчена в кръста ми.
	— Ами… — миглите й са сплъстени на шипчета, от сълзите светлорижото е потъмняло до кафяво. Замислено обяснява: — Преди няколко месеца ни проверяваха за гръбначни изкривявания… Сестрата и една от треньорките ни преглеждаха в кабинета по физическо. Трябваше да си вдигаме блузите. През петия час ме извикаха при директорката. Училищната психоложка ме попита дали всичко у дома е наред.
	— А помниш ли да е питала нещо конкретно? Намек, който да ги е накарал да си мислят, че нещо не е наред?
	Сара се изчервява силно и кима:
	— Той… ме стиска силно. Оставя синини.
	— Няма да се повтори повече! — напомням й аз. Холмс кима разсеяно, втренчила поглед в тефтерчето в ръката си. Направо трепери от гняв, но се опитва да го скрие за доброто на Сара. — Повече не може да те пипне и никога няма да докосне, Ашли! — изчаквам момичето да кимне отново. — Какво стана при психоложката?
	— Казах й, че съм паднала от плота, докато прибирам чиниите, и пастрокът ми ме е хванал, преди да се ударя в пода. Знам, че не трябваше да лъжа, но…
	— Но си защитавала себе си и сестра си. Не се опитвам да те виня за нищо, Сара! Направила си каквото е било нужно, особено след като си видяла как съученичката ти си докарва неприятности, задето е казала истината.
	— Само за това мислех през цялото време — признава момичето. — Тя каза истината и всички й се караха, а ако… — тя си поема дълбоко дъх и клати глава. — Няколко дни по-късно пак ме извикаха, но този път при психоложката имаше социална работничка. Казах й същото. Тя… помоли да види синините и аз… не й позволих. Имаше пресни и знаех, че по тях ще разберат, че… но знаех също и че не могат да ме накарат да ги покажа без разрешението на майка ми.
	— Сара? Смяташ ли, че майка ти щеше да даде разрешение? — интересува се Холмс.
	Сара се разтреперва и аз я гушвам по-силно, вече достатъчно уверена в нея, за да я прегърна с две ръце и така да й дам топлина и сигурност. Тя шепне:
	— Не съм сигурна… Мама наистина обича пастрока ми. Винаги казва, че не знае какво ще правим, ако нещо му се случи, не знае как ще живеем без него…
	Затварям очи и полагам брадичка на тила й, като съзнателно държа дишането си равномерно. Майка й е знаела.
	— Социалната работничка ме закара у дома и обясни на мама всичко. Пастрокът ми се зарадва, че не съм признала нищо, и ми купи колело. От години мечтаех за такова, но той винаги отказваше, а после ми купи точно това, което исках…
	Насилниците често възнаграждават жертвите си за мълчанието и лъжите. Не възнамерявам обаче да го кажа на Сара — тя и бездруго го знае. Струва ми се толкова умна и сладка, и с такава страст защитава сестра си и братлето си! Няма да я товаря с повече, отколкото е абсолютно наложително.
	— А дамата ангел стори ли ти се позната? Гласът й или движенията?
	— Не. Носеше маска, такава една… — Сара замлъква и се мръщи, после ме поглежда. — Не като маскарадните. Тази беше изискана. Тежка. От онези, по които рисуват художниците. Приятелката ми Джули събира такива маски, само че украсени. Има цяла стена, всички с различни шарки. Майка й пише във вътрешността на всяка датата, на която я е получила.
	— Май и аз събирах същите, когато бях малка — обажда се Холмс. — Татко се кълнеше, че били от Венеция и ми трябваха години, за да осъзная, че лъже. Но въпреки това харесвах маските.
	— Тази на ангела беше по-голяма. Покриваше цялото й лице и не беше изрисувана. Съвсем бяла. И… — Сара потреперва. — Кръв. По нея имаше кръв!
	— А очите й виждаха ли се? Какъв цвят бяха?
	Момичето клати глава.
	— В отворите за очите имаше огледалца. Беше зловещо.
	Поглеждам към Холмс.
	— Едностранни огледала?
	— Логично би било, нали? Сара, ти повтаряш „тя“ през цялото време. Откъде знаеш, че ангелът е жена?
	— Ами… — момичето безмълвно мърда устни за момент, после затваря уста. В челото й се врязва бръчка. — Имаше дълга руса коса. Светлоруса според мен, и права, май така беше. А и просто ми звучеше като жена. Гласът й не беше много писклив, но… да, възможно е и да е бил мъж. Не съм сигурна.
	Продължаваме да задаваме въпроси. За да не я претоварим, внимателно разделяме онези, в които притискаме момиченцето за допълнителни сведения или изясняване на подробности. В крайна сметка за момента въпросите се изчерпват и Холмс вика един от парамедиците, а Сара ми се усмихва колебливо. Тихо и срамежливо обяснява:
	— Тя каза, че при теб ще бъдем в безопасност и ще ни закриляш. Излезе права. Благодаря!
	Пак я прегръщам, вместо да търся подходящия отговор.


>
	_Имало едно време момиченце, което се страхувало от фотоапарати._
	_Според нея бяха прекомерно честни и не знаеха как да лъжат. Случваше се да ги накараш да излъжат — ако с тях борави умен човек, а родителите й не бяха такива._
	_Снимките показваха пръстите на татко, забити дълбоко в рамото й или в бедрото на мама. Показваха как и двете с мама се накланят настрани — встрани от татко и една от друга — и как тате ги дърпа към себе си._
	_Показваха очите й._
	_Показваха всичко._
	_Тя мразеше да се вижда на снимки, понеже очите й винаги крещяха онова, които не й бе позволено да каже, но въпреки това никой не го виждаше._
	_След това тате започна да взема фотоапарата със себе си нощем._
	_Преглеждаше снимките, когато си пожелае, дори ги вадеше в дневната, на открито, сякаш предизвикваше майка й да повдигне темата._
	_Тя не се обади. Разбира се, че нямаше да се обади!_
	_Освен това татко й ги показваше на подбрана група приятели, мъже, които до един я наричаха „ангел“ и „хубаво момиче“, и „прекрасна“. Те разглеждаха снимките заедно и татко им вадеше копие от онези, които си харесваха най-много. Но никога не им позволяваше да забравят кой държи юздите и че той притежава това, за което копнеят. Все едно колко им даваше, можеше винаги да си вземе всичко._


>	8

	Този път Холмс ми позволява да съпроводя децата до болницата, понеже признанието на Сара означаваше, че се налага провеждането на гинекологичен преглед. Не съм сигурна дали защото прегръщам момичето, или понеже убийцата беше дала моето име, но Холмс се съгласява, че присъствието ми вероятно ще й помогне да запази спокойствие.
	Едисън и Вик потеглят към дома на Уонг, където да се срещнат с Миньоне. Стърлинг идва с мен, седи мрачна и мълчалива в ъгълчето на линейката, с поредната бутилка вода в ръце. Не се опитва да говори нито с децата, нито дори с полицаите и парамедиците. Просто наблюдава и си пие водата.
	В болницата Ашли и Сами попадат в прегръдките на възрастна педиатърка, чийто бавен, сладък като сироп акцент сякаш едновременно ги очарова и успокоява. Стърлинг пълни бутилката си от чешмата и сяда в Спешното с телефона си. Към този момент е вече практически трезва, но не бих се изненадала, ако помоли от болницата да й направят тест за алкохол, преди да се ангажира по какъвто и да е начин със случая.
	Помагам на сестрата и полицайката да преоблекат Сара за прегледа в някаква приемна, преградена със завеса. Пижамата й е сгъната и поставена в торбичка, която се запечатва и подписва, а после идва ред на гигантския фотоапарат. Момиченцето ме поглежда стреснато.
	— Всичко е наред — уверявам я аз. — Трябва да имаме на запис възможните контузии, с които си дошла. Този апарат има филтър, който помага синините да се виждат по-добре. Ще се уверим, че докторите знаят за тях, и с тази информация в досието ти ще помогнем на социалните работници да решат към кои терапевти да те насочат за разговор.
	— О! — тя поглежда фотоапарата и се взима в ръце с дълбоко вдишване. — Добре.
	Синините са ужасни. Големи отпечатъци се припокриват на бедрата й отвън и отвътре, едната страна на гръдния й кош е цялата в наситено индигово и жълто. По-светли синини се усукват около шията й, отпред и отзад, и обхващат лицето й. През филтъра виждаме формата на пръстите.
	— След няколко минути ще дойде лекарка — обяснявам й аз, като я хващам за ръка, докато полицаят прибира фотоапарата. — Виждаш ли онези метални неща в края на леглото, които малко приличат на педали? Наричат се стремена и докторката ще те помоли да си пъхнеш краката в тях, за да може да ги вдигне. Ще ти бъде неудобно, все едно си изложена на показ, но единствено лекарката има видимост, честна дума. Няма да влизат посетители, а дори да се случи такова нещо, докторката ще блокира гледката.
	— Налага ли се?
	Ще ми се да дам на Сара друг отговор, но не възнамерявам да я лъжа.
	— Да. Непременно трябва да те прегледаме. Ако искаш лекарката да спре и да ти обясни какво точно прави, само кажи, става ли? Знам, че е неприятно.
	— Това като цитонамазка ли е? Мама споменава за такива неща. Каза, че когато порасна, ще трябва да си правя такива.
	— Подобно е. Това ще е може би малко по-подробен преглед от вземането на цитонамазка.
	— Защо?
	— Докторката ще се увери, че нямаш контузии там долу. Когато мъже нараняват момиченца по такъв начин, може да се получат разкъсвания и подувания или инфекции. Ако разкъсванията се повтарят известно време, може дори да остане белег, който да създава проблеми впоследствие. Така че лекарката трябва да се убеди, че е открила всички рани, за да бъдат лекувани.
	— Ох.
	Стискам ръката на момиченцето.
	— Сара, бях само няколко години по-малка от теб, когато ме прегледаха за първи път — и то по същата причина.
	В отговор на това твърдение тя се вкопчва в мен и забива пръсти в ръката ми.
	— Наистина ли?
	— Наистина. Така че можеш да си сигурна, знам колко неудобно ще бъде, но е наистина важно. Нямаше да те молим за прегледа, ако не беше.
	— Нали каза, че си агент на ФБР?
	— Такава съм.
	— А дали… — Сара преглъща с усилие, но когато вдига поглед към мен, очите й блестят. — Мислиш ли, че и аз мога да стана като теб някой ден?
	— Миличка, ако го искаш достатъчно силно и работиш достатъчно усърдно, искрено вярвам, че можеш да станеш каквато си пожелаеш. Включително и агент на ФБР.
	— Искам да защитавам хората.
	— Вече го правиш! — Сърцето ми се къса при обърканото накланяне на главата й. — Сара, пастрокът ти е щял да погне Ашли. Защитавала си сестра си години наред и си се справила толкова добре, че тя дори не знае в каква опасност е била.
	Докторката влиза, докато Сара още размишлява върху това твърдение. Жена е, не по-възрастна от мен, с мили очи и нежен глас и внимателно обяснява всяка стъпка, без да навлиза в излишни технически подробности или да опростява прекалено. Между отделните обяснения задава на Сара лесни въпроси, за да я предразположи, без да навлиза на лична територия. Момиченцето малко шава по време на прегледа и един-два пъти изписква, когато предупреждението не е било достатъчно да я подготви, но докторката й се усмихва топло, докато си сваля ръкавиците.
	— Справихте се наистина добре, госпожице Картър.
	— Всичко… наред ли е? Така де, там… там долу?
	— В по-голямата си част — отвръща докторката откровено, но не изглежда притеснена. — Имаш леко възпаление и част от повърхностните тъкани са охлузени доста болезнено, така че ще ти дадем лекарства — антибиотици, за да предотвратим инфекция, и противовъзпалителни, за да преборим подпухването и чувствителността. Лошата новина — и тя не е много лоша, просто е малко необичайна — е, че ще ти предпиша и кремче. И след като имаш възможност да починеш и да се измиеш, една от сестрите ще те заведе настрана и ще те научи да го прилагаш. Представи си часовете по здравна култура в училище, само че малко по-неудобни, и вероятно ще схванеш идеята.
	Сара се смее и сама се стряска от това.
	— Сега ще ти дадем истинска пижама — продължава докторката — и като се преоблечеш, сестрата ще те заведе няколко етажа по-горе. Тази вечер с брат ти и сестра ти ще сте в една стая.
	— Те добре ли са?
	— Да. Малко уплашени, но физически са наред, но все пак сестрите ще ви наглеждат. При тях има и социален работник и тя ще ти обясни какво ще се случи от тук нататък. Имаш ли нужда агент Рамирес да дойде с теб, или мога да я открадна за малко?
	Сара ми се усмихва лекичко.
	— Мисля, че ще се справя. Благодаря, агент Рамирес!
	— Мерседес — казвам й аз и усмивката се разширява. — Преди да си тръгна, ще дам на социалния работник данните си и ще ти оставя визитка с моите телефон и електронна поща. Ако имаш нужда от нещо, Сара, дори и просто от разговор, моля те — звънни ми. През следващите няколко дни и седмици ще се случват много неща и сигурно ще ти бъде трудно, особено ако смяташ, че трябва да си силна пред братчето и сестра си. Но пред мен няма нужда да стискаш зъби, ясно? Така че ако ти трябвам, обади ми се!
	Тя кима и ми стиска ръката, след това ме пуска, така че да последвам докторката през вратата и по коридора до сестринския пост.
	— Непрофесионално ли ще е да искам да намеря копелето, което й е причинило това, и да го кастрирам? — пита докторката с разговорен тон.
	— В щата Вирджиния оскверняването на труп май е престъпление. Трябва да проверя.
	— Труп? — събеседничката ми се замисля за момент, после кима рязко. — И това е приемлив вариант.
	— Значи състоянието й е по-лошо, отколкото й казахте?
	— Не, физически ще се излекува напълно със съответните време и грижи. Просто съм на мнение, че всеки, който извърши изнасилване, трябва да бъде кастриран, а ако изнасили дете, наказанието да е максимално болезнено и увреждащо.
	— Това мнение ми харесва.
	— Пуснахме с предимство кръвната проба на партньорката ви и вече е под законовия максимум. Хубаво е да го знаете, предвид че силно се съмнявам дали екипът ви ще успее да поспи кой знае колко тази нощ.
	— Не, няма да е много. Благодаря, докторе!
	В чакалнята Стърлинг се мръщи на телефона си, а до лакътя й вдига пара стиропорена чашка.
	— Има кафе машина, ако искаш нещо — осведомява ме тя. — Ако кафето им е лошо колкото чая, може и да не ти се рискува.
	— Достатъчно будна съм засега — признавам и се настанявам в стола до нея. — Още не съм си включвала дрънкалката — някакви вести от момчетата?
	— Казаха, че сцената била сходна с тази при Уилкинс. Таткото — усмирен с няколко изстрела, след това _наистина_ накълцан на парчета; майката — намушкана до смърт. За разлика от Дениъл Уилкинс, Самюъл Уонг има многобройни прободни рани по и около слабините.
	— Рони Уилкинс не е бил сексуално малтретиран, за разлика от Сара Картър, така че е разбираемо, предполагам.
	— Живеят в един от кварталите в края на града, където къщите разполагат с по няколко декара дворове. Нямат съседи, достатъчно наблизо, които да чуят или видят нещо… — Стърлинг вдига поглед от телефона си. — Вик каза, че огледалата в стаята на Сара и в банята са били покрити.
	— Не е необичайно за човек, малтретиран по подобен начин.
	— Криминолозите изследват местопрестъплението, но засега не са открили нищо съществено. Много хора в квартала дори не заключват вратите си нощем.
	— Спокоен квартал.
	— Сигурна съм, че сега жителите му не се чувстват толкова сигурни… — Партньорката ми въздъхва и пуска телефона в скута си, с екрана надолу. — Накарала ли ги е да гледат?
	— Не. Три деца щяха да са много по-трудни за овладяване от едно, особено предвид че две от тях не са били малтретирани. Събудила ги е впоследствие и ги е накарала да влязат да им преслушат сърцата.
	— Боже мили!
	Седим в мълчание няколко минути. Опитвам се да реша кое е по-добре: да кажа на Шевон лично, въпреки уговорката да я оставя да инициира контакт само когато и ако се почувства готова — или да я оставя да научи по клюкарника в службата. Би трябвало да пиша на анализаторите, за да започнат да правят кръстосани проверки веднага щом дойдат на работа, да намерят и най-дребната подробност, която свързва Сара с Рони. Една точка в пространството е сама по себе си безполезна, но две… те могат да образуват множество, началото на мотив. Две точки биха могли да представляват и линия. Ще ми се Ивон, щатната аналитичка на екипа ни, да се беше върнала от майчинство. Тя беше много добра в намирането на тези скрити връзки между А и Б.
	— Мислиш ли, че леглото на Едисън може да побере трима души?
	— Какво?
	Стърлинг обляга глава на рамото ми. В някакъв момент отново си е стегнала косата на конска опашка и изтървани кичури гъделичкат опакото на шията ми.
	— Моето не е достатъчно голямо, а твоето вероятно е заградено с лента. Тази нощ не бива да оставаме сами…
	Пресягам се и леко й подръпвам ухото.
	— Все още си малко пияна, нали?
	— Съвсем мъничко.
	— Никой от нас няма да спи тази сутрин, но довечера? — накланям глава върху нейната и се отпускам. — Ако леглото на Едисън не е достатъчно голямо, ще идем да окупираме пода в дневната на Вик.
	— Става.
	Тишината се възобновява, нарушавана от далечни разговори и от време на време — повиквания по интеркома. След малко покрай нас към входа на Спешното изтърчават цяла върволица доктори в престилки и хартиени роби от травматологията и след няколко минути чуваме воя на приближаващи сирени. Телефонът на Стърлинг бръмчи и писука с поредица есемеси, пристигнали в бърза последователност. Отделяме още един дъх, още един миг, и после тя вдига телефона, отваря съобщението и започва да чете на глас.


>	9

	— Казаха, че пред вас имало нови деца.
	Шевон е пред бюрото ми и нямам ни най-малка представа колко е часът в момента, но очевидно вече е била на работното си място тази сутрин (още ли е сутрин?), понеже си е облякла ужасния пуловер. Точно над стола й има вентилационна шахта и прикаченият към нея термостат явно е за постоянно настроен на замръзване. Фактът, че съм се вторачила в пуловера, вместо да се радвам на присъствието й, не говори добре за разговора, който несъмнено ще последва.
	Облягам се в стола и се старая да не си търкам лицето, понеже гримът е единственото, което ме поддържа в що-годе човешки вид.
	— Оставих ти гласово съобщение — казвам след малко. — Помолих те да ми звъннеш.
	— Да, а след това стигнах до работа и Хедър ме чакаше да ми разкаже, че приятелката ми получила нова доставка от окървавени деца пред вратата.
	— Все едно ги поръчвам от „Амазон“.
	— Мерседес!
	— Какво искаш да кажа, Шевон? Да, имаше деца пред вратата ми. Да, родителите им са били убити. Да, това е ужасно.
	— Какво ще стане сега с тях?
	— Не знам — въздишам. — Говорих по телефона с дежурната социална работничка. Дядото и бабата на Сара и Ашли от Калифорния са готови да вземат момичетата, но очевидно са ужасно предубедени и няма да приемат „изтърсачето“, а Сара вече обяви, че ако я пратят някъде без братчето и сестричката й, ще избяга. Браво на нея за смелостта, но все пак… Бащата на момичетата е в затвора за обир, неговите родители са починали отдавна, а дядото и бабата на Сами не са открити засега. Нямат чичовци и лели, а е трудно да се намери приемен дом, склонен да вземе три деца накуп и да ги задържи заедно. За момента са в болницата, докато се уверят, че най-голямата е добре, а след това ще ги отведат в дом, докато ситуацията се изясни.
	— И на теб това ти е изгодно.
	— Да не си дошла само да ми крещиш?
	Шевон се смущава от репликата ми. Изглежда и уморена, очите й са зачервени от изтощение и гримът може само да прикрие цвета на торбичките под клепачите й, но не и провисването на омекналата кожа. Явно не спи добре. Шепне:
	— Липсваш ми!
	— И ти на мен, но ти си тази, която ми обърна гръб.
	— Окървавени деца, Мерседес!
	— Жертви, Шевон, които несъмнено не са пожелали родителите им да бъдат убити, за да ти създадат неудобства.
	— Уха… — Тя седи — всъщност приседнала е — на ръба на бюрото ми и се взира в краката си. — Обикновено, когато се караме, не си толкова жестока.
	— Обикновено, когато се караме, е за някакви глупости… — ровя в хаоса от документи на плота, за да си намеря телефона, който ми подсказва, че е осем и половина; зад бюрото съм вече около пет часа. _Madre de Dios._ Завъртам се в стола и виждам Стърлинг да печата припряно на компютъра си, а Едисън е зад маниакално спретнатото си бюро до нея, вдигнал крака на ръба и с отворена дебела папка в скута.
	— Ехо, _hermano_… — казвам му.
	— Донеси ми нещо на връщане!
	— Ясно! — грабвам си чантата от долното чекмедже и тръгвам към асансьора. Секунда по-късно стреснатата Шевон тръгва след мен.
	— Какво… това разговор ли беше? Какво стана?
	— Ще пием кафе.
	— Имам работа.
	— И заради това си дошла в моя кабинет? — ръгвам бутона за повикване по-силно, отколкото всъщност е необходимо, и се заставям да не повторя неколкократно жеста. От този тип сутрини е. — Или идваш, или не.
	— Мерседес…
	Вратите се отварят и аз влизам вътре, обръщам се и вдигам вежди срещу Шевон. Тя пристъпва след мен, ругаейки тихо.
	— Не си нося портмонето.
	— Но служебната карта е в теб?
	— Да.
	— Тогава, стига да можеш да се върнеш после в службата, почти съм сигурна, че мога да си позволя да те черпя едно кафе, даже и по твой вкус.
	— Какво ще рече това?
	— Че си поръчваш ужасно засукани кафета.
	— О… Това е… вярно е.
	Изморена и замаяна съм, и изборите на Шевон напоследък ме нараняват, с други думи — наясно съм, че циферблатът ми е на настройка „кучка“. Излизаме от сградата и обхождаме кафенетата поред. Въпреки че в района има много, всички са пълни и захранват пристрастяване, което поддържа голям брой агенти в що-годе оперативна годност. На няколко пресечки по-нататък успяваме да намерим по-тихо заведение с малка тераска, на която има столчета и масички, но не и хора. Вътре, на включен климатик, седят неколцина клиенти, а още няколко си поръчват за работа, но терасата би трябвало да е изцяло на наше разположение. Никой не желае да седи отвън на тази влажна жега, все едно колко ранен е часът.
	Поръчката на Шевон изпълва стената на чашата й с магически руни, а моята предизвиква лека усмивка у баристата, понеже е съвсем проста. Сдобивам се и с геврече за мен и пуричка с крем за Шевон. Няма да е вкусна като тези на Марлийн, разбира се, но може би е хубаво приятелката ми да си спомни, че колкото по-дълго ми се сърди за нещо, което не е по моя вина, толкова повече време ще мине, преди отново да опита превъзходните лакомства.
	Подкупът не ми е под достойнството.
	Чакаме мълчаливо напитките си. Шевон си играе с маншета на грозния си грамаден пуловер, а аз прочитам най-новото съобщение от Холмс: _Защо толкова много от съседите ти си лягат преди десет?_ По него съдя, че никой не е забелязал колата, която спира и разтоварва децата. Съседите на улицата ми са дружелюбни, но си гледат своята работа. Сделката, която имаме с Джейсън за двора и прането, е признак на необичайно сближаване. Няма особена причина да си прекарваш времето в надзъртане през завеси към света отвън, ако животът ти е вътре.
	С кафета и закуска в ръка двете се оттегляме на тераската. Шевон само ровичка във фунийката, натрошава дебелата кора между пръстите си. Аз съм прекалено гладна, за да се държа възпитано, и гевречето ми изчезва на пет хапки. Може би трябваше да си взема две.
	— Мерседес? Защо не живеем заедно?
	Косата й е толкова ярка на утринното слънце — огненочервени къдрици като тирбушони, които се борят с всички опити за укротяване или ограничаване. Изсъхнат ли, обикновен ластик за коса не може да ги удържи — тази сутрин опашката на Шевон е пристегната с помощта и на химикалка във весело розово. През последните три години съм се разглезила от възможността тези къдрици да милват кожата ми, да тежат в ръцете ми…
	— Мерседес!
	— Понеже не обичам да споделям пространство за постоянно — отвръщам просто. — Понеже е важно да си имам свой собствен дом, който да ме отделя от останалия свят с колкото си ключалки искам. Понеже не допускам единственото ми убежище, единственото ми лично пространство, да бъде само една спалня, дори и ако е превърната в кабинет. Понеже те обичам, но засега не мога да живея заедно с друг човек.
	— Преспивам у вас, ти преспиваш у нас, двамата с Едисън си ходите на нощувки през цялото време. Каква е разликата?
	— Възможността да откажеш.
	— Не…
	— Когато растях, на вратата на спалнята ми нямаше ключалка, която да мога да контролирам. На десет години отидох в приемен дом, винаги живеехме от по две до шест деца в стая и ако имаше ключалка, то тя беше от външната страна на вратата, нямахме право да я пипаме. Когато последната ми двойка приемни родители попита дали искам да остана при тях до навършване на пълнолетие, направиха го, като купиха резе и ми помогнаха да го монтирам от вътрешната страна на вратата си. Майките разбираха какво означава това за мен, колко сигурна се чувствам по този начин и затова останах при тях. Къщата ми е първото лично мое място не защото живея в нея, а защото имам контрол върху достъпа на другите.
	Шевон си пие кафето и гледа минаващите коли.
	— Била си в приемен дом? — пита накрая.
	— Осем години.
	— Не си била осиновена?
	— Последните ми предложиха. Отказах.
	— Защо?
	— Защото семейството ми ме нарани. Не бях готова да опитам отново. Но останах при тях четири години и все още поддържаме връзка. Събираме се по няколко пъти годишно.
	— И за три години дори не си ми споменала?
	— Ти обичаш да редактираш света си, Шевон. Убедена съм, че умираш от любопитство как съм попаднала при приемни родители, но ще се ядосаш, ако ти обясня. Понеже не искаш това да е част от реалността ти. Децата в твоя малък свят не страдат.
	— Не е честно!
	— Не, не е и ми писна да се преструвам, че ми е по силите да подкрепям самозаблудата ти… — почуквам с палец белезите на бузата си. Държа ги покрити през повечето време, но невинаги. Шевон ги е виждала, но никога не е питала откъде са. Бях благодарна за това, докато не започнах да разбирам, че по този начин тя не ми осигурява лично пространство — просто искрено не иска да знае, понеже подозира, че причината ще се окаже ужасна. Наистина е такава, но все пак… Продължавам: — Постоянно ме наказваш, понеже върша работа, която ти не смяташ, че е необходима, и отказваш да приемеш, че в действителност е. Писна ми да се чувствам длъжна да те защитавам от историята си просто защото не ти харесва, че светът е ужасно място.
	— Не съм наивна! — възразява Шевон, но аз клатя глава.
	— Иска ти се да бъдеш. Не си, и знаеш, че не си, но искаш светът да е толкова прост и се нахвърляш на хората, които ни напомнят, че не е.
	Ръцете й треперят. Гледам я как вкопчва пръсти в чашата си в опит да спре треперенето, а след това оставя кафето и скрива длани в скута си.
	— Така го казваш, сякаш късаш с мен.
	— Не, не късам.
	— Наистина ли?
	— Отдавна трябваше да спра да се преструвам. Но се налага да разбереш едно, Шевон: повече няма да продължавам. За теб остава да решиш дали можеш да имаш връзка с човек с болезнена лична история; човек, който иска да може да говори за трудностите и постиженията в работа, която мразиш. Ако можеш или смяташ, че ще успееш, прекрасно. Наистина се надявам да успееш и ще измислим начин връзката ни да продължи да се развива. Ако не можеш, ще те разбера, но изборът за слагане на край е в твои ръце.
	— Обвиняваш ме за всичко!
	— Да — допивам последната глътка кафе и пъхам боклука в чашата. — Ще ми позволиш ли да ти кажа и още нещо за децата?
	Изражението й говори недвусмислено „Не, в никакъв случай!“, но след малко кима.
	— Били са малтретирани от родителите си и когато тази жена ги е извела от домовете им, тя ги е оставила пред моя с обещанието, че аз ще ги закрилям. Наистина ще го направя. И да, ужасяващо е, че тя знае къде живея и с какво се занимавам, но също така ми има и доверие да се погрижа за тези деца. Начинът, по който си върша работата, и репутацията, която съм си изградила, са причината те да не бъдат оставени в къщата при мъртвите си родители. Незначителна дреболия, но все пак е проява на милост. Убийцата не наранява децата и знае, че и аз няма да ги нараня.
	— Не съм сигурна, че имам какво да кажа — отвръща Шевон с треперещ глас.
	— И в това няма нищо лошо. Просто си мисли по въпроса, докато взимаш решението си.
	Телефонът ми избръмчава с ново съобщение, от детектив Миньоне.
	_Уонг е снимал доведената си дъщеря. На снимките не личи тя да знае. Социалната работничка иска да си там, когато й кажат._
	_Може да отнеме час, докато стигна до болницата_ — отвръщам.
	_Става. Ще й съобщя._
	— Трябва да отида в Манасас — обявявам.
	— Прибираш се вкъщи? Но денят едва сега започва.
	— Вчерашният ми ден още не е завършил, но отивам в болницата да говоря с едно от децата. Искаш ли да повървиш с мен до работа, или имаш нужда да останеш насаме?
	Шевон ме гледа близо минута, после се прегърбва.
	— Ще поостана малко. Предполагам… ами ще поговорим… кога?
	— Когато и да е, ти решаваш. Ти батираш.
	— Батирам ли?
	— С брат като Едисън наистина ли е шокиращо, че бейзболът се е прокраднал в речника ми? — изправям се и хвърлям боклука си, включително смачканите останки от фунийката й, когато тя кима. Не съм сигурна, че изобщо е яла от нея. — Няма да се появявам нито на вратата ти, нито на бюрото ти, няма да ти пращам съобщения, да се обаждам или да пиша имейли. Няма да си подхвърляме бележки като в гимназията. От теб зависи.
	Поколебавам се, после решавам да пратя всичко по дяволите и се навеждам да я целуна. Колкото и да ми е бясна, телата ни се познават и Шевон се навежда за целувката, вкопчва пръсти в лакътя ми. Заради глупавото си кафе има вкус на малини с бял шоколад и мента. Случаен шофьор ни подсвирква, но не му обръщам внимание, съсредоточена в сладостта на устните на приятелката си върху моите, в тихата въздишка, когато плъзвам пръст по очертанията на брадичката й. Това най-вероятно е последната ни целувка и ме плаши мисълта, че съм се отказала от правото на мнение по въпроса. Плаши ме, както и трябва. Когато се отдръпвам, дъхът ни се смесва и челото ми е облегнато на нейното.
	— _Te amo y te extraño y espero que sea suficiente._*19
	[*19 Обичам те и ми липсваш, и се надявам това да стига (исп.). — Бел.прев.]
	Струва ми се, че оставям парче от душата си при Шевон, но не поглеждам назад. Вместо това влизам в кафенето да поръчам напитки за Едисън, Стърлинг и Вик, и второ кафе за себе си. Когато тръгвам към работа, внимателно наместила чашките в картонен поднос, забелязвам, че на масата вече няма и следа от приятелката ми.


>	10

	По-голямата част от деня си прекарвам с гнева на Сара, когато научава, че пастрокът й я е снимал с камери, скрити из цялата й стая. Тя е бясна и страда ужасно, но не е съобщила за случилото се на сестра си, така че гневът й се събира и трупа, докато не я извеждаме навън и не я оставяме да крещи. Нанси, социалната работничка с над трийсет години стаж, умело прихваща дотичалите охранители, за да им обясни какво става, а аз стоя с пищящото, ридаещо дете в малката градинка, която вероятно е виждала много такива случки. Сара постепенно се успокоява — по-скоро симптом на изтощение, отколкото истинско спокойствие, както ми се струва — и пита дали може да види снимките.
	— Смяташ ли, че ще ти е полезно? — пита Нанси спокойно.
	— Те са мои снимки. Колко други хора ще ги гледат?
	— Детектив Миньоне ги е открил, докато е претърсвал килера на пастрока ти, и незабавно ги е запечатал като доказателство — обяснявам. — Впоследствие ще натовари някого със задачата да ги опише, защото процедурата е такава, а след това ще бъдат запечатани в нов плик. Предвид че господин Уонг е мъртъв и не може да бъде съден, няма причина снимките някога да се озоват в съдебната зала. Няма причина адвокатите да поискат да прегледат доказателствата.
	— Ами ако Самюъл ги е показал на някой друг? Например на приятелите си? Ако ги е публикувал онлайн?
	— Детектив Холмс е отправила искане до началниците си партньорът й да работи с отдела за киберпрестъпления на ФБР — обяснявам на момичето. — Имаме хора, които специализират в проследяването на файлове и снимки онлайн. Ако посредством компютъра си пастрокът е изпратил снимките ти на някого, ще го открият. Освен това полицията ще говори и с неговите колеги и приятели.
	— Значи, дори ако не могат да се сдобият със снимките, ще знаят, че ги има?
	— Не. Снимките няма да бъдат споменавани конкретно, освен ако следователите не са достатъчно уверени, че са спипали човек, който ги е виждал. Ще бъдат много внимателни, Сара. Никой не иска да страдаш повече!
	— А ако някой има от снимките ми?
	— Ще бъде арестуван и съден за притежаване на детска порнография. Сара, ти си на дванайсет. Никой — и имам предвид _никой_ — не иска тези снимки да се разпространяват в мрежата.
	— Но аз трябва да _знам_ — шепне тя и се отпуска на пейката като кукла с отрязани конци.
	— Прекрасно те разбирам! — Нанси се навежда напред, не навлиза в пространството й, но проявява повече внимание сега, когато крясъците са спрели. — Но те се опитват да те защитят. Тези снимки са доказателство за престъпление, Сара, и полицаите няма просто да ти ги дадат, дори ако на тях си ти. Няма да върнат _на никого_ детска порнография. Дали вярвам, че може да ти помогне, ако ги видиш? Вероятно. Вярвам ли, че видът им ще те нарани? Може би. Сара…
	Момичето се чеше по ръката, където найлоновата болнична гривна е ожулила кожата й и чака социалната работничка да довърши мисълта си, което според мен е добър знак.
	— Пастрокът ти е постъпил ужасно, в това няма съмнение. Но наистина ли искаш да видиш какво още ти е причинил?
	— Аз не… — Сара въздиша разочаровано. — Не ми харесва други хора да виждат част от мен, която не познавам. Самюъл ме малтретираше тайно, но сега тези късчета страдание са публични.
	— Нищо подобно.
	— Видели са ги други хора и знаят, че те съществуват и как са се появили, а аз няма да мога да ги видя.
	Нанси я гледа продължително и си представям как разиграва варианти наум.
	— Уверявам те, че ще говорим с адвоката веднага, щом съдът определи защитник. Извън това нямам никаква власт над случая. Ще ти обещая обаче едно: ще проверим дали има законово основание да поискаме да ти покажат снимките. В замяна ще те помоля да се подготвиш за разочарование. Ако — и това „ако“ е наистина под въпрос — ти се даде разрешение да ги разгледаш, не очаквай чудотворен резултат… — Социалната работничка се пресяга полека, само с два изпънати пръста, и лекичко докосва бузата на Сара с опаката им страна. Незаплашителен жест, начин да докоснеш и да успокоиш, който не съдържа възможност да навредиш. — Не можеш да позволиш тези снимки да станат основата, на която разчиташ за съвземането си. Трябва да намериш пътя си без тях. Ще можеш ли да работиш с мен върху това?
	— Имам ли избор?
	— Не и добър.
	Сара изпръхтява от смях и очевидно остава изненадана от себе си, но мисля, че и това е добър знак.
	Когато ги оставям, двете са още в градинката и обсъждат най-добрия начин да кажат на Ашли какво е правил пастрокът им. По думите на Сара сестра й е харесвала Самюъл, понеже й подарявал красиви дреболии. Ще й бъде трудно да разбере.
	Отивам у Вик — там се събира екипът ни, когато не знаем с какво да се захванем. Едисън и Стърлинг пристигат след няколко минути. Марлийн излиза да ни посрещне, въпреки че всички си имаме ключове, и ме стяга в здрава прегръдка, впива тънките си пръсти в гърба ми и уж би трябвало да е болезнено, но всъщност е успокоително.
	— Как се справяш? — пита тя тихо.
	Ухилвам се криво:
	— Още съм жива.
	— Е, и това е нещо, нали? А бедното момиче?
	— Гневи се.
	— Хубаво.
	Разсмивам се и отвръщам на прегръдката, като се пускам едва когато Едисън и Стърлинг се озовават в обхвата на обятията на Марлийн.
	Тази вечер дъщерите на Вик отсъстват — коя на работа, коя на среща с приятели — така че сме само шестимата, разпръснати на терасата и около грила. Джени спретва така наречените от нея „просешки вечери“ — нахвърляш каквото ти попадне на парче алуминиево фолио, загъваш го на вързопче и го мяташ на грила или във фурната. Тя си има цяла книга писани на ръка рецепти от този тип и винаги са много вкусни, стига Вик да си изиграе ролята и да ги махне от грила, преди положението да стане катастрофално.
	— Получих интересно съобщение от Прия днес — съобщава ми Стърлинг, докато гледаме Марлийн и Джени да играят на дърпанка с къдриците на Едисън. Жената на Вик се опитва да убеди партньора ни да се подстриже или поне да поокастри гривата си, а Марлийн с ръка на сърцето обявява, че не му е разрешено да го направи. Помежду им Едисън се черви и заеква, и ни хвърля все по-отчаяни погледи с молба за помощ. Стоим на безопасно разстояние с бири в ръка.
	— Прия си е такава. Какво ти прати?
	Стърлинг ми връчва телефона си, в прозорчето за съобщения примигва линк. Когато го докосвам, ме отвежда към колекция снимки на антипразници — жени празнуват развод или развалянето на годеж и унищожават сватбените си рокли по всевъзможни начини. Една е накарала шаферките си радостно да напъхат бухналите си рокли в дъскорезницата. Друга група носи роклите, но играе пейнтбол. Една жена явно е накъсала роклята на ивици и ги е вързала една за друга, за да се спусне от прозореца на хотел, на които пише „Сватбен апартамент — младоженци“.
	— _¡¿Quѐ chingada*20?!_
	[*20 Какво, по дяволите? (исп.) — Бел.ред.]
	— Нали? Виж… о, чакай само да видиш коя си харесах… а, ето я!
	Кикотя се, зяпнала екрана и зомби бригадата от булка и шаферки.
	— Това определено е креативно приложение за рокля, която не можеш да върнеш!
	— Прия ме попита дали имам идеи.
	— Имаш ли?
	— Още не… — Стърлинг отпива голяма глътка от бирата си, после вдига бутилката за наздравица към Едисън, който успява да събере достатъчно достойнство да избяга от Марлийн и Джени. — Но определено се замислих.
	Бог да благослови Прия!
	След изумителна вечеря с пиле с тиквички в сос маринара и с гъби за онези, които ги харесват, известно време обсъждаме дъщерите на семейството и колко странно ще е догодина, когато Джейни отиде в колеж като сестрите си. Когато Марлийн започва да се прозява, започваме да почистваме, въпреки че тя ни порицава заради помощта.
	— Ще се прибереш ли с мен у нас? — пита Едисън.
	Стърлинг отговаря преди мен:
	— Не, идва у нас. Ти за разнообразие можеш да прекараш една свободна от естроген вечер.
	— _Y puede que a luna vaya a caer del cielo_*21 — мърмори той.
	[*21 И луната ще падне от небето (исп.). — Бел.прев.]
	— Това какво беше?
	— Благодаря ти, оценявам го.
	— Браво — шепна му и го сръчквам в хълбока. Той си разтрива ребрата с гримаса, но не отвръща на удара.
	Пиша на Холмс, за да знае, че сме готови да инсталираме камерите, които Стърлинг е купила на път към Вик, и по времето, когато стигаме къщата, униформен полицай вече е дошъл да ни пусне покрай полицейската лента. Приветства ни дружелюбно и ни гледа как работим. Камерите са малки, доста дискретни и лесни за скриване; Стърлинг е работила с такива и преди. Което е хубаво, понеже когато казвам, че ги инсталираме, имам предвид, че го прави тя, а аз й подавам това-онова от сандъчето с инструменти. Отнема й само час да ги постави и свърже с мрежата, видеото се записва и на външен харддиск, и онлайн. Тя е нашият техно гуру, когато Ивон не е на разположение.
	Благодарим на полицая и духваме към апартамента на Стърлинг. Тя живее само на няколко пресечки от Едисън, в блок, собственост на същата компания и почти идентичен на вид, като изключим, че входовете са боядисани в бледооранжево, а не в златистокафяво. Партньорката ми преглежда пощата си пред кутията и изхвърля три четвърти право в кошчето в ъгъла на помещението.
	— Компаниите наистина ли извличат достатъчно ползи от пощенските реклами, та да си струват парите и разхищението?
	— Надали, но защо това да ги спира?
	Апартаментът й е на втория етаж и Стърлинг спира с ключ в ключалката.
	— Май е малко разхвърляно — извинява се. — Преравях си вещите, за да събера за благотворителност.
	— Има ли пътека за минаване?
	— Да.
	— А насекоми?
	— Не — отвръща Стърлинг смутено и ме гледа сърдито с ъгълчето на окото си.
	— А да расте нещо по вещите?
	— Не.
	— Тогава всичко е наред.
	— Имаш потискащо ниски стандарти — въздиша тя и бута вратата, за да щракне лампата в коридора.
	Влизам след нея, затварям и заключвам, и за първи път виждам апартамента й.
	— Мили боже, Илайза!
	Стресната, тя изтървава ключовете си, вместо да ги окачи на кукичката, към която се пресяга.
	— Никога не си ме наричала по име.
	— Защото досега не съм влизала тук. Май повече няма да съм в състояние да те нарека „Стърлинг“!
	Тя се изчервява силно и си вдига ключовете, които окача спретнато на малка кукичка на закачалката.
	— Не бива да оставям Едисън да попадне тук, нали?
	— О, дявол го взел, не, ще избяга с писъци към паркинга! — смея се и пристъпвам полека в апартамента. Стените са боядисани в деликатна, студена отсянка на розовото, а едната е по-дръзко розова за акцент. Плъзгаща се стъклена врата води към малка тераска, покрита не само с вертикални щори, за да блокира слънцето, но и с ярко розова драперия, обградена от лавандулови и бебешко сини завески, и една от онези… как се наричат, къдри? Дипли? Онова, по-късото, което се слага върху завесите и също като тях е поръбено с две розови панделки с навързани на равни разстояния малки джуфки. Всяка една дреболия в стаята изглежда съвършено съчетана, досущ като от списание „Марта Стюърт Ливинг“*22 — все едно Блажената Света Марта на кифлите е слязла лично на земята и ги е осветила. Същото важи и за кухнята, в която има комплект подхождащи си кърпи за ръце, висящи от дръжките на чекмеджето и фурната.
	[*22 Компания, основана от Марта Стюарт — известна американска водеща на кулинарни предавания и предавания за домакинството, която популяризира изтънчения начин на живот. — Бел.ред.]
	Единственият хаос, който виждам, цари из трапезарията, където има светлозелени и ментови пластове покривки. Два от столовете са накамарени с дрехи, на седалката на единия има отчасти отворен кашон, а на другия — е, той служи предимно за кофа за боклук.
	— Мили боже, Илайза Стърлинг! Аз… Аз честно не си спомням кога за последно съм виждала толкова къдрички. Или се наричат дипли?
	Тя вече е червена като домат и се суети да окачи чантата си до ключовете.
	— Моля те, не казвай на Едисън!
	— В никакъв случай не бих развалила изненадата! — Не мога да спра да се смея и горкото момиче изглежда все по-притеснено, така че се вкопчвам в раменете й в нещо като коалска прегръдка. — Защо не си споменавала, че си толкова дяволски… женствена извън службата?
	Поне си спечелвам крива усмивка.
	— Достатъчно трудно е да ме вземат насериозно. Представяш ли си, ако момчетата разберат за това?
	— Хммм.
	— Какво?
	Отпускам се в обятията й и забивам брадичка в рамото й.
	— Опитвам се да си спомня кога за последно си била спаринг-партньор на мъж и това не е довело до неколкократното му поваляне на тепиха. Винаги им наритваш задниците. Заради това Едисън не иска да се бие с теб. Когото успеят да те победят в двубой, тогава имат право да ти се подиграват за розовото и диплите.
	Стърлинг се смее и ме избутва встрани.
	— Нека се преоблека и ще ти помогна да постелим дивана.
	В дневната се преобличам в тениска и боксерки, прясно отвлечени от дрешника на Едисън, понеже другите ми нощни дрешки наистина имат нужда от пране, и откривам, че чекмеджето на една от масите всъщност е малък сейф за оръжие.
	— Нула-две-едно-четири-две-девет — обявява Стърлинг, когато се връща и ме заварва да го гледам. — Знам че е глупаво, но исках нещо, за което не се налага да се замислям.
	— Нула-две-едно-четири е Свети Валентин ли? Две-девет?
	— Кървавият Свети Валентин през 1929 г.*23
	[*23 На тази дата Ал Капоне устройва засада на бандата на Джордж „Бъгс“ Моран и избива противниците си до крак с автомат „Томпсън“. — Бел.прев.]
	Обмислям избора на партньорката си за известно време и се озъртам поред към разните къдрички, пастелните съчетания и съвършено подхождащите си решения.
	— Ти си комплексна личност, Илайза Стърлинг.
	— Не сме ли всички такива?
	— О, по дяволите, и още питаш!
	След като преместваме масата до развлекателния център, има достатъчно място да опънем дивана до легло, което завършваме с _пълен спален комплект_, който Стърлинг вади от килера с бельото. Само забелва очи при неизбежния ми кикот.
	— Не мога да се сдържа — настоявам. — Просто… толкова си свирепа на работа, носиш само черно и бяло, винаги си връзваш косата, толкова дяволски внимателна си с грима, а тук попадам в истинска приказка. Обожавам жилището ти!
	— Така ли?
	— Абсолютно! Просто на мозъка ми ще му трябва известно време да съчетае двете ти страни. Във всеки случай, трябвало е да видиш колко време ми отне да спра да се смея, като видях апартамента на Едисън…
	— Наистина ли? Но неговият апартамент е точно какъвто си го представям!
	— Ако искаш да го промениш, да го направиш дори още по-едисъновски, какво би направила?
	Стърлинг умува известно време по въпроса, докато тъпче възглавниците в калъфки и ги разбухва.
	— Ще махна снимките от стените и ще сменя масата с нещо досадно. Това не са негови допълнения.
	— На Прия са.
	— Обожавам това момиче!
	Не стоим да си говорим до късно — все пак последните няколко дни бяха тежки. Но колкото и да съм уморена, сънят се бави. Не съм спала в собственото си легла вече няколко седмици и макар че разтегателният диван е относително удобен, все пак не е истински креват.
	Но не това е причината да стоя будна. През половината време и бездруго сме на път, спим на легла в какъвто хотел ни се падне. Спали сме и на диваните на потенциални жертви и понякога на пода в заседателната зала, когато няма време за повече от дрямка.
	Не, мисля си за Сара, самичка в стаята си нощем, вслушана в стъпките по коридора, да се пита дали ще я оставят на мира тази нощ или пастрокът й ще дойде. Дали ще затисне устата й с ръка и ще й напомни шепнешком да пази тишина, понеже не бива сестра й или майка й да чуят. На сутринта, седнала в кухнята, разкъсвана от болка и нещастие, тя ще се взира в майка си и ще се пита дали е възможно наистина да не е чула, да не знае нищо…
	Не е невъзможно да се възстановиш напълно след подобно преживяване, но то оставя белези. Променя начина, по който гледаш на хората, колко им се доверяваш или ги допускаш до себе си. Променя навиците ти, дори копнежите и мечтите. Променя това кой си и без значение колко борба водиш да се върнеш към човека, който си бил, така и не успяваш. Някои промени са необратими.
	Телефонът ми избръмчава със съобщение.
	От Прия е.
	_Стърлинг каза, че й се подиграваш за апартамента. Нали знаеш, че аз съм й дала някои от вещите?_
	Понякога обаче промяната е за добро. Или поне води до добро, което е равнозначно.


>	11

	Въпреки трудното си начало седмицата продължава относително спокойно. Със Сара си говорим няколко пъти дневно и получавам сведения и от Холмс, и от Миньоне. Момичето успява да ни даде някои полезни описания на жената, убила родителите й — няколко пръста по-висока от самата Сара; телесно слаба, но силна — пренесла е Сами до и от колата, така че момичетата да вървят, без да оказват съпротива. Носила е бял гащеризон, който я покривал от шията до китките и глезените, била е с бели ръкавици и е имала преметната торба с многобройни комплекти найлонови терлички за белите си маратонки. Бялата маска със загатнатите черти и огледалните очи ни беше описал още Рони, но русият бретон се е спускал над маската така, че е личало как е част от перука с дълга и права коса.
	И горе-долу тук разговорите, които водехме с Едисън, се превърнаха в дълго обсъждане за разликата между полезното и същинската помощ, понеже никоя от тези подробности нямаше да ни помогне да намерим убийцата, освен ако не успеехме да открием съответната личност и тези предмети у нея. Миньоне вече се опитваше да проследи покупките, но и това занимание щеше да е по-лесно след залавянето на заподозрян.
	Полицията се беше свързала и със социалните служби: досиетата на Рони Уилкинс и Сара Картър бяха дело на службата в Манасас, но имената на работещите по тях служители не съвпадаха. Оплакването, попълнено от училището на Сара, беше връчено на новопостъпила служителка, а с делата на Рони от няколко години се занимаваше един и същ мъж.
	В сряда минавам през архивите на ФБР да подам искане. Всички досиета по случаите ни, заедно с писаните ни на ръка бележки, направени по време и след разследванията, се съхраняват за идните поколения или одит, което дойде първо (одитът, разбира се; винаги е одитът). В Бюрото съм от десет години и случаите ми никак не са малко. Повечето от тях са разследвани от нашия екип или съм взела участие в тях в ролята на консултант, но от време на време са ме прехвърляли и в други екипи. Всички сме ходили на гастроли, ако някъде липсва човек или има нужда от конкретна специалност.
	Агент Алцесте, която работи в архивите, понеже това свежда до минимум взаимодействието с хора, изслушва причините за искането ми и преглежда документите, които вече са попълнени и чакат одобрението й. Алцесте не ме харесва — всъщност не харесва никого — но ме мрази по-малко от повечето агенти, понеже се старая да съм възможно най-добре подготвена, ако е неизбежно да я обезпокоя по някакъв повод.
	Гласът й е дрезгав и все още се долавя силният й квебекски акцент, вероятно защото не говори с хора достатъчно често, че да изчезне. Алцесте заявява, че ще са нужни няколко дни да копира толкова много информация. Очаква да споря с нея — повечето го правят.
	Аз обаче просто й благодаря за отделеното време и усилията и я оставям в уединението на кабинета й. Повечето случаи мога да сваля и от компютъра си, но натъпкването на всички досиета на един харддиск ще е много по-лесно от ровенето във всяко поотделно. Освен това по този начин ще мога да виждам и бележките на Вик и Едисън по случаите, не само моите. Работим добре като екип, понеже виждаме различни неща; в течение на някой от случаите ни те може да са забелязали нещо, което аз не съм, а да се окаже от полза сега.
	Надявам се, че само се заблуждавам, но не мога да се отърся от гнетящото ме чувство, че може би знам защо жената ангел е избрала мен. Защо тази убийца дава името ми на децата и им повтаря, че при мен ще са в безопасност, че ще ги закрилям?
	Ами ако някога съм й казала абсолютно същото?
	Точно тези думи използваме и ние пред децата, които спасяваме. _Всичко ще е наред. Вече си в безопасност._
	Струва ми се, че мислите на всички се въртят около същата идея, но не ни се иска да признаем възможността — или по-скоро вероятността — тази убийца да води началото си някъде от досиетата с нашите случаи. Още не сме готови да го изкажем на глас, все едно така ще овеществим думите, ще ги натоварим с допълнително значение. Това обаче не означава, че имаме право да се крием от предположението си.
	Късно в петък сутринта, докато двете със Стърлинг седим на бюрото на Едисън, за да го накараме да изгуби самообладание, докато обсъждаме какво да поръчаме за обяд, Вик влиза от фоайето, натоварен с досиета и доклади на различни агенти, събрани по криволичещия му маршрут.
	— Налага се да наредя и на трима ви да си ходите вкъщи.
	— Какво?
	— Утре е Денят на независимостта. Днес е задължителният ви почивен ден за националния празник. Не би трябвало дори да припарвате до службата.
	— Дошли са и много други агенти.
	— Понеже или смяната им е съвпаднала със седмичната ротация, или разделянето на работата и личния им живот куца също толкова силно, колкото и на вас тримата.
	Ох! Колко лицемерно изказване, предвид… е, всичко.
	Вик клати глава. Носи вратовръзката, която Прия, Инара и Виктория-Блис му подариха миналата година за рождения ден — цветни пеперуди, прерисувани от витраж, на черен фон, и е точно толкова зловеща, колкото подсказва описанието, но той въпреки това я е сложил, понеже му е от тях.
	— Вървете си вкъщи. Не си взимайте работа за домашно. Почивайте. Занимавайте се с прането. Гледайте мач.
	Продължаваме да го зяпаме недоумяващо.
	— Имате почивни дни сравнително редовно — напомня ни Вик с въздишка. — Знаете как да оцелявате!
	Стърлинг накланя глава.
	— Не — отвръща той твърдо. — Никакво гости с преспиване, никакви обиколки по баровете. Всеки се прибира в собствения си дом и няма да идвате в моя, понеже с Джени разполагаме с къщата за празника за, както изглежда, първи път от поне трийсет години.
	— Къде ще ходи Марлийн?
	— Сестра ми я взе вчера, ще прекарат Четвърти юли на плажа с децата.
	Всъщност ми е трудничко да го повярвам. Марлийн е толкова активна и здрава, но винаги се издокарва в официални панталони и пуловери, носи наниз перли и прическата й е перфектна. Просто не я виждам на плажа.
	— А сега и тримата си вървете по домовете!
	— Все още не сме измислили обяда — отбелязва Стърлинг, след като Вик се отдалечава.
	Той обаче ни подхвърля през рамо:
	— Така е, понеже се прибирате поотделно!
	Странно нормален следобед е. Отивам си у дома и свалям костюма си, почиствам хладилника от всичко, което се е развалило за седмица и половина, откакто за последно съм си била у нас, отправям се към магазина, купувам и кутия симпатични кексчета — за Джейсън като благодарност за работата по двора, понеже той обича проклетите вкуснотии, но не може да се застави да ги поръчва самичък — и при все това имам пред себе си повече свободно време, отколкото съм свикнала. Така че пера, бърша прах и чистя банята, а когато пускам втората пералня, сериозно се замислям дали да не последвам примера на Стърлинг и да преровя гардероба си, откъдето да махна всичко, което вече не нося или не ми става.
	Накрая се озовавам на дивана с бира и книга с логически задачи. Много обичам да пазарувам дрехи, но мразя целенасочено да търся неща, които не ми стават.
	Вечер е, макар че навън е още светло, когато стомахът ми напомня, че така и не си дадох труд да обядвам. Тръгвам към кухнята да поровя в покупките си. Имам осем милиона различни пресни зеленчуци, понеже дори аз знам, че хранителните ни привички са противни (мисля, че това е и една от многото причини Марлийн и Джени толкова да напират да ни хранят) и направо ми потичат лиги при мисълта да ги сготвя с терияки и пиле. Тиквички, гъби, лук, броколи, три цвята чушки — слагам всичко накуп с малко олио, сусам, сол и пипер на малкото грилче хибачи*24, за което Едисън ми се подиграваше.
	[*24 Малък грил, който обикновено се слага на всяка маса в японските ресторанти, за да могат шеф-готвачите да готвят пред клиентите си. — Бел.ред.]
	Той продължава да се шегува с монтирания на кухненския ми плот грил, но в същото време не отказва да хапне всичко, което изпека на него, така че според мен аз печеля.
	Нарязвам пилешкото на що-годе еднакви кубчета и го оставям да кисне в купа с марината. Тъкмо се каня да започна да кълцам зеленчуците, когато на вратата се чука. Преди дори да съм осъзнала какъв е източникът на звука, вече съм обърнала ножа в ръката си в положение, по-подходящо за битка, отколкото за готвене. Притеснителен рефлекс е да ти се случват такива неща вкъщи. Един по един принуждавам пръстите си да се отворят, за да оставя ножа на дъската.
	— Една секунда! — провиквам се и посягам към мивката.
	Все още се радваме на дневна светлина; никой няма да ми подхвърли нещо зловещо на дневна светлина, нали?
	Бърша ръце в крачолите на джинсите си, тръгвам към вратата и надзъртам през шпионката, която, както откривам, е скрита под яркорижи къдрици.
	— Шевон? — бързо отключвам и отварям. — Имаш ключове!
	Тя колебливо ми се усмихва.
	— Слагаш верижката, когато си у дома. И не бях сигурна дали…
	— Влизай!
	На влизане ми се струва неуверена, както не се е държала от доста време насам. Май от онзи повратен момент миналата година, когато отказах да заживеем заедно.
	— Захванала си нещо.
	— Просто правя вечеря. Яла ли си? Планирах да ми остане за уикенда, така че правя цял тон…
	Тръгвам към кухнята и дъската за рязане, като я оставям да реши колко удобно иска да се почувства. Тя се озърта, сякаш къщата може да се е променила от последното й идване (не е) или може би търси видими знаци, че аз съм се променила (няма да намери).
	Майките ми ми казаха преди време, че трябва да спра да се преструвам. Започвам да съжалявам, че не ги послушах по-рано.
	— Чушките са нарязани на едро, така че може би ще успееш да им махнеш семките… — казвам на Шевон, като се старая да не обръщам внимание на факта, че всъщност не ми отговаря.
	— Благодаря! — Тя си слага чантата на паянтовата масичка до вратата и се забавя минутка, преди да се покатери на тапицирания бар-стол от другата страна на плота.
	— Не е имало нови деца на вратата ти?
	— Убедена съм, че Хедър щеше да се тресе от възбуда пред бюрото ти, ако имаше.
	— Вероятно, но ти щеше да си ми казала преди нея, нали?
	— Не. Обещах ти, че първият контакт ще бъде по твоя инициатива… — проверявам температурата на грила и слагам всичко да се пече, като се наслаждавам на съскането и надигналата се пара.
	— И не би прекъснала този обет, за да ми споделиш, че са ти доставили поредното дете.
	— Е, доставките не изискват писмено потвърждение, така че…
	Шевон въздиша и скръства ръце на плота, на безопасно разстояние от грила и пръските от него.
	— Има ли някакви версии?
	— Не.
	— Значи може да се очакват още деца.
	— Да.
	— Мерседес!
	— Не знам какво точно искаш да кажа — свивам рамене и разбутвам зеленчуците с металната шпатула. — Не работим по никакви версии, децата вероятно ще продължат да се появяват… какво друго искаш да разбереш?
	— Не могат ли… не знам, да дебнат около къщата ти или нещо подобно?
	— Случващото се трябва да мине определена граница, преди отделът да оправдае подобен разход.
	— Откога Вик толкова неохотно…
	— Това не е случай на ФБР — напомням й аз.
	— Тогава нека полицията се заеме.
	— Улицата е твърде тиха и открита за дискретно наблюдение, а те не могат да си позволят да отклоняват полицаи от нормалните им задачи за събитие, което няма нито периодичност, нито предвидимост.
	— Да знаеш, че съществуват и прости отговори!
	— Та ти буквално току-що ми се скара, задето ти давам прости отговори!
	Шевон отпуска брадичка на дланите си и не отговаря.
	Добавям подправки към пилето и зеленчуците, после отварям хладилника.
	— Нещо за пиене?
	— Вино?
	— Разбира се.
	Наливам и на двете ни и се връщам към разбъркването. Добавям сос към зеленчуците почти в последния момент, като им давам достатъчно време да се сготвят добре, без да станат лигави, и разделям поравно между две чинии и три пластмасови кутии. Връчвам на Шевон вилица и вадя един от комплектите си клечки за хранене — хубавите лакирани, които Инара и Виктория-Блис ми подариха за Коледа. Слагам тях и чинията си настрана, за да успея да почистя грила, докато е още горещ.
	Храним се мълчаливо, аз се облягам на кухненската страна на плота, Шевон седи срещу мен и това може би е най-самотната вечеря в зрелия ми живот. Когато приключваме, изплаквам чиниите и вилицата и ги слагам в съдомиялната, след това на ръка измивам клечките за хранене и ги оставям на малка кърпичка да се сушат. По неизвестна причина се сещам за съвършената в цветово отношение кухня на Стърлинг, макар че моите кърпи за чинии са тънки и протрити, и избрани наслуки от щанда за долар в „Таргет“*25.
	[*25 Верига универсални магазини в САЩ. — Бел.ред.]
	— Липсваш ми — шепне Шевон зад гърба ми.
	— Затова ли си дошла?
	— Защо според теб съм тук?
	От гърлото ми се изстъргва хриптене, което уж е смях, но всъщност е нещо съвсем различно.
	— Честна дума, Шевон, нямам ни най-малка представа. С радост бих си помислила, че си тук, понеже искаш да измислим как да продължим, но ако го предположа, ще ми кажеш, че все още ти трябва пространство, така че нищо нямам намерение да предполагам… — Чашата ми с вино все още е практически пълна, но нейната е празна, така че й наливам нова. — Решила ли си вече какво искаш?
	Дълго мълчание. Не се опитвам да я подканям. Облягам се на плота, отпивам от виното си и оставям тишината да улегне помежду ни. Тази тишина ми е позната, от самото начало се крие под повърхността на неспирното бърборене. Там се предполага да е същината. Накрая приятелката ми казва с тих и изплашен глас:
	— Не.
	— Тогава защо си тук?
	— Понеже ми липсваш! — крясва Шевон.
	— И какво, сдобряваме се и се търкулваме в леглото, и всичко се оправя по вълшебство? Понеже си спомням, съгласихме се, че Холивуд е пълен с лайна.
	— Как може някой толкова романтичен като теб да е така ужасно неромантичен?
	— Ситуационна реакция.
	Шевон ми показва среден пръст, след това поглежда пръста си и въздиша.
	— Прихващам лоши навици, като ви гледам задно с Едисън.
	— Няма нищо, и при Стърлинг е така.
	— Не знам какво искаш да кажа!
	— Май животът ни в момента се изчерпва с това… — тъй като и бездруго не водим разговор, продължавам със заниманията и приключвам, като избърсвам плота, измивам дъската за рязане и ножа и ги подреждам да се сушат до клечките за хранене.
	— За една нощ, само за една нощ… не може ли да продължим…
	— С преструвките? — Клатя глава. — Не мисля, че това всъщност ще помогне, а ти?
	— Но с какво ще навреди?
	С много. Би могло да навреди толкова много, но точно в този момент Шевон влиза в кухнята и ме целува настоятелно, ръбът на плота се врязва в бедрото ми и аз не я отблъсквам. Правила съм и по-лоши грешки преди.


>	12

	Пробуждам се от дрямка от гъдела на пръстите на Шевон, която ги плъзга по надписа на ребрата ми — Т. С. Елиът се рее на фона на ярко оцветена мъглявина, бих ли _дръзнал аз да обезпокоя вселената*26_?
	[*26 Бих ли дръзнал аз / да обезпокоя вселената, дори и еднократно? (из „Любовната песен на Дж. Алфред Пруфрок“, превод — Ц. Стоянов). — Бел.прев.]
	Дяволски болеше да се рисува точно там, над костта, но когато си направих татуировката, не исках да ми се налага да се притеснявам, че ще се покаже по време на работа. Обичам Елиът трепетно, като смутена и възторжена гимназистка; харесва ми не заради целите поеми, а заради отделни стихове и образи, за това как строфата изскача и залепва в мислите, дори ако стихът и движенията продължават… А именно този откъс е дори още по-личен — напомняне, че да повлияеш вселената, може да е хубаво; че и аз съм оставила знак в нея с моите кожа и кръв, смесени с мастило, за образуването на единствения белег по мой избор.
	Шевон плъзва устни по въпросителната и аз отварям очи, за да погледна часовника, загнезден между краката на мечето на нощното ми шкафче. Единайсет и четиридесет и пет. Поспала съм добре, както от доста време насам не съм.
	— Носът ти трепка — мърмори Шевон сънено.
	— Сърби ме лицето.
	Тя се засмива тихо и ме бута по гърба.
	— Тогава върви се измий!
	Отивам до тоалетната и избърсвам от лицето си грима, останал по-дълго от планираното, прибирам косата си на конска опашка, понеже сексприческата не си пасва добре с къдриците. Като стотици други нощи, когато се върна в спалнята, Шевон ще бъде просната като морска звезда на леглото, със само около петнайсет процента вероятност главата й да е някъде около предната табла и вероятно вече ще спи, понеже притежава способността да заспива по желание. Но тази вечер не е същата като всички онези нощи. Не съм достатъчно добра в преструвката, за да се самоубедя, че е така.
	Простенвам, взимам клин и потник от гардероба и отивам в дневната да си прибера телефоните. Има няколко входящи есемеса — от Едисън, Стърлинг, Прия и Инара — но нищо, което да изисква незабавен отговор.
	— Идваш ли в леглото?
	— Да, просто си взех телефоните.
	Шевон пъшка недоволно и когато се връщам в спалнята, за да включа телефоните да се зареждат, се надига на лакът да ми се озъби. Преметнала е единия си крак над чаршафа, така че се увива около другия и половината й дупе и я оставя гола, с коса, паднала в безпорядък над светлата кожа. При по-добро осветление бих могла да видя луничките, които я покриват почти цялата. Обичам тези лунички, обичам да проследявам съзвездия по кожата й с уста…
	— Мисля, че си залепена за тях! — мъмри ме Шевон и ми отнема секунда да осъзная, че говори за телефоните ми.
	Умът ми определено е зает с луничките.
	— Защо си облечена?
	— Понеже ходих до дневната.
	— Защо се обличаш, за да ходиш из собствената си къща?
	— Понеже винаги го правя?
	— Наистина ли?
	— Да. — И като продължение на ритуала около лягането коленича да проверя, че сейфът за оръжие под леглото е наред. Вадя и трите пистолета — два лични, един служебен, и проверявам да не би да са заредени. Още държа служебното оръжие, когато на вратата се чука. Е, не толкова се чука, колкото се блъска.
	— Ехо! Моля ви, бъдете си вкъщи! Помощ!
	— Облечи се, но стой тук — сопвам се на Шевон, зареждам оръжието и смъквам телефоните си от зарядните.
	— Мерседес…
	— Просто го направи! — затварям вратата на спалнята и се насочвам към входната врата с всичките й ключалки, веригата и шпионката. Отпред има момиче с окървавено лице и паникьосано изражение, но не виждам следи от кола или друг човек.
	— Аз съм Мерседес — провиквам се през вратата и чувам момичето треперливо да си поема дъх. — Ще отворя вратата, става ли? Но трябва да останеш там, където си в момента. Ще можеш ли?
	— Мога… мога да го направя. Ще се справя.
	— Добре. Ще чуеш ключалките да щракат, не се притеснявай, тук съм… — пъхам телефоните в колана на клина си и отключвам с една ръка. Когато вратата се отваря, момичето се люшва напред, но се сдържа и само кърши ръце.
	На дванайсет-тринайсет е, немного по-голяма от Сара според мен, с очила, които са килнати на носа й. По лицето и двете й ръце има кръв, стекла се е по предницата на дългата й туника, която е и единствената й дреха над бельото. Освен това има синини по ръцете и по видимата част на гърдите. Струва ми се, че на ключицата забелязвам и прясно изгаряне от цигара.
	На алеята или тротоара няма други паркирани коли, освен моята и на Шевон, няма и такава, която чака на празен ход или се отдалечава, нито следи от друг човек около къщата.
	— Миличка, как се озова тук?
	— Една жена… — изхълцва момичето.
	— Тя тук ли е?
	— Н-не. Завихме и тя ми каза да сляза и да се върна дотук по улицата. Чух я да се отдалечава.
	_Cògeme*27._ Чакай. Камерата на пощенската кутия би трябвало да е видяла нещо. Моля те, нека да е видяла!
	[*27 Мамка му (исп.). — Бел.ред.]
	— Добре, миличка! Всичко е наред! — слагам предпазителя и колебливо прибирам пистолета в колана на клина отзад. Така и не мога да разбера хората, които смятат ластика за готино място да си държиш огнестрелното оръжие. Посягам бавно, за да съм сигурна, че посетителката ми вижда движението, и я докосвам по ръката. — Защо не седнеш, _mija_? Как се казваш?
	— Емилия — подсмърча тя. — Емилия Андерс.
	— Емилия, ранена ли си?
	Тя кима предпазливо.
	— Главата ми.
	— Мога ли да погледна?
	Второто й кимване е дори по-колебливо, но все пак се съгласява. Помагам й да седне на люлката на верандата, където светлината е най-силна, и внимателно, много нежно, проследявам кървавата диря нагоре по лицето й до слепоочието. Там, в косата, има леко кървяща цепнатина върху подуваща се и посиняваща цицина.
	— На колко години си, Емилия? — питам, за да не спира тя да говори.
	— Почти на четиринайсет.
	— Почти? Кога е рожденият ти ден?
	— Чак през септември — признава тя и свива юмруци до хълбоците си. — Но звучи по-добре от тринайсет.
	— Помня това чувство… Ще ти изправя очилата, става ли? И ще ги сваля донякъде по носа ти, за да виждам по-добре очите ти.
	— Добре.
	Дръжките си остават малко разкривени дори след като правя всичко по силите си — вероятно винтчетата ще имат нужда от намесата на професионалист — но така е малко по-добре, а стъклата са достатъчно ясни да виждам, че зениците на Емилия са разширени, но не и прекалено. Ударена достатъчно силно да се замае и да се поотпусне, но вероятно недостатъчно, за да предизвика сътресение.
	— Емилия, какво се случи, миличка?
	Тя ми разказва история, вече болезнено позната, но за разлика от останалите — Рони, сломен и послушен, и Сара, която защитава братчето и сестра си — Емилия се е сборила със събудилата я жена, която я завлякла насила в стаята на родителите й.
	— Нарече ме неблагодарница — шепне тя, докато следи как пращам информацията като съобщение до Холмс и Едисън. Накланям телефона така, че да вижда екрана. Холмс отговаря, докато пиша на Едисън, и ме известява, че пристигат с линейка. Моли да продължавам да говоря с Емилия, вместо да звъня на 911.
	Това го мога.
	— Според теб защо го е направила?
	— Тя каза… каза, че ми помага. Щяла съм да бъда в безопасност. Каза ми да спра да се боря, а аз не го направих. Тя ме удари. Уби родителите ми, а аз трябваше да гледам… — Емилия диша все по-забързано, плитко и насечено, раменете й треперят. Завъртам се настрани и нежно я притискам зад гърба, за да се наведе напред.
	— Главата между коленете, _mija_, или поне я свали колкото успееш по-надолу. Просто дишай… — продължавам да я придържам зад гърба, без да натискам, нито я милвам, понеже виждам и други синини, изчезващи под ръба на блузката й, и не искам да й причинявам още болка. — Просто продължавай да дишаш… — Напипвам треперещите под ръката ми мускули — сухи ридания, които момичето преглъща с изхълцване. — Тук си в безопасност, Емилия, обещавам.
	Пращам съобщение на Шевон да стои вътре. Ако излезе, тя ще тръгне към колата си и ще си отиде, и — без да броим колко ще ми струва това лично на мен — наистина не искам на Холмс да й се налага да я търси за разпит. Ще се окаже травматично в много отношения преживяване.
	— Бях си в безопасност и у дома — отвръща Емилия с все още треперлив и изтънял глас.
	Притискам кутре в зеленикаво оцветения край на синината над лопатката й и тя простенва.
	— На родителите им е позволено да наказват децата си — рецитира момичето на един дъх.
	— Но не им е позволено да ги нараняват.
	— Затова просто ги убиваме? Това редно ли е?
	— Не, Емилия, не е. Ще хванем тази жена!
	— Майка ми… — тя си поема дълбоко, треперливо дъх и незабавно изпуска половината за мъчително стенание. — Мама ми каза да не се съпротивлявам, да правя каквото трябва, за да се спася! — плаче тя и аз я прегръщам здраво, за да не се катурне от люлката. — Онази жена се прехвърли на баща ми, а аз просто си стоях като _идиотка_ и държах ръката на мама, докато умираше. Мама! Не посмях да направя нищо.
	— Не си _могла_ да направиш нищо — уверявам я тихо. — Емилия, тази жена има пистолет и вече те е била ударила. Ако си продължила да оказваш съпротива, вероятно е щяла да те убие.
	— Но тя каза, че ме спасява!
	Прехапвам устна, като се опитвам да измисля как да обясня положението на шокираното, скърбящо дете.
	— Емилия, когато някой има мисия като нейната, нещо, което е _длъжен_ да направи, можеш да се озовеш в голяма опасност, ако му пречиш. Ангелът… Тя се чувства длъжна да те спаси, но ако се бориш прекалено много, ако я накараш да мисли, че не _може_ да се пребори за теб… Скъпа, виждали сме го да се случва и преди. Тя щеше да те убие или поне да те нарани много сериозно. Послушала си майка си и това вероятно ти е спасило живота. Тя сигурно много те е обичала!
	— Тя ми е майка. Майка ми е! Майка ми! — Думите на момичето се сливат в нечленоразделни ридания и аз просто я държа, като оставям люлката да я люлее леко.
	Издайническо е обаче, че дори в разгара на мъката тя не споменава баща си.
	Едисън пристига, Стърлинг се вози при него. Следват ги Холмс и линейката, както и втората полицейска кола. Няколко минути по-късно се появява и Вик, а задънената уличка отново е пълна с коли. Докато представям Емилия на детектив Холмс, усещам ръцете на Едисън на хълбоците си.
	— Леко, _hermana_ — шепне той и вади пистолета от ластика ми, _gracias a Dios_*28. Пъха ръка да дръпне и другия ми телефон, докато Стърлинг взима служебния от дъската до коляното ми.
	[*28 Благодаря на бога (исп.). — Бел.ред.]
	— Шевон е в спалнята — обяснявам на Вик и с ъгълчето на окото си виждам как Едисън повдига вежди от изненада. Клатя глава.
	Вик кима и тръгва към къщата. Той е възможно най-добрият избор в случая; излъчването му омайва Шевон и я успокоява. И ако в момента има някакъв шанс гневът й да бъде усмирен, то той се състои единствено в това именно Вик да й поднесе новината.
	Веднага щом Емилия се отпуска пред Холмс и парамедика, аз се отдръпвам от нея чак в другия край на верандата и сядам на перилото. Едисън и Стърлинг ме следват.
	— Ще се погрижим Шевон да се прибере без проблеми — уверява ме партньорката ми и каца до мен.
	— Благодаря!
	Седим мълчаливо, докато Холмс приключи с въпросите и изпратят Емилия до линейката, увита в лъскаво сребърно одеяло.
	— Няма мече — забелязва Стърлинг.
	— Изпуснала го е в тревата през няколко къщи оттук — подхвърля Холмс, която се присъединява към малката ни групичка. — _Марки_ тъкмо го прибира.
	Извъртам се на перилото и естествено, един от униформените полицаи наистина вдига познато на вид бяло мече. С въздишка се обръщам отново.
	— Успя ли да допълни нещо?
	— Малко. Когато се борели, убийцата се разстроила и й проличал южняшкият акцент.
	Обмисляме това сведение известно време, преди Стърлинг да си прочисти гърлото.
	— Някаква конкретна част от Юга?
	— Не. Но според Емилия си проличало едва когато жената се ядосала. Иначе речта й била съвсем книжовна… — Холмс си прибира тефтерчето, вдига глава и се ококорва срещу мен.
	— Господи, Рамирес, кого си ядосала толкова много?
	Вдигам ръка да проследя белезите по бузата си, сега почистени от грима.
	— Отдавна беше.
	— Твърде широки ми се виждат за нож.
	— Счупена бутилка.
	— Господи… — повтаря отново детективката. Разтрива очи и рони люспици засъхнала кръв от стискането на ръцете на Емилия. — Миньоне току-що стигна до къщата. Казва, че поне на пръв поглед историята се потвърждава. Има следи от борба по коридорите, също и в двете стаи.
	— Подавано ли е оплакване срещу баща й?
	— Тя ли ти каза?
	— Не с толкова много думи.
	— Нали спомена, че агент Райън е вътре?
	— Да. Чухме чукане на вратата и виковете на Емилия за помощ, така че й казах да стои в спалнята, а аз излязох отвън.
	— Добре, в такъв случай ще ида да поговоря с нея, ако нямаш против. Предполагам, че вътре ще е по-спокойна?
	— Там, където не вижда кървавите следи? Определено.
	— Гостуването й означава ли, че двете сте се сдобрили? — пита Едисън, след като Холмс влиза в къщата.
	— Не. И предвид случилото се след това…
	Стърлинг ме побутва с коляно.
	Не ми се струва, че предстоят голямо скарване и отчаяна битка за спасяването на връзка. Шевон ще си тръгне и според мен… май нямам нищо против. Три години и ето така умира връзката ни, но дали всъщност някоя от нас има вина? Тя не е в състояние да понесе тази ситуация, а аз не мога да продължа с преструвките и вероятно и двете ще сме по-добре след края.
	Болката ще дойде по-късно, разрезите са твърде дълбоки, за да се отрази незабавно.
	Шевон излиза от къщата, съпроводена от Вик и Холмс, с подуто и зачервено от плач лице; с два пръста носи найлонова пазарска торбичка, в която е прибрала всичко, оставено при мен. Поглежда ме, потреперва и решително се обръща към колата си. Стърлинг се изхлузва от перилото и взима ключовете от другата ръка на Шевон, като нежно я подкрепя надолу по стълбите и към автомобила. Вик ни кима и се насочва към своя ван. Ще ги последва до Феърфакс и ще върне Стърлинг просто за да са сигурни, че приятелката ми ще се прибере без проблеми. Надявам се да им бъде благодарна, когато шокът отмине.
	Честит Ден на независимостта!
	— Не сме мръднали и крачка… — признава Холмс и се обляга на стената с изтощен вид. — Шестима мъртви и нямаме нито една улика.
	— Може би ще извадим късмет и ще намерим връзка в третото досие на „Закрила на детето“.
	— Смяташ ли, че бихме могли да си сътрудничим с ФБР по този проект?
	— Вероятно, предвид че няма съществена причина да предполагаме, че убийцата ще спре в скоро време — отвръща Едисън. — Ще трябва да работите с различен екип обаче.
	— Конфликт на интереси.
	Той кима.
	Тишината се възобновява. Погледът ми все бяга към ръждивите петна от засъхнала кръв на верандата. Когато тази история приключи, сигурно ще трябва да пребоядисам, извънредно глупава мисъл точно в момента — но тъкмо в неделя варосахме…
	В неделя.
	— Този път времето между убийствата намалява — отбелязвам. — Девет дни между първите две, само пет между следващите.
	— Как да разберем дали това има някакво значение?
	— Ако времето до следващите е още по-малко… — отвръща Едисън не защото е решил да се държи цинично, а по-скоро споделя с нас логичния извод.
	Холмс се мръщи, но не се възпротивява. Вместо това вади тефтерчето и отваря на чиста страница.
	— Добре, Рамирес. Да започнем със сутринта. Какво се случи днес?
	Започвам, а Едисън се обляга на мен — топъл натиск и подкрепа. Навремето правехме точно такива упражнения в академията, изпробвахме различни техники за разпит със съкурсниците си и май почти всички ги мразехме. Налага се да си подробен, но без да се отплесваш, и да си открит, без да си студен или сантиментален — просто е задължително да си максимално обективен.
	Включвам лаптопа си, за да мога да прегледам записа на охранителните камери и почукването на Емилия на вратата ми. Ето я колата на един от тихите колежани, които делят къща на завоя на задънената уличка, минава и тази на младите родители три врати по-нататък, последвана от отпътуването на обичайната им детегледачка. Само няколко минути преди почукването непозната кола минава бавно по улицата, спира за момент в края на алеята ми и продължава. Миг по-късно се връща обратно.
	Скоро след това камерата на верандата забелязва Емилия да се препъва през двора.
	— Среден размер джип — уточнява Холмс.
	Дори при светещи улични лампи не е възможно да се различи цветът на колата — просто „тъмен“. Черна може би, или тъмносиня, тъмнозелена… да прибавим и тъмносива в списъка. Виненочервеното притежава специфична лъскавина дори на слаба светлина, така че него го изключваме, същото се отнася и за пурпурното, колкото и рядко да се среща то при колите.
	— Не се виждат номера. Явно ги е свалила. Няма достатъчно информация за издирване на колата.
	На първите кадри виждам Емилия, облегната замаяно на задния прозорец откъм пътника. Шофьорът не се различава добре, като изключим, че светлината пада по такъв начин върху бялата дреха, че тя направо свети. В обратна посока имаме хубав кадър на обезпокоителната, безлика бяла маска, опръскана с кръв, обкръжена от… ха! Увеличавам, за да се уверя.
	— Тя или има няколко перуки, или тази е наистина качествена — посочвам. — Накъдрена е. Сара каза, че косата на ангела е права.
	— Ами Рони?
	— На плитка. Синтетичните перуки най-често не се поддават добре на фризури. Но тези от човешка коса обикновено са доста скъпи.
	— В такъв случай сигурна ли си, че е перука? Не би ли могло да е собствената й коса?
	— Виждаш ли как бретонът започва под тази издутина отпред? — посочвам екрана и прокарвам пръст през въпросното място. — Тези маски обикновено са направени от порцелан, понякога от полимерна глина. Дебели са. Издутината се появява при издърпването на перуката над ръба на маската. Определено е перука.
	— Прати ми записа по имейл — нарежда Холмс. — Ще накарам техническия отдел да се заемат с идентификация на марката и модела на колата. Ще задържим и снимката й за показване.
	— Може да е мъж — посочва Едисън. — Все още не сме изключили този вариант.
	Полицайката се муси, но кима. Наистина е възможно зад перуката и маската да се крие мъж — но няма детектив, който да се зарадва на разширяването на броя на заподозрените по случая.
	— Вие двамата сте свободни да си вървите.
	Пак ми се налага да опаковам багажа си, а Едисън прибира остатъците от готвеното и повечето ми покупки в хладилна чанта, понеже няма смисъл да ги оставяме да изгният, след което се запътваме към колата му. Холмс и една от униформените полицайки остават да опаковат къщата ми с лента за пореден път. Толкова съм изморена, а с всяко ново влизане в него домът ми все по-малко прилича на дом и просто…
	Какво се е случило с тази жена? Къде са се пресекли пътищата ни и защо е толкова вманиачена по мен?


>
	_Имало едно време момиченце, което се плашело от червения цвят._
	_Просто имало прекалено много червено._
	_Помнеше кръвта по прозорците на колата на майка си, колко тъмна изглеждаше на лунната светлина, но колко яркочервена беше под лъчите на фенерчетата на полицаите. В онази нощ майка й избяга, измъкна се завинаги от тате и дори не се помъчи да вземе момиченцето със себе си._
	_Тя познаваше червеното и по тялото си: кръв от ухапвания, розовина от удари, както и по-тъмночервеното на местата, които щяха да се превърнат в синини. Позната й беше и червенината на охлузената кожа. След това с дни я болеше да пишка._
	_После обаче отдолу потече нова червена течност — по-гъста и по-плътна — и тате се смя до пръсване, като я видя. Вече си жена, миличко. Моята прекрасна жена!_
	_Един от приятелите му беше доктор, от специалните дамски, каза тате, когато я заведе в кабинета му за преглед. Докторът за малко да се разплаче, нали му позволиха да я пипне там долу за първи път! Татко не позволяваше на приятелите си да я докосват. След това момиченцето пиеше хапче всеки ден. Един от приятелите на татко се смя на косата, която започваше да й расте между краката, и каза, че най-лакомите кучки би трябвало да са червенокоси._
	_При тази реплика татко й се замисли._
	_Тя мразеше, когато тате се замисляше._
	_Не след дълго той се прибра у дома с две кутии боя за коса. Не бяха дори един и същи цвят — едната се оказа червена като пожарникарска кола, другата — по-скоро оранжева, и той не ги смеси правилно и пропусна някои места, но въпреки това се смееше и наричаше дъщеря си прекрасна, и й махна косата между краката и под мишниците._
	_Тази нощ, когато приятелите му дойдоха в мазето за купона си, татко им показа резултата от боядисването._ Господа, каза, ако дадете добра цена…
	_Сред глъчката се оказа, че един от тях има близо триста долара в портфейла си и ги даде до последния на нейния татко. Тате приготви любимия си фотоапарат._
	_Досега на приятелите му не беше позволено да я докосват._
	_Влюбиха се в червенокосата._


>	13

	Надвишили сме позволените извънредни часове, а това — както Вик обича да ни припомня — наистина разстройва Бюрото, когато става дума за канцеларска работа. Не ни е позволено да ходим в службата в понеделник, прекарваме целия ден проснати пред телевизора на дивана у Едисън. Шевон изобщо не ми се обажда, а когато влизам в кабинета ни във вторник, на бюрото ме чака кашонче с малкото вещи, които държах в апартамента й. Едисън надзърта над рамото ми и прави гримаса.
	— Предполагам, това е краят.
	— И аз така предполагам.
	— _Olvidade de las hermanastras, la pròxima vez encontraremos a la Cenicienta_*29 — казва той и в изречението му има толкова грешки, че сили не ми стигат да ги преброя.
	[*29 Забрави за доведените сестри, следващия път търси Пепеляшка (исп.). — Бел.прев.]
	Все още стоим и зяпаме кашончето, когато минава Вик. Той веднага разбира какво е станало и се мръщи симпатизиращо. Признава ми:
	— Каня се да ти влоша сутринта. Агент Дърн те вика. Екипът на Симпкинс има нужда да поговори с теб.
	— Прикачили са ги към Холмс и полицейския отдел в Манасас?
	— Да. Разполагат с всички бележки на Холмс, но…
	— Но искат да проведат собствени разпити, където е възможно — довършвам вместо него и той кима. Грабвам кашончето, пускам го на пода и го ритвам под бюрото, далеч от очите и да се надяваме, поне за известно време, далеч от ума. — Симпкинс има ли нещо против?
	— Какво искаш да кажеш?
	— Последния път, когато с Едисън работихме за нея, беше направо пощуряла от яд, а Кас разправяше, че имали проблеми с последния им случай миналата седмица в Айдахо.
	— За Айдахо не знам, но тя е добър агент, достатъчно добър, за да не допусне неодобрението от това как управлявам екипа си да пречи на случая.
	Едисън изсумтява, но не коментира. Симпкинс не се е и старала да се преструва, че харесва стила на Вик, но когато последно работихме с нея, ни скъса задниците, все едно сме начинаещи агенти, които са проспали академията. Беше определено неприятно и непредизвикано.
	Вик ме изпраща до „Вътрешни разследвания“ и до кабинета на агент Дърн, което не е никак изненадващо. Влиза след мен, което пък донякъде е. Просто свива рамене, когато го поглеждам изпод вежди.
	— Що за приятел ще съм, ако те оставя да се изправиш самичка срещу Драконката?
	Агент Дърн вдига глава от компютъра си със суха усмивка.
	— Смятах, че има неписано правило да не се използва този прякор в мое присъствие. Агент Рамирес, моля, седнете.
	Драконката от „Вътрешни разследвания“, агент Саманта Дърн, е прекарала в Бюрото над петдесет години. Лицето й е сбръчкано и съсухрено, не е положила усилия да прикрие бръчките с лекия си грим, точно както и по сребристобялата й, подстригана на симпатична, бухнала топка коса няма следи от боя. На носа на агентката са кацнали чифт очила за четене с пластмасови рамки, светлорозови почти като копринената й блуза, вързани с тънка верижка, преметната около шията й. Изглежда сладка и мила, досущ като нечия любима баба, но се слави с това, че разплаква корави мъже за по-малко от десет минути.
	— Агент Рамирес, откъде искате да започна? С Емилия Андерс или с обаждането на агент Райън до „Човешки ресурси“?
	— Какво, вече? — изръсвам и лепвам длан на устата си. Да се надяваме, че гримът прикрива колко съм се изчервила в момента.
	Агент Дърн смъква очилата за четене и бавно завърта едната им дръжка между пръстите си.
	— Ами… — подема в крайна сметка, а гримасата на лицето й съчетава съчувствие и веселие. — Поне не сте разбрали по този начин, че всичко е приключено.
	— Съжалявам. Просто… бях изненадана. Трябваха ми четири месеца да убедя Шевон, че от „Човешки ресурси“ наистина трябва да са наясно с връзката ни, но дори и след това тя все още се притесняваше да говори за нас…
	— Предвид случилото се, имаш пълното право да ми кажеш да си гледам работата, но… добре ли си?
	— Всъщност да — усмихвам се на Дърн, а насъбралото се през седмицата изтощение сковава мускулите ми. — Гадно е, но не мога да кажа, че не съм го очаквала.
	— Тайните обожатели понякога се оказват голяма хапка и рядко са така чаровни, както ги представят по филмите.
	— Емилия е първото дете, което убиецът наранява. Сега, след като „жената ангел“ е преминала границата, притеснявам се дали няма да сметне, че е по-лесно първо да пречупва децата с насилие.
	— Агент Симпкинс ще иска да научи за тази загриженост, но в момента трябва да прегледаме някои други подробности. Работила ли си с Дрю Симпкинс преди?
	— Да, госпожо. С Едисън последно бяхме пратени при нея по случая с веригата за размяна на деца преди десет месеца.
	— Точно така. Докато ей този идиот беше в болницата.
	— Вършех си работата, Сам! — отвръща Вик мило.
	Агент Дърн просто свива рамене:
	— Преднамерено си поел куршум, предназначен за човек, изнасилил и убил осем деца.
	— Да, но дали заслужава да бъде екзекутиран, е решение, което трябва да вземе съдът, не опечаленият баща на една от жертвите. Нямаме право да изкривяваме законите както ни се харесва.
	Това ми звучи като разговор, който се е провеждал много пъти — подробностите се променят, но тонът си остава все същия. Агент Дърн го прекратява с пренебрежителен жест.
	— Да се върнем към първоначалната тема — агент Райън. Двете не работите в един отдел, така че няма нужда да разместваме екипите, но бихме искали да си… дискретна… когато хората питат какво се е случило.
	— Нямам желание да й окалям името, госпожо — казвам с уважение. — Просто не се получи помежду ни. Тъжно, но няма причина да я очерням пред Бюрото.
	— Оценявам го и не очаквам нищо по-малко от едно от протежетата на Вик, но от „Човешки ресурси“ ме помолиха да го спомена. А сега да се заемем с темата, която няма да ти хареса…
	Вик се размърдва напрегнато.
	— Налага се да те свалим от активна служба — заявява агент Дърн с прямота, за която вероятно впоследствие ще съм благодарна.
	— Сам!
	— Не зависи от мен, Вик, наистина! — тя ме поглежда откровено, без да търси извинения или оправдания. — Знаеш какви са адвокатите. Всеки от случаите, по които се работи в момента — всеки, когото докоснеш, докато това продължава — може да гръмне в съда. Глупаво е, знам. Ако не друго, убиецът те е набелязал именно защото се справяш отлично с работата си, но Бюрото не може да си позволи и най-малката слабост, която умен адвокат би използвал, за да намекне за замесване.
	— Значи съм… — клатя глава, опитвайки се да преглътна новината. — Отстранена съм от служба?
	— Не. Но все пак трябва да стоиш далеч от случаите. И без това сега екипът ти е наред да организира документацията на службата, а и подозирам, че агенти Едисън и Стърлинг ще се разбунтуват, ако някой се опита да ги задейства без теб, така че всички ще останете в Куантико, докато тази история приключи. Те ще могат да работят като консултанти.
	— Но аз не мога да се занимавам дори и с това.
	— Не. Обаче ще получиш две конкретни назначения, агент Рамирес… — тя ми посочва ъгъла на бюрото си, където са поставени три огромни папки, претъпкани с хартия. — Първата ти задача: началникът на отдела има чувството и аз съм съгласна, че се нуждаем от обучение на място за новите агенти, които постъпват в „Престъпления срещу детето“. Нещо специфично за отдела ти, предназначено да помогне на агентите да се приспособят към една от най-трудните служби в Бюрото. Предложенията за съдържанието са дадени от началниците на подразделения и екипи, психолози от Бюрото и агенти. Сигурно помниш онзи въпросник, който обикаляше преди няколко месеца…
	Помня как Стърлинг излезе зад Едисън и го стресна толкова силно, че той си разля кафето върху нашите въпросници. Не помня да сме ги заменяли или предавали.
	— Искаме ти да го напишеш.
	— Аз?
	— Работиш в отдела вече десет години — напомня ми Дърн. — Освен това да не забравяме… — тя вдига много по-малка папка с елегантно написано с маркер заглавие: „Наръчник по оцеляване на агента в академията“.
	— О, Богородице! — гореща червенина изпълзява по врата и ушите ми.
	Вик се смее и се пресяга да ме сръчка по рамото.
	— Какво, не знаеше ли, че продължава да е в обращение?
	— Че защо някой би го пазил цели десет години?
	— Понеже го копират и още през първата седмица го раздават на всички нови агенти в академията — сухо ми съобщава агент Дърн. — Съдържателен е, сърдечен и хумористичен е, а и прекрасно помага за асимилирането на кадетите. Реално погледнато, агент Рамирес, Бюрото не разполага с почти никакви начини да предотврати бърнаута, който се случва толкова бързо в „Престъпления срещу детето“. По силите ни е единствено да удвоим усилията си да се погрижим онези, които започват тук, да са по-добре подготвени за това, с което ще се сблъскат. И ако това означава, че след прочитането на подобен наръчник ще се почувстват неподходящи за този отдел, тогава ще можем да ги прехвърлим отрано.
	— Написах наръчника много пияна — съобщавам й дръзко, — към една трета от нас прекарахме уикенда преди дипломирането в напиване до припадък и той беше крайният резултат. Цялата идея е породена от наистина отвратителната текила.
	— Написано на пияно, но редактирано на трезво — посочва Дърн. — И десет години обучаваните агенти го използват като същинска библия. Не ти поставяме задачата случайно; имаме те предвид още от самото начало. Не се канехме да те молим, преди годината да превали, но няма причина да не дадем ход на наръчника и да те помолим отсега.
	— Споменахте, че задачите са две.
	— Прегледай всички случаи, по които си работила при пряк контакт с деца. Не консултациите, нито онези, в които си била предимно на местопрестъплението или си работила с възрастни. Прегледай бележките си — всичко, което си написала за децата. Не само за жертвите. За всички. Някъде там може би се крие ключът за намиране на убиеца. Тя има някакъв личен мотив; _ти_ си свързана с нея. Ако извадим късмет, ще изскочи някое от твоите деца от изминалите десет години. Не се вглеждай в подробностите по случаите, не търси онова, което ти се струва познато по принцип. Вгледай се в децата, агент Рамирес. Това е втората ти задача.
	— Това… всъщност вече е в действие, госпожо.
	Вик ме поглежда смутено, но веднага разцъфтява в горда усмивка. На трийсет и две години съм, но дявол ме взел, ако не се размеквам и радвам всеки път, когато покаже, че се гордее с мен.
	— Агент Алцесте събира досиетата на диск, така че да виждам бележките на всички, не само моите. Би трябвало скоро да ми го даде.
	— Преборила си Алцесте? — пита Вик с лукава усмивка.
	— Винаги съм се чудила защо никой не я нарича Дракон на архивите — съгласява се агент Дърн.
	Понеже драконите понякога скланят да си общуват чрез игри на гатанки, а тя е най-немайчински настроеното човешко същество, което съм срещала някога, но няма да го кажа на глас. Вместо това поглеждам към началото на другата си задача — всички бележки и предложения от агентите и предводителите ни по въпроса какво трябва да включва наръчникът за оцеляване. Тренировъчно четиво. Папките в ъгъла на бюрото са пълен хаос. На безброй места от тях стърчат разделители и лепящи листчета, има и страници, които просто са натикани вътре — или не е имало вече място на машинката, или някой го е домързяло да ги комплектова. Все тая, честно казано. Предстои ужасно много работа и не знам дали ще постигна и половината от онова, на което се надяват шефовете. Все едно колко добре си подготвен интелектуално, работата в „Престъпления срещу детето“ е като хор от наковални: чуковете винаги бият силно.
	— Едисън ще се цупи още по-дълго, задето е прикован на бюрото си — отбелязвам накрая.
	— Вероятно — съгласява се Вик. — Но дори ако му дадем възможност за полева дейност, той няма да ви изостави.
	— Стърлинг е синеока вихрушка от пакости. Ако няма достатъчно консултации и се отегчи…
	— Лично аз се надявам да провокира агент Едисън най-сетне да се опита да й сложи звънче… — отвръща агент Дърн мило. — Сигурно ще бъде много забавна гледка.
	— Знаете ли — казвам, преди да обмисля добре репликата си, — за човек с прякор Драконка изригвате извънредно малко пламъци!
	Тя се усмихва широко, около очите и устата й се нагъват меки бръчки.
	— Започнах работа в Бюрото във време, когато жените се смятаха за агенти втора класа. И на всичкото отгоре ме пратиха във „Вътрешни разследвания“, което ще рече, че от мен се искаше да бъда досадната, критична, забраняваща всякакви забавления съпруга. Аз бях врагът. Нужно беше да се превърна отчасти в дракон просто за да съм сигурна, че никой не ме гледа с презумпцията, че може да се измъкне ни лук ял, ни лук мирисал. Стана ми навик, дори след като наличието на репутация означаваше, че може да не бълвам толкова горещи пламъци. Добрите агенти, Рамирес, няма защо да се боят от „Вътрешни разследвания“. Ние сме тук да поддържаме осчетоводяването и някаква степен на прозрачност, така е, но сме тук и да подкрепяме агентите си. Не си при мен, понеже си направила нещо лошо. Няма нужда да те горя, да рева, да бълвам пламъци или нещо подобно.
	Сега вече разбирам защо с Вик са приятели от толкова време. Май не са постъпили в академията заедно — тя вероятно го е изпреварила с най-малкото десетина години, но са минали през горе-долу същите препятствия. В определен смисъл те вярват в хората и работят не само за онова, което представлява Бюрото, но и за това, в което трябва да се превърне — и настояват другите да отговарят на най-високите им стандарти не за да ни видят как се проваляме, а как се усъвършенстваме и постигаме повече.
	— Приемаш ли задачите, агент Рамирес? — пита Дърн меко.
	Наясно, че Вик ме гледа, аз кимам.
	— Да, госпожо. Благодаря.
	— Прекрасно. Ще накарам някой да достави папките на бюрото ти заедно с официална бележка с изискванията. Вик, ще я заведеш ли при Симпкинс?
	— Разбира се — той се изправя и ми подава ръка.
	Малко е глупаво да карат някой друг да извърви целия път, след като мога просто да взема папките със себе си, но той ме плясва през пръстите.
	— Заедно с официално писмо, Мерседес. Още не е добавено.
	Писмото може да бъде изпратено и по имейл…
	— Стига! — скастря ме той и в първия момент се питам дали не съм изрекла мисълта си на глас или десетте години практика са го научили да чете прекалено добре по лицето ми. От вдигнатата вежда на агент Дърн съдя, че е второто.
	Казвам сконфузено довиждане на Драконката и получавам в отговор извънредно развеселена реплика, след което излизам след Вик.
	— Добре ли си? — пита той тихо.
	— Схващам — въздишам. — Не ми харесва, но го разбирам, макар да мисля, че наръчникът е лоша идея… Просто…
	Той премята ръка през раменете ми и ме гушва странично — и крачим по коридора така, като сиамски близнаци. Доста от колегите, с които се разминаваме, ни заглеждат, но Вик ги пренебрегва.
	— Много ти се стовари на главата, буквално, и прекрасно разбирам реакцията ти спрямо случилото се. Тази жена нахлу в дома ти. Познавам те, Мерседес. Знам какво значи това за теб.
	Пратиха ме при Вик и Едисън направо от академията, но Вик ме познава много по-отдавна. Понякога, необяснимо, го забравям. А после — като сега — си го спомням. Прошепвам:
	— Как да спя там, като знам, че може би стълбите изкачва ново дете? Как да отседна някъде другаде, като знам, че на ново дете може да му се наложи да ме чака, цялото в кръв и умиращо от страх?
	— Нямам готов отговор.
	— Ако имаше, щях да те обвиня, че ме лъжеш.
	Вик се усмихва и ме стиска за рамото, като използва тласъка, за да ме побутне леко в отворения асансьор.
	— Ще преминеш и през това, Мерседес, и ние винаги ще бъдем до теб, за да сме сигурни, че ще успееш.
	— Какво ще стане, ако…
	Той ме поглежда с любопитство и чака вратите да се затворят, да последва онова леко пропадане като в ускоряваща кола, след това натиска копчето „стоп“.
	— Какво ще стане, ако какво?
	Обикалям тясното пространство от стена до стена, като натиквам притесненията си в думи, които се надявам да са разбираеми.
	— Какво ще стане, когато тя провери децата?
	— Кого имаш предвид?
	— Действаме според теорията, че „ангелката“ напада онези родители, защото нараняват децата. Които води при мен, за да ги закрилям.
	— Така…
	— Е, какво ще стане, когато нагледа Сара, Ашли и Сами — и открие, че им е трудно да намерят дом, където да ги приемат и тримата? Рони се справя доста добре при баба си, но единствените роднини на Емилия или са в затвора, или не са в страната. В какъв дом ще попадне тя? Първите ми няколко приемни дома… Не бяха до един ужасни, но имаше и такива. Какво ще стане с нея, ако попадне в такъв дом? И в кой момент убийцата ще реши, че вместо да защитавам децата, които ми води, аз просто ги връщам в изкривената система?
	— Смяташ, че може да нападне и теб?
	— Смятам, че трябва да допуснем и тази вероятност. Няма да разберем начина й на мислене и маниите, докато не я намерим, нали така? Е, какво ще стане, ако тя се ядоса повече на системата, отколкото на родителите?
	— Засега не е дала признаци за подобно нещо — казва Вик след малко. — Ако се притеснява само от системата, няма ли сред жертвите да има и приемни родители?
	— Възможно е и да предстоят. Досега случаите са само три. Можем да кажем, че ангелът тепърва се развихря.
	— Но не е започнала с приемни семейства. Каква според теб е разликата?
	Вик не пита агент Рамирес, обръща се към Мерседес.
	— Приемните родители са просто двойка непознати; човек няма представа каква карта ще извади. Родителите обаче са онези двама души, единствени в целия свят, които не би трябвало да те нараняват. В определен смисъл причинените от тях рани са по-дълбоки.
	Вик премисля това изявление, загрубялото му от вятъра лице е озарено от емоции, породени от късчета идеи или теории. Накрая се обляга на страничната стена и разтваря ръце, а аз приемам с благодарност прегръдката, като внимавам за все още чувствителния белег над сърцето му.
	— Не знам как да те спася от това — признава Вик тихо.
	Клатя глава:
	— Остава ни само да си вършим работата. Да вярваме, че Холмс и Симпкинс ще свършат тяхната. Не съм сигурна, че има спасение.
	Стоим така, докато някой от горния етаж не почва да крещи да пуснем вече в движение проклетия асансьор, след което Вик се навежда да задвижи отново кабинката. И понеже понякога е дребнав, прескача повикването от следващия етаж.
	С този жест ме кара да се усмихна, макар че не е особено редно.


>	14

	Вик настоява всички да се присъединим към семейството му за вечеря, а аз хем го разбирам, хем съм благодарна за предложението, а и при условие че и трите му дъщери са у дома едновременно, къщата е пълна с шум и смях. Никой не споменава случая, не става дума и за това, че не можем да решим да си ходя ли у нас или не. Холи и Британи, двете по-големи момичета, преливат от истории от колежа, лекциите, живота там и състезанията. И двете са с лекоатлетически стипендии — Холи за крос кънтри бягане, а Британи е плувкиня. Джейни е още в гимназията, но ни възнаграждава с разкази от репетициите за летните си концерти и Вик толкова се гордее и с трите, че направо ще се пръсне.
	Като агенти сме обучени да разпознаваме слона в стаята и все някак да подхождаме към него, но тази вечер радостно го пренебрегваме.
	Продължавам да спя у Едисън, макар че Стърлинг спомена, че се кани да ме отвлече следващата седмица съгласно някакво странно споразумение за споделено настойничество. Докато се преобличам в тениска и боксерки — и то с моята _Female Body Inspector_ просто за да го разсмея — Едисън си играе с лаптопа си и кабелите, а накрая успява да подкара скайп на огромния си телевизор и Инара и Прия се просват на екрана.
	— Виктория-Блис е на работа — съобщава Инара вместо поздрав.
	— Струва ми се, че и вие двете трябва да сте там — отвръщам, приемам бутилката бира, която Едисън ми връчва, и се настанявам на дивана.
	И двете свиват рамене, но и изглеждат горди от себе си.
	— Литературната агентка, при която съм на стаж, ме кара да чета запитвания и ръкописи — заявява Инара. — Тя взима всички решения, разбира се, но иска да знае мнението ми за тях и след това споделя своите размисли. Интересно е.
	Прия разпръсва букет снимки, така че да виждаме само ъглите, но не и изобразеното на тях.
	— Разглеждам варианти.
	— Училищен проект или твоят личен? — пита Едисън.
	— Личният.
	— Който все още нямаме право да видим?
	— Ще го видите по-нататък — усмивката на Прия е остра и позната и на практика виждам как Едисън спори със себе си дали наистина иска да знае какъв е проектът. Инара също го вижда и заравя лице в кувертюрата, за да сподави смеха си. — Е, какво става? Няма интересен мач, а почти всичко друго може да бъде споделено чрез съобщение или телефонен разговор. Добре ли сте?
	— Искаше ми се да сте в течение на онова, което става тук — казва Едисън и двете момичета кимат и се съсредоточават върху мен.
	Нашият екип не осиновява деца, не и както сме приели тези двете и Виктория-Блис, но винаги се радвам, че са с нас. Добре де, _почти_ винаги — да си в центъра на сборното им внимание и негов фокус, е малко като да влезеш в църковна изповедалня. При все че историята е предимно моя, за най-новите доставки им разказва Едисън — че са се случили по-точно, без да навлиза в подробности — и споменава и Шевон. Инара кима разсеяно, но Прия присвива очи, когато се стига до раздялата. Разбира се, тя поначало не хареса Шевон. Не й пука за нея и не й харесваше, че се срещаме. Веднъж — и само веднъж — ми каза и защо: не й допадаше, че не се държа свободно и не съм себе си с Шевон. И това му е хубавото на качулката след дъжда, че беше напълно права.
	Но е и първата с въпроса:
	— Добре ли си?
	— Засега — казвам й аз. — Предполагам, все още очаквам всичко да се уталожи…
	— Но ще се оправиш?
	— Да.
	Тя понечва да каже нещо, после клати глава.
	— Няма нищо страшно да не си добре, знаеш го. За известно време.
	Инара сумти заедно с Едисън, а даже не се сещам за последния път, когато с ужас са установили, че са съгласни един с друг. Колко ли пъти сме казвали и на Прия, и на Инара, че няма нищо страшно в това да не си добре?
	— И като става дума за хора, които не са добре — подема Пеперудата с гримаса, — да сте се чували с Равена след посещението й при вас? Продължава да не си вдига телефона, не отговаря и на имейлите ми.
	— Не ни се е обаждала. Има ли нещо, че се притеснявате толкова за нея?
	Инара се изчервява, честна дума, алена е като домат, и свежда поглед към одеялото. При все случилото се не е изгубила способността си да милее за другите, но все още се притеснява, ако някой го изтъква. Досущ като Едисън всъщност.
	— Ако решим да наредим оцелелите Пеперуди според това колко вероятно е да се пречупят и да убият някого, безспорно Виктория-Блис е номер едно, а аз съм плътно по петите й.
	Едисън и Прия кимат.
	— Равена спокойно излиза на трето място.
	С изтракване оставям бирата си на масичката за кафе.
	— Наистина ли? Тя казваше, че се чувства по-добре, поне преди последното скарване.
	— И да, и не. Отделянето на Равена и Патрис, дъщерята на сенаторката, или дори измислянето как да съществуват съвместно, няма да се случи около майка й или под постоянния прожектор на медиите.
	— Мама й предложи стаята за гости — допълва Прия. — Париж би могъл да й предостави достатъчно разстояние да започне да разплита кълбото, а ще има и безопасно място за живот при хора, които ги е грижа за нея, плюс здрава връзка с Инара.
	Изчервяването на Инара, което вече изчезваше, се завръща с пълна сила, както винаги, когато някой й припомни, че на практика тя е квачката на Пеперудите и досега.
	— Ще ви съобщя, ако се свърже с мен — обещавам.
	Наваксваме си, като си разказваме истории, които не се предават добре с есемеси. Малко след полунощ личният ми телефон звънва.
	Не познавам номера.
	По почти всяко друго време бих оставила обаждането да мине на гласова поща, но този месец ми представи твърде потресаващ набор от обстоятелства, нали? Едисън се смръзва до мен, момичетата правят същото, а лицата им стоят леко размазани от скапаната уебкамера и грамадния екран.
	На третото позвъняване вдигам.
	— Рамирес.
	— Рамирес, обажда се Дрю Симпкинс.
	Мамка му.
	Прехвърлям на високоговорител.
	— Симпкинс, с мен е Едисън. Какво става?
	Тя не коментира факта, че с Едисън сме заедно късно през нощта. Половината Бюро мисли, че се чукаме, другата половина — че още не сме осъзнали как би трябвало да се плющим като зайци.
	— Току-що получих обаждане от детектив Холмс — продължава агентката, — седемгодишно момченце на име Мейсън Джефърс е оставено пред входа на Спешното на болница „Принц Уилям“. Бил покрит с кръв, изглежда не е негова. Не е проговорил, но на мечето му има закачена с безопасна игла бележка, на която са написани името му, възрастта и адресът, както и да търсят теб.
	— А родителите му?
	— Холмс те иска при къщата на момчето. Този път ще го позволя.
	Този път. Симпкинс вече размахва камшика.
	— Какъв е адресът?
	Едисън бърза да докопа химикалка, намира маркер и поради липса на хартия пише адреса на ръката си.
	— Идваме след двайсет минути — обещава и Симпкинс одобрява, преди да затвори.
	Инара и Прия гледат съсредоточено как се надигаме от кожения диван.
	— Пазете се — нарежда ни Прия. — И ни съобщете каквото можете.
	— Да отменим ли идването си при вас през уикенда? — пита Инара.
	— Не, недейте — възразява Едисън. — Марлийн е заредила фризерите. Не ви се позволява да ни оставяте с толкова много десерти!
	— Е… качваме се на влака точно в шест в четвъртък следобед, така че ако има промяна, това е точката, от която няма връщане назад.
	Едисън клати глава и се пресяга да затвори лаптопа.
	— Само вие смятате шест сутринта за следобед.
	— Ти смяташ шест часа за утро — възразява тя.
	— Че то е _сутрин_!
	— Не и ако още не си си лягал.
	— Лека нощ, момичета!
	— Лека нощ, Чарли! — отвръщат те и се хилят на измъченото му изражение. Точно преди екранът да угасне, забелязвам притеснението, с което ме поглеждат.
	— Ще се обадя на Стърлинг, докато се обличам — казвам на Едисън. — Ще звъннеш ли на Вик?
	— _Si._ Не че и двамата могат да направят нещо, но ще ги държим в течение.
	Стърлинг приема новината спокойно и ми казва да я осведомявам цялата сутрин, а тя ще се погрижи за първите няколко доставки на кафе. Стърлинг е ангел. Връщам се по джинси и яке, с различна тениска отдолу, понеже просто, не мога да се заставя да облека костюм след полунощ. Имам по-прилични дрехи на работа, ако не се върнем вкъщи, пък и бездруго съм закачена за бюрото. Ако не мога да използвам това извинение да се отклоня от строгите правила за облеклото, какъв е смисълът тогава?
	Къщата на семейство Джефърс е чак в западната част на града, което ще рече — трийсет минути шофиране, ако попаднем на зелена вълна. Светофарите не ни съдействат, но и Едисън не ги гледа — стигаме там за осемнайсет минути. След като се разписваме при униформения на вратата, влизаме и за малко да се блъснем в агент Симпкинс.
	Дрю Симпкинс е към четиридесетте, с твърда, тъмноруса коса, която вечно стърчи в безпорядък. Изнася лекции в академията за влиянието на психологията върху детското творчество и по-специално търси улики и подтекст в дневниците и писмените домашни, като оглавява тази част от специфичното обучение в отдела ни. От „Поведенчески анализ“ ужасно много я искаха за един от профайлинг екипите си, но тя решително си остана в „Престъпления срещу детето“. Тя беше човекът, определил правилно, че аз съм написала наръчника за оцеляване на новаците в академията. Явно си имам специфичен „стил“.
	— При другите три случая винаги бащата е наказан най-зле, нали?
	Освен това тя вярва в повторението на известни факти.
	— Да — отговарям. — Бащата е бил усмирен с изстрели, майката убита, и бащата — довършен. Случаят тук различен ли е?
	— Така ми се струва. Елате да погледнете.
	В коридора си взимаме терлици и ги слагаме на маратонките си, преди да я последваме до главната спалня. Съдебният лекар ни махва с два пръста, без да отделя термометъра си от черния дроб на господин Джефърс. Той има няколко прободни рани по торса, но нищо, подобно на многобройните удари по другите жертви.
	Госпожа Джефърс обаче… _Jesucristo*30!_ Лицето й е съсипано, а касапницата продължава и надолу. Слабините й са плътна каша от контузии, още прободни рани обсипват стомаха й и прерастват в разрези на и около гърдите. Смъртта на съпруга й е била относително бърза, но тази жена е страдала. И съдейки по празното пространство от нейната страна на леглото, синът й е бил принуден да стои там и да гледа.
	[*30 Исусе! (исп.) — Бел.прев.]
	— Казахте, че Мейсън не говорел?
	Детектив Миньоне, който стои до леглото, откъм страната на бащата, вдига поглед и кима.
	— Съседката каза, че според нея не е проговарял от години.
	— Значи не е резултат от травма.
	— Поне не от тази травма — уточнява Симпкинс. Тя придърпва една от рамкираните снимки от стената и ми я подава, после осъзнава, че не съм с ръкавици, и я държи стабилно, за да я погледна. По стъклото има пръски кръв. Не са много, не на такова разстояние, но има. Не са достатъчно да скрият начина, по който семейството позира за портрета — госпожа Джефърс е преметнала ръка през раменете на сина си, който се опитва да се отдръпне към баща си.
	— Сексуално малтретиране от страна на съпругата — промърморва Едисън над рамото ми. — Необичаен случай!
	— Защо смяташ, че е сексуално? — пита Симпкинс, която очевидно знае вече отговора, но въпреки това задава въпроса.
	Сигурно се обажда учителската страна на личността й.
	— Заради разположението на раните — отвръща Едисън автоматично, понеже в крайна сметка и двамата сме свикнали с Вик. — Слабини, гърди, уста. Много специфично групиране.
	— Социалните? — питам.
	— Обадихме се. Социалната им работничка вече е в „Принц Уилям“ по друг случай, така че ще се отзове.
	— Струва ми се, че Мейсън би приел по-добре контакт с мъж.
	— Тя обеща, че ще направи всичко по силите си да намери такъв. Но в момента не им достига персонал.
	Така е при всички държавни служби в тази страна.
	— Мечето? Същото ли беше?
	Симпкинс внимателно връща снимката на мястото й.
	— Бяло, със златни крилца и ореол.
	— А бележката на мечето?
	— Написана на ръка или напечатана? — пита Едисън.
	— Напечатана — отговаря Симпкинс. — Погледнахме компютрите в къщата, но явно бележката е била подготвена предварително. Семейство Джефърс дори нямат принтер.
	— Значи убийцата поначало е знаела, че Мейсън вероятно не може да говори. Дошла е подготвена.
	— Защо използвате женски род?
	Двамата с Едисън се споглеждаме и Миньоне се приближава, за да се присъедини към разговора.
	— Заради описанието, което дават децата — казва Едисън накрая. — Всички я наричат „дама“.
	— Да, но не знаем дали в действителност е така. Ако възприемаме убиеца като жена, това може да ни затвори очите за други варианти. Не намеквам, че децата лъжат или че грешат, но само защото някой маскиран изглежда достатъчно женствен…
	— … не означава, че непременно е жена — довършва Миньоне. — Може да е тактика за отклоняване на вниманието.
	— Именно.
	Напълно разумно е и всъщност е по-добра практика да не блокираш възможностите за разследване, но инстинктът ми подсказва, че търсим жена. Мъж би могъл да се облича като такава, но ще се изразява различно. Убийцата казва на децата, че сега вече са в безопасност; мъж би заявил, че ги спасява или им предоставя закрила. Мъжете са по-склонни да описват случващото се чрез действия, жените — чрез състояния.
	И съдейки по начина, по който Симпкинс ни гледа, тя вече е стигнала до същото заключение, просто ни прекарва през ситото. Пример за това защо винаги научавам куп неща от Симпкинс, но никак не харесвам да работя с нея.
	— Холмс е в болницата заедно с момчето — заявява Миньоне. — Не е била в стаята по време на прегледа, но когато докторът трябвало да прегледа слабините му, той получил паническа атака. Наложило се да му дадат успокоителни.
	— Довършили ли са прегледа? — пита Едисън с гримаса.
	Миньоне обаче клати глава:
	— Нямало следи от външни травми, а и искали да спечелят доверието му. Завели го на скенер, за да оценят наличието на вътрешни травми и да са сигурни, че могат да изчакат, но иначе предпочитат да е буден и да им даде разрешение.
	Едисън отпуска рамене.
	— Нещо против да вляза в стаята на Мейсън? — питам. — Няма да пипам нищо, обещавам.
	Вместо отговор Симпкинс ми подава чифт ръкавици.
	Добре, значи може би ще мога да пипна нещо.
	Едисън се влачи подире ми заедно с Миньоне.
	Стаята на момчето е като излязла от списание. Тъй като сме официално тук, детективът играе ролята на наш надзорник по местопрестъплението, за да може, ако възникне проблем впоследствие, да се закълне, че няма подставени улики, не са взети или сменени вещи. Стените са боядисани на половинки — горната част е здрачна синева, долната — по-наситено, нощно синьо, разделени с бяла хартиена граница, покрита с цветни фигурки, които представят разнообразни професии. Виждам каубои, астронавти и доктори, различни видове военни. Леглото е пластмасово и ниско, с формата на анимационна ракета и като изключим вдлъбнатините, където е лежал малкият, и единия отметнат при ставането му ъгъл, сините чаршафи и одеяло са оправени идеално. Всичко в стаята е съвършено — като на снимка, по-скоро показно, отколкото функционално.
	Нищо тук всъщност не подсказа „момче“.
	Едисън отваря чекмеджетата на скрина, с лекота преравя с ръкавиците си пластовете съвършено сгънати и подредени по цветове дрешки. И дрешникът е съвършен като стаята, прозрачните кутии за съхранение на горната лавица елиминират възможността Мейсън да ги използва, за да крие нещо.
	Децата обожават тайните; но пък не обичат да ги пазят. Децата _искат_ да си казват всичко от игла до конец.
	Екшън фигурките в кутията за играчки изглеждат почти недокоснати, но плюшените животни показват притеснителна степен на приличие — всички са облечени с панталонки. Има панталонки от дебело велпапе, има и, както ми се струва, кукленски дрешки, но са прикачени с телбод направо за плата на животните по много притеснителен издайнически начин. Едисън гримасничи, когато му ги показвам, но кима.
	— Не може това да е всичко — заявява той.
	— Може би не… — насочвам се към леглото, пъхам ръка зад таблата и усещам, че ръкавицата се приплъзва върху нещо с различна структура.
	— Миньоне?
	Детективът вдига апарата си и щраква няколко кадъра на леглото, преди и след като го издърпваме от ъгъла. Пластмасов джоб, досущ корица на папка, е залепен на дъската и пълен с парчета извънредно дебел картон.
	Миньоне бавно сваля фотоапарата.
	— Това хартиени кукли ли са?
	— Да… — изваждам страниците от найлоновия джоб и ги разгръщам на пода. Личи, че са откъснати от книга. Семейство хартиени кукли, но бащата и двете деца са със закачени на тях панталони, отпред и отзад — не с приложените хартиени ъгълчета, а и тук — с телбод.
	Куклата на майката е цялата зачертана с черен маркер, толкова е натискано и повтаряно, че черното е протекло и на места хартията е скъсана.
	— Мамка му — мърмори Едисън и Миньоне кима още докато вдига апарата да направи снимки и на куклите.
	— Не съм най-добрият в областта на детската психология, но това е съвсем очевиден знак за сексуално насилие, нали? — пита детективът.
	— Да. Да, така е.
	Едисън леко ме сритва в глезена.
	— Смяташ, че Мейсън има досие в „Закрила на детето“, нали?
	— Съвпада с досегашните случаи, а тези маркери — панталоните на играчките и хартиените кукли, и страстното зачерняне на майката — са толкова очевидни, че все някой трябва да е забелязал и да е докладвал.
	— Каква е твоята теория, Рамирес?
	За да си дам време да приключа с превръщането на мислите в думи, подреждам отново хартиените кукли и ги пъхам в джоба, а целия комплект давам на Миньоне.
	— Според мен се е стигнало до инцидент. В неделното училище или на рожден ден на приятели. Може да е било случка в тоалетната, а може и да е разлято питие, но достатъчно сериозно, за да се наложи смяна на панталонките и възрастен да предложи помощ.
	— Малко момченце, което се паникьосва до такава степен, когато някой трябва да му помогне да се преоблече, несъмнено ще предизвика въпроси — съгласява се Едисън.
	— Може дори да е станало в училище. Някой е повикал родителите…
	— Вероятно майка му — уточнява Миньоне. — Госпожа Джефърс не работи.
	— … и разбира се, майката ще каже, че той просто си е срамежлив и като порасне, проблемът ще изчезне.
	— Но който е задавал въпросите, все пак се притеснява и накрая прави доклад.
	— Как обаче се стига от смътно подозрение до убийство?
	— Докато не се свържем със социалните, не знаем дали е смътно — напомня Миньоне. — Може да са разследвали, дори да са направили преглед. Ако няма проникване или насиняване, насилието няма да е толкова очевидно.
	— Знаеш ли, бях си помислила, че придобиването на нов член на екипа ще отърве вас с Едисън от този навик — провлачва Симпкинс от вратата. — Вместо това индоктринирате и други.
	— Груповото мислене е мощен инструмент, ако не се прекалява — казвам мило.
	Симпкинс не окуражава такава степен на независимост сред агентите си. От време на време с Вик спорят по темата, особено след като й се наложи да ни поеме за месец, докато той беше в болница.
	— Това не е цялата ви теория — заключава след минута.
	— Мисля, че трябва да търсим убиеца при социалните работници — признавам. — Когато родител малтретира сексуално дете, бащата обикновено е очевидното предположение, но този човек знае, че виновна е майката. Това е някой, който има достъп до докладите, най-малкото, може би дори до самите досиета. Някой в системата.
	— Или такъв, който си партнира с някого в системата.
	Едисън се размърдва с неудобство.
	— Това би било проява на твърде голяма недискретност, агент Симпкинс. Човек, който сипе тайни толкова щедро, бързо стига до уволнение.
	— Може би. Или пък сипе тайни само пред един човек.
	— Дори ако случаят е такъв, все пак човекът е съучастник — посочвам. — Тези убийства вече са в новините; подробностите може да липсват, но имената са там. Дори ако онзи в системата не осъществява убийствата, несъмнено осъзнава, че хората не са случайни. Ако участва активно в това начинание или се опитва да защити партньор, в крайна сметка става съучастник на убиец.
	— Ще видим — небрежно отвръща агентката. — Благодаря ви за съдействието, агенти. Вече сте свободни! — тя взима хартиените кукли от ръката на Миньоне и изчезва обратно в коридора.
	Детективът я зяпа с объркан вид.
	— Тя винаги ли…
	— Да — отговаряме в унисон. Едисън ми се усмихва плахо и продължава: — Каквато и дума да търсиш, да, отговорът е винаги „да“.
	— Държи си картите плътно до гърдите — обяснявам аз. — Не й харесват предположения, не обича така наричания от нея „тромав език“ и си мисли, че вербалната, отворена за всички комуникация, е признак на недисциплинираност. Сигурно те учудва, но тя е изключително добър агент с много висока резултатност.
	— Аха.
	— След като се срещне с Холмс и придобие по-ясна представа за случая, ще определи един от агентите си като основна свръзка с полицейското управление. Има много добри хора в екипа си.
	Сребристите мустаци на Миньоне трепват; достатъчно гъсти са да е трудно да се прочете точното му изражение.
	— Когато честността и лоялността се сблъскват, кое побеждава?
	— Честността — отново говорим в синхрон — този път непреднамерено и затова с Едисън се обръщаме и се плезим един на друг, а Миньоне се разсмива.
	— Срамота, че не можете да работите по случая. Разбирам — продължава припряно, вдигнал ръка, макар да не съм сигурна, че някой от нас се кани да възрази. — Просто е срамота.
	Цялата съм настръхнала от желание да работя по случая, да избутам настрана всичко друго и да намеря онзи, който причинява всичко това, да узная кой е този човек, който толкова много го е грижа по толкова извратен начин…
	Именно това вероятно е и причината да не ми е позволено да го направя.


>
	_Имало едно време момиченце, което се страхувало от ангели._
	_Някои от приятелите на тате я наричаха така: прекрасен ангел или просто — ангел. Мама също й викаше така, но спря още преди смъртта си. Един от мъжете дори имаше малка брошка с ангел, която винаги носеше на ризата си, между яката и рамото. Момиченцето се взираше в нея винаги, когато татко му взимаше парите. Казваше, че това е неговият ангел пазител._
	_Тя се опитваше да мисли за други работи, например за къщичката на дървото навътре в гората. Струваше й се много далечна и си мечтаеше да вземе одеяло и сак с дрехи и да избяга да живее там завинаги. Другите деца от квартала си играеха там, но тя не беше добре приета сред тях. А може би, ако просто върви и не спира, и върви все напред, накрая ще стига на някое ново място всеки ден и татко няма да успее да я намери? Но не беше способна да избяга. Без значение колко усърдно се опитваше да мисли за други неща._
	_Една нощ, докато се взираше в онази игла с ангела, на вратата горе се почука. В тази къща винаги се чуваше всичко — нямаше тайни. Всички гости застинаха. Нощем никога не се чукаше. Всички се бяха събрали. Чу се глас, който вика нещо — високо, но неясно заради музиката. Момиченцето не откъсваше очи от ангела._
	_Глъчката продължи и преди татко и приятелите му да се изправят, вратата на мазето се оказа разбита под ярко сияние, което създаваше ореоли на застаналите на прага. Мъжът с иглата се отдръпна от момиченцето и в паниката и хаоса един от приятелите на татко извади оръжие._
	_Момиченцето не обърна особено внимание на пистолета — той не беше предмет, който я е наранявал преди._
	_Вместо това гледаше една от новодошлите, която я приближи. Имаше тъмни къдрици, озарени от светлината. Жената приклекна до нея, прикри тялото на момиченцето, доколкото й беше по силите, но пистолетът остана в ръката й, насочен срещу приятеля на татко, докато онзи не пусна оръжието на мокета и не вдигна ръце във въздуха._
	_После жената взе одеяло и уви момиченцето в него, прегърна го здраво, но нежно. Очите й бяха мили и тъжни и тя милваше косата на малката, и шепнеше, че всичко ще бъде наред, че ще я закриля. Вече беше в безопасност. Тя даде на момиченцето мече, което да прегръща и в което да плаче, и остана при него дори когато партньорите й нахълтаха в мазето да изведат татко и всичките му приятели. Тате беше бесен и крещеше ужасни неща, но жената само прегръщаше момиченцето и прикри ушите й, за да не й се налага да слуша какво разправя баща й. Придружи я и в линейката, и после в болницата, и й каза, че ще се оправи._
	_Едно време имаше момиченце, което се страхуваше от ангели._
	_После то срещна ангел и вече не се боеше._


>	15

	Късно следващата сутрин, когато кофеинът от множеството доставки на кафе е пробил дупка в червата ми, слизам с асансьора до столовата да взема някакви гевречета или каквото ми хване окото. По пътя нагоре друг агент се пъха в иначе празния асансьор точно преди вратите да се затворят.
	— Още ли не си обядвала?
	— Здрасти и на теб, Кас.
	Касандра Киърни е в екипа на Симпкинс, но ми е и приятелка. Минахме през академията заедно и като се замисля, тя е най-съществената причина наръчникът по оцеляване да… хм, оцелее. Носи очилата си в ръка, което ще рече, че е напът да капне от умора.
	— Обяд?
	Поглеждам към няколкото увити в найлон сандвичи в обятията ми, после към леко маниашкия блясък в погледа й. Този блясък не вещае нищо добро.
	— Нека ги дам на Едисън и Стърлинг и да си взема чантата.
	— Страхотно. Ще те чакам тук.
	Тя поглежда към отварящата се врата, след това се намърдва в ъгъла при контролното табло, където не може да бъде видяна от коридора. Опитите на Кас да минава под радара несъмнено са зловещи. Колкото и да не я бива в това обаче, винаги си има добра причина, така че вместо да споря, просто й играя по свирката.
	Едисън не е на бюрото си, но Стърлинг седи зад нейното и чете искане за консултация, което не ми е позволено да докосвам. Правя пирамида от сандвичи в единия от ъглите на работното й място.
	— Кажи му, че отивам на обяд с приятелка от академията.
	— Той ще знае ли за кого говориш?
	— Вероятно… — повечето ми приятели от онзи период не се намират в Куантико, така че възможностите са ограничени. Фактът, че не споменавам име, би трябвало да послужи за сериозна улика. — Ще се върна.
	— Тъй вярно, капитане!
	Когато Кас каза, че ще ме чака в асансьора, наистина има предвид „точно там“. Пъхнала е крак в процепа, за да попречи на вратата да се затвори. Андерсън се опитва да се намъкне в асансьора покрай нея, но тя му изръмжава зверски. Изчаквам на прага на фоайето, докато той се предава и тръгва по стълбите, след което се присъединявам към Кас.
	Не си говорим нито на слизане, нито по пътя към гаража.
	— Избягваме ли да ни видят заедно? — питам.
	— Ако обичаш.
	— Тогава аз съм на ниво две; вземи ме на слизане.
	Кас кима, без да ме гледа. Потупва нервно с ключовете по бедрото си. Изприпква към гаражния асансьор, а аз отивам по рампата до колата си на второто ниво. Не мисля, че някой ни гледа, но за всеки случай — и понеже, както е напрегната, от това приятелката ми най-вероятно ще се почувства по-добре — ровя в багажника, все едно търся нещо. Когато чувам приближаването на колата й, затварям капака, заключвам и се настанявам на пътническата седалка при Кас.
	— Сега вече можеш ли да ми обясниш?
	— Ще се отбием на едно място, преди да ядем — отвръща тя.
	— Къде?
	— В „Закрила на детето“, отдел Манасас.
	— О, мамка му, Кас! — затварям очи и отпускам глава на облегалката на седалката. — Нямаше да ми въртиш този номер с потайното промъкване, ако не ти е било изрично забранено да ме въвличаш.
	Измъченото й мълчание ми е достатъчен отговор.
	— Кас, _¿Quѐ mierda_*31?
	[*31 Какво, по дяволите? (исп.) — Бел.ред.]
	— Симпкинс каза, че не ни е позволено изобщо да осведомяваме екипа ви! — Колкото повече се отдалечаваме от сградата на Бюрото, толкова повече се отпуска тя на седалката си. — Не е като да сме взели просто случай от вас; това е твоят живот.
	— Кас…
	— Успели са да довършат прегледа на Мейсън Джефърс — обяснява тя припряно. — Има следи от скорошно малтретиране с проникване, но ето ти и находката: той има херпес.
	— Херпес.
	— Тип едно, така че са само язвички, но са по гениталиите му.
	— Нека позная, майка му има история с язвички.
	— Точно така.
	Въздишам.
	— Седемгодишно хлапе със срамна болест.
	— Холмс иска да нагледаш предишните жертви. Мейсън все още не желае да проговори, а психологът не смята, че трябва да припираме с наличието на жени около него, но Холмс иска да провериш какво е положението при другите. Симпкинс забрани контакта.
	— Какво ще постигне появата ми според Холмс?
	— Ще покаже на убиеца, че още си част от случая.
	Значи на Холмс й е хрумнала същата мисъл — че гневът на убийцата може да се обърне към мен, ако изглежда, че съм изоставила децата.
	— Освен ако Холмс не оттегли искането за съдействие от страна на Бюрото, Симпкинс отговаря за случая. Тя трябва да вземе решението.
	Кас киха. Целият ни курс в академията я наричаше Котенце, защото киха всеки път, когато се смее.
	— Наистина няма начин да се опиташ да ме убедиш, че положението ти харесва.
	— Не, мразя го и в червата, но не аз взимам решенията. И няма да го направя зад гърба й.
	— Всъщност мислех да кажа на Холмс да иде при Хановериан.
	Блъскам няколко пъти глава в седалката с надежда да откъртя някоя полезна мисъл.
	— Искаш да кажеш на местната полиция да прескочи шефката ти и да отиде при началника на звеното, за да може целеви агент да говори с предишните жертви.
	— Като го казваш така, звучи зле.
	— Чудя се защо ли.
	Кас пак киха.
	— Ако се опитваш да ме вмъкнеш при децата, защо ме отвличаш при „Закрила на детето“ вместо към болницата?
	— Понеже трябва да спра там. Бях тръгнала и бездруго, когато реших, че разходка с кола е най-добрата ми възможност да поговорим! — Приятелката ми ме поглежда за миг, докато излиза на магистралата. — Нали знаеш какво мисли Дрю за екипа ви, не смята за здравословно съставът да се запазва толкова време. Дори е започнала да обсъжда замяната на смитовците, а те са в екипа й от шест години.
	— Ама ние вече не сме същите. Повишиха Вик. Откраднахме Стърлинг от Денвър.
	— Тя кандидатства за началник на звеното преди десет месеца.
	— Мамка му.
	— Никой не мислеше, че Хановериан ще приеме. Отказвал е толкова пъти досега.
	— Да, но го улучиха в гърдите и това беше единственият начин да остане в Бюрото. Симпкинс сигурно е пикала газ.
	— Не харесва начина му на работа. Никога не го е харесвала. Знаеш го.
	Голяма част от работата ни по случая преди десет месеца включваше опити на Симпкинс да ни преобучи. В Бюрото съм от десет години, Едисън е тук от колко… шестнайсет? Не сме новаци. Поведението на шефката превърна случая в ад, понеже тя настояваше да ни подготви наново, все едно не сме научили нищо полезно под командването на Вик. Повишението на Едисън и прехвърлянето на Стърлинг бяха добре дошли новини, понеже означаваха, че оставаме отделен екип и не ни пращат завинаги при Симпкинс.
	— Е, каква работа имаш в „Закрила на детето“? — питам, без дори да се преструвам, че търся елегантно въведение.
	— Тя има теория, че убиецът може да е социален работник.
	Просто не успявам да сдържа изсумтяването си.
	— Нека позная, твоя теория?
	— Която Симпкинс отказа да проучи. Полеви агент е от над двайсет години; иска да се изкачи по стълбицата, докато възрастта все още й позволява да работи на терен, и не може да си позволи да си създава врагове.
	— Мразя политиката! — простенвам. — Просто искам да се занимавам със задачите си. Не да следя кой кое повишение е искал и кой кого не харесва.
	— Е, ще успееш да сложиш предупрежденията в наръчника за добре дошли.
	— И като стана дума за това…
	— Хей, какво искаш да хапнем, като приключим? — сменя темата Кас.
	— Добър опит. Защо си им дала наръчника за начинаещи?
	Овчедушната й усмивка е единственото признание за вина, което всъщност ми е нужно.
	— Имаме нужда от нещо, Мерседес. Началото на юли е и в отдела вече имат двайсетима агенти напът да се преместят от „Престъпления срещу детето“ или да напуснат Бюрото — и то само тази година…
	— Защо тогава не го напишеш ти?
	— Колко пъти трябваше да ме разубеждаваш да не напусна академията?
	— Всеки път, когато трябваше да стреляме с оръжие. Това просто означава, че ти не харесваш оръжията. Беше добра във всички други дисциплини.
	— Да, но полеви агент, който не понася оръжията, не е от голяма полза на работа, нали? Ти ме прекара през този рубикон. Ядосвай се колкото искаш, че не сме ти споменали как твоят наръчник още се предава от ръка на ръка, това е честно, но ти си правилният човек за тази работа, понеже независимо колко пъти се налагало да успокояваш някого от нас или да ни нахъсваш, никога не си лъгала. Така и не каза дори едно невярно нещо. Това ни е необходимо за новите постъпления. Няма нужда да им слагаме капаци на очите, а да ги предупредим честно. Кой би свършил тази работа по-добре от теб?
	— Единствената причина, поради която не те мразя прекалено много, е, понеже този глупав наръчник е единственото нещо между мен и отстраняването от длъжност.
	— Приемам благодарности под формата на глазираните канелени рулца със стафиди на Марлийн Хановериан.
	— Не си насилвай късмета.
	Телефонът ми звънва със съобщение от Стърлинг.
	_Симпкинс е тук. Едисън трябва да си поговори с теб, като се върнеш от обяд._
	— Проблем ли има? — пита Кас, като подминава кола, която кара с петнайсет мили под ограничението, с включени по неизвестна причина аварийки.
	— Ако с Холмс искате да проверя останалите деца, трябва да го направим, докато сме на обяд. Върнем ли се, Едисън е длъжен да ме предупреди, че ни е забранено да се бъркаме в случая.
	— И това, че ти го казва сега, не важи?
	— Не ми го е казал. Накара Стърлинг да го напише по заобиколен начин.
	— Добре, може би започвам да се съмнявам, че е добре да ти връчим задачата за обучение на новаците.
	— Вече е твърде късно.
	— Добре тогава… — Кас натиска газта и ни прекарва десет, петнайсет, двайсет мили над ограничението. — Нека извлечем максималното от обяда си!


>	16

	Служба „Закрила на детето“ в Манасас е притихнала заради обедната почивка — персоналът е или навън, или обядва по бюрата, където продължава да се бори с канцеларската работа. Социалните работници, сестрите и администраторите си имат собствени кабинети, но в средата на най-голямата им зала има „пита“ пчелни килийки с ниски стени, които стоят на стража пред физическата зала с досиетата. Всяко дигитално досие си има физически двойник, просто за всеки случай, а в задълженията на чиновниците влиза и да събират копия от досиетата за нуждите на службите за защита на реда или за съда. На бюрата се забелязват малко лични следи — напомняне, че макар това да са отделни работни места, пространството е обществено и достъпно за всички.
	— С какво да ви помогна? — пита жената в най-близката кутийка. Тя е към двайсетте, с ярка усмивка и ланец с емблемата на Щатския университет на Флорида. На горния ръб на монитора й има залепени рошави пастелни капачки за моливи — весела редица от котета, лисички, кученца и гумени патета, в средата стоят мече и малък, спретнато рамкиран гоблен с надпис: „Животът е гаден и после умираш — в някои дни разликата трудно се открива“, избродиран с чаровен технически шрифт, с рамка от сърчица и цветя. Жената ми се струва позната — както са ми познати и много от агентите в академията, същата почуда на двайсетгодишните към света извън колежа и борбата с витаещата неопитност на новака. Кара ме да се чувствам стара, а още съм твърде млада за това, да му се не види.
	Кас пристъпва напред, предвид че всъщност не трябва да съм тук.
	— Аз съм агент Касандра Киърни от ФБР. Представете се, моля?
	— Карълайн — отвръща служителката, а на бузата й се появява трапчинка. — Карълайн Тилерман. С какво да ви помогна днес, агент Киърни?
	— Ако ви представя списък от номера на случаи, ще можете ли да ми върнете списък на всички, които са работили по тези досиета?
	Усмивката на Карълайн угасва и тя накланя глава на една страна.
	— Ще запиша информацията ви и ще я дам на някого от администраторите — казва след малко, — но съм почти сигурна, че ще им трябва съдебна заповед. Така де, знам, че информацията не е поверителна като тази, която се съдържа в самите досиета, но не мисля, че ми е позволено да я давам. Понякога семействата леко се ядосват, нали разбирате?
	О, да, разбирам.
	— Кой администратор ще получи случаите ни? — пита Кас. — Понеже имаме готова заповед у съдия и ако мога да получа връзка с администратора, просто ще му я пратя веднага щом я подпишат. Така да се каже, да започнем с преднина и за двете страни.
	— Нашият пряк началник тук, в архива, е Дерик Лий и той е в кабинета си. Желаете ли да ви представя?
	— Това би било прекрасно, Карълайн, благодаря.
	Карълайн се изправя и намества медальона с форма на сърце на гърлото си с жест, който ми се струва привичен, след което отвежда Кас обратно в коридора. Поглежда ме любопитно през рамо, но аз вероятно ще предизвикам достатъчно неприятности и само като си седя тук. Всъщност няма нужда да давам повод на началника й да запомни, че съм била тук.
	Вместо това обхождам прохода, който разделя секциите килийки, и проучвам личните елементи в тях. Или някой в службата шие гоблени, или са ги купили на едро, понеже и на шестте бюра има рамка като на Карълайн, и шестте послания са просто леко пиперливи, с изключение на последното, на бюрото в ъгъла, където е най-малко вероятно да го видят посетителите. Гобленчето вдига летвата със своето бродирано „Господи, благослови тази шибана служба“. Хем е чаровно, хем обезсърчително.
	— Какво правите там отзад?
	Обръщам се към входа на килийките, като се придържам към средата на прохода и съм скръстила небрежно ръце, за да изглеждам незаплашително и да покажа, че не държа нищо. Заговорила ме е жена, която е към средата или края на четиридесетте, със сурово изражение и грозно кадифено сако от пачуърк. Нейното ремъче е чисто черно, без копчета или брошки.
	— Възхищавам се на гоблените — отвръщам просто. — Кой е вашият?
	Тя стрелва с поглед последния кабинет, онзи с най-противоречивия надпис.
	— На посетителите не е позволено да влизат зад преградата.
	— Моите извинения — подминавам я и се връщам на мястото си близо до вратата. — Аз съм агент от ФБР; агент Киърни е отзад с администратора и Карълайн.
	Жената се обляга на стабилния параван между бюрото на Карълайн и онова зад него.
	— А вие не сте отзад, защото…?
	— Случаят не е мой; Киърни просто се отби тук, преди да обядваме.
	Жената придърпва сакото и пъха ръце по-навътре в ръкавите. Климатикът се мъчи и не работи добре, но изглежда наистина й е студено в горещия кабинет. Внезапно се задавя и кашля хрипливо в ръкава си. С другата ръка се обляга на паравана, за да остане на крака. Приближавам се, но свирепият й поглед ме приковава на място до края на пристъпа й. Когато свършва, непознатата внимателно си поема дълбоко дъх, червените петна по лицето й постепенно се разсейват. След това изчервяването се връща с пълна сила, когато вдига ръка към косата си и осъзнава, че е кашляла достатъчно силно, че русата й перука да се изкриви.
	Отклонявам поглед, като с ъгълчето на окото следя как непознатата я наглася с треперещи ръце. Има вид на човек, който губи тегло, кожата й е восъчно бледа и леко провиснала на някои неочаквани места. Това би могло да обясни защо й е студено дори в тази жега.
	— Да ви донеса вода? — питам неутрално.
	— Все едно водата ще помогне! — хрипти чиновничката, но се отдръпва към бюрото си да вземе оттам чаша. Табелката на паравана ме уведомява, че събеседничката ми се казва Глория Хес.
	Телефонът ми избръмчава с поредното съобщение от Стърлинг.
	_След обяд Симпкинс ще прати двойка агенти в болницата. Ние с Едисън ще хапнем с тях, така че да им разкажем какво сме открили за децата._
	Добре, хайде, Кас. Трябва да тръгваме.
	След няколко минути тишина под свирепия поглед на госпожица Глория от другата страна на стаята, Карълайн и Кас се връщат. Приятелката ми застава до мен и аз й подавам телефона, за да види съобщението. То не изисква големи познания за декодиране и тя кима веднага.
	Карълайн отива до бюрото си и се усмихва на колежката си.
	— Глория, това е агент Киърни. Тя работи по случая с горките дечица.
	Глория извива внимателно изрисувана вежда:
	— Сещаш ли се за случай в тази служба, който да не включва горкички дечица? — Карълайн се изчервява и заеква, а тя се обръща към Кас: — Имате ли право да ни кажете кой случай?
	Кас ме поглежда, аз свивам рамене. Убийствата са вече в новините, макар че подробностите и връзката помежду им са скрити и като изключим секретността, службата си е служба — хората клюкарстват.
	— Убийствата на Уилкинс, Картър-Уонг, Андерс и Джефърс.
	И двете жени се стряскат от дългия списък и Карълайн пребледнява. Глория отива да я потупа по рамото.
	— Още един ли е имало? — пита тя. Кас кима и Глория ме поглежда с присвити очи. — Вие сте агент Рамирес, нали? Онази, при която водят децата.
	Дявол да го вземе.
	— Да — признавам, — но моля ви, не споменавайте, че съм идвала. Всъщност не ми е позволено да работя по случая — не и когато съм замесена в него до такава степен. Просто се притеснявах за децата, така че агент Киърни ми позволи да я придружа… — бърборя с умолителна усмивка. — Честно, донякъде се надявах да се натъкна на Нанси, може би да науча как са децата.
	— Днес през целия ден е на посещения — съобщава ми Карълайн. — Но мога да й оставя съобщение…
	— О, не, не искам да й докарам неприятности — намесвам се бързо. — Предполага се, че не взимам участие, но тези деца…
	За моя изненада, Глория видимо се размеква.
	— Ще й съобщим, че сте били тук, неофициално. Ако има някаква промяна, съм сигурна, че ще намери начин да ви осведоми.
	— Оценявам помощта ви и благодаря!
	Тя кима бавно, умислено, все едно съм й дала ценна нова информация.
	— Агент Киърни! — от коридора на администрацията тича мъж, който държи яркозелено листче в ръка. Цветът почти съвпада с лака на ноктите му. Мъжът е слаб, среден на ръст, с мек глас. — Когато получите подпис на онази заповед, ето личния ми номер! — Съобщава й той с едва доловим чарлстънски акцент. Това е единственият град, където южняшкият говор е припрян и окастрен едновременно. — Звъннете ми и ще се захванем веднага за работа по списъка, който искате!
	Кас благодари и прибира бележката в портфейла си.
	— Господин Лий, това е агент Мерседес Рамирес. Мерседес, това е Дерик Лий, архиварят.
	Той хваща дланта ми с две ръце.
	— Не е ли направо ужасно? Държите ли се?
	В момента съм малко замаяна от очната му линия, която е далеч по-дръзка от моята. Как успява да изтегли краищата толкова симетрични?
	— Засега съм добре, господин Лий, благодаря. Просто се опитвам да установя как са децата.
	— Нанси казва, че всички са ужасно смели! — той ми стиска ръката и я пуска. — Ако ви трябва още нещо — и имам предвид каквото и да е, — просто ни известете. Всички искаме малките ангелчета да са в безопасност, нали?
	— Благодаря ви, господин Лий!
	Кас повтаря благодарностите си и се сбогува, след което излизаме навън при колата.
	— Какво ти се върти в главата, Мерседес? — шепне тя, докато се закопчаваме.
	— Когато излезе заповедта, да видим дали чиновниците от архива са изброени по случаите, по които работят, както се прави със сестрите и социалните работници.
	— Чие име трябва да търсим?
	— Глория Хес.
	— По някаква конкретна причина? Ако чаровните характери бяха важен фактор, то Едисън би трябвало да е опандизен още преди години.
	— Руса перука и порт за химиотерапия в гърдите — има рак. Прекарваш цял живот лице в лице с най-доброто и най-лошото, което системата може да ти предложи, и какво би си пожелала, ако нямаш вече нищо за губене?
	Кас примигва.
	— Дерик Лий — също — допълвам. — Не сме изключили твърдо възможността убиецът да е мъж. Сложи на Лий перука и свободни дрехи, и лесно можеш да го сбъркаш с жена. Така че ще проверим и него.
	Кас ме зяпа известно време, после опира чело във волана и започва да ругае.


>	17

	Бързаме към болницата, понеже наистина няма как да знаем колко време Стърлинг и Едисън могат да задържат колегите на Кас. Така де, храня здравословно уважение към способността им да ръсят глупости и да водят другите за носа (Стърлинг веднъж успя да накара разследвана от нас заподозряна не само да си изпусне полета, но и доброволно да напусне летището, за да я закара до щаба, това беше разкошно!), но Дрю Симпкинс здраво затяга юздите на хората си. Ако им каже да тръгнат СЕГА, няма да има значение, че не разполагат с цялата информация.
	Кас е в екипа на Дрю само от година и половина и й давам още няколко месеца или още един лош случай, преди да иде при Вик и да помоли да я прехвърлят в друг екип. Тя подхожда към живота и разследванията по-скоро като нас.
	О, боже, Кас в нашия екип…
	Горкият Едисън!
	Мейсън, Емилия и Сара са в болницата за лечение, но на Ашли и на Сами е позволено да стоят със сестра си, вместо да ги преместят в детски дом или в приемно семейство. Първо спираме при триото Картър и Уонг. Сами спи дълбоко в скута на Сара, стиснал в ръчички плюшен тигър. Мечетата, които убийцата е дала на децата, са иззети като улики, но са им връчени други плюшени играчки за утеха. Не виждам Ашли в стаята.
	Сара трепва при първото отваряне на вратата, но се усмихва, когато ме вижда.
	— Агент Рамирес!
	— Можеш да ме наричаш Мерседес, Сара. Как върви?
	— Ами… — тя се поколебава и прокарва пръсти през тъмната коса на брат си. Той се размърдва под допира й, после се отпуска и в съня си дори пуска тънка лига върху шарения хълбок на тигъра. — Добре сме. Засега.
	— Става ли да те запозная с един човек?
	Тя поглежда любопитно Кас и кима. През изминалите девет дни е срещнала безкрайна поредица хора (боже, наистина ли са само девет дни!?), така че вече е свикнала с подобни молби.
	— Това е агент Касандра Киърни…
	— Кас! — намесва се приятелката ми и помахва весело с ръка.
	— … която е в екипа от ФБР, официално партниращ си с полицията в Манасас за намирането на жената, убила майка ти и доведения ти баща. Също така е и моя отдавнашна приятелка — човек, на когото имам доверие.
	Кас се изчервява леко. Приятелки сме от десет години и това ниво на близост означава много, но мисля, че никога не съм го описвала толкова ясно. Не съм сигурна, че някога се е появявал повод да го правя.
	Сара й се усмихва срамежливо, но бързо се намръщва.
	— Значи… вече не работиш по случая?
	— Технически никога не съм работила по него. Не бих могла.
	— Понеже къщата е твоя?
	— Абсолютно си права. Кас е част от екип и предполагам, че този следобед ще се запознаеш с още двама души от него, но исках да видя как си. От тук нататък може да не ми позволят.
	Сара стрелка поглед между мен и Кас.
	— Ама че странни правила.
	— Така е — съгласявам се, — но са измислени, за да те защитават. И като споменахме за това, къде е Ашли?
	— Една доброволка я заведе в столовата. Отидоха за сладолед. Според мен просто я изведоха от стаята… — устната на момичето потреперва леко, но тя си поема остро дъх и изпъва рамене. — Тя наистина харесваше Самюъл. Той й подаряваше всичко, което й се искаше.
	— Ядосана е.
	— Много ядосана. Все повтаря, че вината е моя… — очите й блестят и тя свежда поглед към брат си. — Мерседес…
	— Тук съм, Сара! — сядам до нея на леглото и полагам длан на рамото й.
	— Нанси не смята, че ще намери място и за трима ни. Аз не искам… не исках да ни разделят, но ако Ашли е толкова сърдита…
	Придърпвам я в странична прегръдка и леко я залюлявам.
	— Струва ми се, че Нанси те държи в течение.
	Сара кима на рамото ми.
	— Тя казва, че ще ми помогне. Може да нямам право на мнение за случващото се, но поне знам какво става.
	— Говори ли с дядо и баба?
	— Веднъж. Те са… наистина са…
	— Имат предразсъдъци?
	— Аха.
	Кас се настанява в стола до леглото и вдига вежди чак до темето си, но не казва нито дума.
	— А и както споменах, Ашли наистина харесваше Самюъл. Ако й се наложи да слуша как дядо и баба говорят лошо за него, според мен ще избяга. Освен това… Сами… — момичето преглъща сълзите си и сърцето ми се къса да я гледам колко много се старае да изглежда силна. Вече знам, че е такава; знам какво е преживяла. — Ти как си постъпила?
	Кас шава в стола си. Знае, че имам лична причина да бъда в „Престъпления срещу детето“ — тези работи се разнасят из службата — но никога не съм й казвала каква е точно.
	— Аз бях единственото изведено от дома дете — казвам тихо на Сара, — а близките ми роднини никога не са били вариант. При теб е различно.
	— Докторите казват, че съм чиста — внезапно сменя темата тя. — Това е от гледна точка на здравето, нали? Заради болестите?
	— Болести, както и това, че със сигурност не си бременна.
	— А какво щеше да стане, ако бях? Бременна, имам предвид.
	— Много щеше да зависи на какъв етап е бременността, какви са рисковете за здравето ти и кой ще получи попечителство над теб. Няма един-единствен възможен път. Казаха ли ти как заздравяват контузиите?
	— Имам инфекция, но казаха, че е наистина често срещана. _Ипипе…_
	— _И-пе-пе._ Съкращение от „инфекция на пикочните пътища“ и да, наистина се среща често при жените, по всевъзможни причини. За щастие, няма дълготрайни ефекти и лесно се лекува.
	— Не ми дават да слагам захар в сока от боровинки!
	— Да, много ужасно, нали?
	С Кас се задържаме още малко, но не мисля, че Сара лъже, когато казва, че засега е добре. Ашли не се връща, преди да си тръгнем; може и да е за добро. Ако е толкова сърдита, колкото Сара казва, вероятно е бясна и на мен. Не е съвсем логично, но гневът, скръбта и травмата твърде рядко са такива.
	— Винаги забравям — казва Кас, когато тръгваме към стаята на Емилия.
	— Кое забравяш?
	— Колко си искрена с жертвите.
	— С децата — поправям я. — Искрена съм с децата и мисля, че всички би трябвало да са.
	— Не си заблуда като Дядо Коледа.
	— Това е различно. Дядо Коледа не е истински и не иска от тях да му вярват.
	Стигаме до стаята на Емилия, пред вратата се представяме и тя ни подвиква да влезем. Обикаля пред високия прозорец с окачена на бинт ръка. Представям й Кас, както направих и със Сара, и я питам как е.
	Момичето сумти и гледа надолу към слинга.
	— Не искам да го нося, но казват, че трябва.
	— Какво има?
	— Докторите казват, че рамото ми е извадено и, хм, ключицата е пукната. Казаха, че било така от известно време и искат да нося ръката си така няколко седмици. За да зарасне всичко както трябва.
	— Защо това те притеснява?
	— Ами…
	— Емилия, няма грешен отговор, стига да е честен.
	— Изглежда все едно си прося внимание — признава тя и сяда прегърбена на ръба на леглото. — Или показвам на хората най-лесното за нараняване място по себе си…
	— Намерили са къде да отидеш, така ли?
	И двете с Кас се стряскат.
	— Откъде разбра? О! — продължава припряно момиченцето. — Разбира се, казали са ти…
	— Не са ми казвали, но няма нужда да се притесняваш, че изглеждаш контузена, докато си в болница. Нали болниците са един вид за това.
	— Тя правеше същия номер и в академията — престорено шепне Кас на Емилия, която се изкикотва, честна дума.
	Прокарва пръсти по протежение на бинта и намества презрамката му встрани от малката квадратна лепенка, която прикрива изгарянето от цигара.
	— Татко има братовчед в Шантили.
	— Този братовчед и татко ти бяха ли близки?
	— Аха, живее на двайсет минути оттук.
	Кас се ухилва:
	— Имам предвид — приятели ли бяха?
	— Ох. Ами събираха се да гледат мачове понякога, но не бяха… близки. Виждала съм го обаче. И преди, а и вчера дойде да пита дали съм съгласна да живея с него. Стори ми се симпатичен.
	— Е, това е плюс, нали?
	— Ще трябва да се запиша в ново училище. Но… — Емилия мести поглед помежду ни и си поема дълбоко дъх. — Може би няма да е лошо, а? Така де, никой в Шантили няма да знае, че родителите ми са убити, нали? Няма да знаят, че съм била лоша?
	— Не си била лоша — казваме и двете с Кас в синхрон и уплахата отново грейва в очите на Емилия.
	Пресягам се и докосвам коляното й с опакото на ръката си.
	— Емилия, абсолютно искрена съм с теб, че нищо от случилото се не е по твоя вина и защото си била лоша. Татко ти те е лъгал много дълго време и вероятно е лъгал и себе си. Може би се е самоубедил, че си лоша, за да не се чувства виновен, когато те наранява. Но ти не си била такава. Честна дума, не си била!
	— Линкълн, братовчедът на татко, иска да ходя на терапия.
	— Мисля, че това ще ти е от голяма полза.
	— Татко винаги казваше, че терапията е за откачалки и слабаци.
	— Татко ти е грешал за много неща.
	Емилия изглежда, сякаш има нужда да смели тази мисъл, така че си казваме довиждане и й напомням да се обажда на Кас за всичко, от което може да има нужда, дори ако просто й се говори. При затварянето на вратата чуваме звучно: „А, ето ви и вас!“, и трепваме.
	Не е Симпкинс обаче. Просто Нанси, социалната работничка.
	— Извинете — пъхти тя и тича по коридора. — Нямах намерение да ви плаша, но не исках да ви изтърва! Една от сестрите каза, че сте тук.
	— Просто проверявах как са децата — обяснявам й аз.
	— Какво ще кажете да се запознаете с Мейсън?
	Хм.
	— Той ще ни приеме ли? При все че сме жени и прочее?
	— Дръжте се на разстояние от него и ще ви изслуша достатъчно спокойно. А и започна да комуникира по малко с нас.
	— Говори ли?
	— Пише, но — честно казано — смятам дори това за напредък.
	— Нанси, познавате ли се с Кас Киърни? Тя е от екипа на агент Симпкинс.
	Нанси протяга ръка и двете се ръкуват кратичко, като си разменят „радвам се да се запознаем“.
	— Мейсън прочете бележката снощи и смята, че иска да знае коя си, Мерседес. Не съм сигурна дали срещата с теб ще му помогне, но не мисля, че ще му навреди. Тейт е съгласен.
	— Тейт е неговият социален работник?
	— Да, той е с Мейсън през целия ден — Нанси ни повежда по коридора към друга стая, чука на вратата и обявява: — Тейт, Нанси е. Водя с мен две агентки.
	— Влизайте — отеква топъл мъжки глас.
	— Правилото на стаята — шепне Нанси, докато завърта дръжката, — жени не минават покрай релсата на пердето до леглото. Изглежда понася това разстояние добре.
	Седемгодишният Мейсън Джефърс седи на барбарон на пода в отсрещния ъгъл на стаята. На няколко метра от него много висок, жилест чернокож също е седнал на пода и е изпънал дългите си крака. Момчето е качило обутите си в чорапки стъпала върху бедрата на Тейт, горе-долу под коляното. Вцепенява се, когато ни вижда, а в очите му заблестява страх, но иначе не помръдва, просто ни гледа, вкопчил пръсти в, както предполагам, айпада на социалния работник.
	Твърде слабичък е, на границата с болезнена слабост, но иначе изглежда физически невредим. Знам, че случаят не е такъв, особено след онова, което Кас ми разказа в колата, но като изключим страха, малкият е притеснително сдържан.
	— Мейсън, това са агентите, за които с Нанси ти разказвахме… — съобщава Тейт на момченцето. — Това е Мерседес Рамирес… — аз кимам на Мейсън и му махвам, — а това е…
	— Кас Киърни — представя се приятелката ми и повтаря същите жестове.
	— А това е Мейсън Джефърс.
	Следя релсата на завесата с поглед и сядам, опирайки гърба си в същата стена като Тейт, като внимавам и на косъм да не пресека линията. Така се намирам на около два метра от него, а социалният работник е като преграда между мен и детето.
	— Доста лоша сутрин си имал, а?
	Момчето кима сериозно.
	— Въпросът може да ти се стори доста труден, но справяш ли се засега?
	Малкият се замисля, после свива рамене.
	— Добре, да пробваме по-лесен тогава: имаш ли нещо против да сме в една стая с теб?
	Мейсън се мръщи леко, после пак свива рамене.
	— Добре. Ако това се промени, Мейсън, ако искаш да си тръгнем или се налага да го направим, просто покажи на Тейт, става ли? И ще си отидем. Това е твоето пространство и не искаме да се чувстваш неудобно.
	Той видимо не е наясно как да постъпи с предоставената му свобода — не е толкова изненадващо, колкото би ми се искало. Всъщност не му е било позволено да се сдобие с представа какво би могло да е „неговото пространство“.
	— Имаш ли нещо против да ти задавам въпроси? Отговорите ще са „не“ и „да“, а ако не знаеш отговора или не помниш, в това няма нищо лошо.
	Има моменти в тази работа, когато казвам „нищо лошо“ толкова много пъти, че вече не ми звучи вярно дори на мен. Но Мейсън кима, след като поглежда несигурно към Тейт, така че се облягам по-удобно на стената, кръстосвам крака по турски и полагам длани на коленете си, отпуснала китки и пръсти, за да изглеждам колкото се може по-незаплашително.
	— Човекът, който те доведе в болницата, говори ли с теб?
	Момчето кима полека.
	— Беше ли жена?
	Още едно кимване.
	— Носеше ли маска на лицето?
	Този път кимването е по-уверено.
	— А сега важен въпрос, Мейсън: тя нарани ли те?
	Той клати глава.
	— Спомена ли някакви други деца или семейства?
	Той пак клати глава.
	— След като те качи в колата, право в болницата ли те докара?
	Мейсън кима.
	Това е… странно?
	— Беше ли ниска като агент Кас?
	Тя е висока само около метър и петдесет, така че въпросът е позволен, независимо че дискретното подритване в бедрото ми подсказва, че Кас не е доволна от него. Мейсън я оглежда, после плъзга поглед по Нанси, преди накрая да поклати глава.
	— Ами госпожица Нанси — колкото нея ли беше?
	Той отлепя ръка от айпода, за да я разлюлее във въздуха.
	— Какво ще речеш за палец нагоре за по-висока и палец надолу за по-ниска? Ще опиташ ли заради мен, Мейсън?
	Той отново оглежда госпожица Нанси, която му се усмихва мило и остава неподвижна на мястото си. Бавно и неуверено момчето вдига палец.
	— Сега ще ти задам малко по-труден въпрос — палец нагоре, ако е по-близо до височината на госпожица Нанси, палец надолу, ако е по-близо до моята височина…
	Мейсън се колебае помежду ни известно време, после отново се хваща за айпада и свива рамене, като ги оставя вдигнати на нивото на ушите. Защо, по дяволите, зададох този въпрос седнала?
	— Няма нищо, Мейсън. Не е проблем, ако не си сигурен. Знам, че са ти се струпали много неща накуп.
	Той не се усмихва, но раменете му се отпускат леко и извива уста в гримаса, която вероятно ще е най-близката възможна до усмивка, която ще сподели с нас.
	Ще ми се да задържа това настроение. Задавам му още няколко въпроса, които се превръщат полека в шеговита игра на отгатване, например кой е любимият му цвят, а също и любимият му супергерой и постепенно, докато предположенията ми се отклоняват все повече и повече, той започва да се навежда напред на барбарона, нетърпелив да кимне или поклати глава на всеки въпрос, а Тейт ми се усмихва широко. Когато Мейсън започва да се прозява, си казваме довиждане и го оставяме със социалния работник, а ние, заедно с Нанси, излизаме от стаята.
	— Има ли роднини, които да го вземат? — пита Кас.
	Нанси кима и ни изпраща до асансьорите.
	— Чичовците му уреждат идването си насам; надяват се да пристигнат тази вечер или утре, ако успеят да уредят отпуска с началниците си. Братът на баща му и неговият съпруг, ако съм разбрала правилно.
	— Ако се чувства добре с айпада, би ли помолила Тейт да му покаже различни марки коли? Ще ни е от голяма помощ, ако успеем да стесним марката и модела на колата.
	— Ще предам.
	Натискам копчето да извикам асансьора.
	— Една от служителките в архива, Глория — казвам небрежно, наясно, че Кас до мен се вцепенява. — Тя винаги ли е толкова намусена?
	Вместо да заподозре нещо обаче, Нанси се засмива тихо и тъжно.
	— Ох, боже. Глория. Тя е… да речем, че е на финалната права, боя се.
	— Има рак.
	— Да. Рак на гърдата, но с метастази в дробовете и стомаха. Обаче настоява да работи, поне в дните, когато се чувства достатъчно силна. Според мен това да се занимава с нещо й помага емоционално. Освен това… може да не е излизало по националните новини, нищо че е основна тема на клюките напоследък, но… чухте ли какво се е случило в службата „Закрила на детето“ в Гуинет, Джорджия?
	И двете с Кас клатим глави.
	— Глория е израсла в покрайнините на Атланта, а сестра й и зетят работят в онази служба. Наскоро там имаше голям скандал и разследване разкри, че няколко служители нарочно са укривали случаи на малтретиране или са отказвали да проведат разследване, става дума все за децата на служители или на приятелите им.
	— Сестра й и зетят?
	Нанси кима колебливо.
	— Така че те са на път за затвора, но съдът не разрешава Глория да вземе племенниците и племенничките си заради рака. Аргументират се, че не била достатъчно здрава да се грижи за пет деца. Честно казано, тя наистина не е, но децата бяха разделени между различни роднини и като се вземе предвид и внезапната смърт на съпруга й, Глория изкара няколко лоши месеца. Ако ви е обидила…
	— О, не, нищо подобно! Беше хаплива, но очевидно си имаше причина. Просто се чудех дали сме я хванали в лош ден, или си е такава по природа. Природен закон е да има и по някой такъв…
	— Боже, да. Ще ви споделя обаче, че й стига само едно име и може да намери досието за под десет минути, без дори да се налага да го проверява. Знае как се казва всяко дете, което е минало през службата ни, и миналата година реорганизира целия архив, така че сега върши истинска работа, всички дигитални досиета са маркирани и кръстосано индексирани.
	— Каква е прогнозата за състоянието й?
	— Не твърде добра, боя се. Късно го откриха.
	— Ще се молим за нея! — заявявам и Нанси грейва. — Просто… ако може, не й го казвайте.
	— Бог да ви благослови и двете. Ще отидете да видите и Рони, нали?
	— Той е при баба си, правилно ли съм разбрала?
	— Да, тя живее в Рестън. Сега ще ви дам телефона.
	Изчакваме с обаждането, докато напуснем болницата.
	През последния един час телефонът на Кас бръмчи непрекъснато и почти всички съобщения и записи в гласовата поща са от Симпкинс. Останалите са от съекипниците й. Предупреждават я, както предполагам. Не успявам да чуя думите в последното гласово съобщение, но тонът е гневен.
	— Постарай се да не те уволнят заради мен — казвам й, като набирам номера на бабата на Рони.
	— Ами ако съм готова да ме уволнят заради децата? Беше им полезно да се видят с теб.
	— Гласова поща. Да оставя ли съобщение?
	— Разбира се. Не си получила забранителна заповед, нали?
	Това побъркваше инструкторите ни в академията. Колкото и да съм склонна да цепя косъма, за да постигна дадено нещо, Кас довежда такива случаи до квантово ниво.
	Изкашлям се точно преди изписукването.
	— Това съобщение е за госпожа Флори Тейлър. Госпожо, аз съм агент Мерседес Рамирес от ФБР и се надявах да проверя как се справяте с Рони, добре ли е той след всичко случило се. Ще съм благодарна, ако ми окажете услугата да върнете обаждането, когато ви е удобно… — оставям номера си, после и името и номера на Кас, за всеки случай, и затварям. — Добре. Още нещо, което трябва да свършим в Манасас, преди да се сблъскаме с последиците?
	— Холмс и Миньоне няма да са дошли в участъка, нали?
	— Не, поне и в следващите няколко часа.
	— Тогава не се сещам за друго. Обяд?
	— Обзалагам се на двайсетачка, че Симпкинс се оплаква на Вик, че нашият екип влияе лошо на нейния.
	— Приемам залога. Няма начин тя да се изрепчи на шефа на звеното толкова открито, гаранция давам.


>	18

	_Вчера спечели двайсетачка, днес кафето е от теб_… съобщава ми Едисън с есемес, докато си мия зъбите на кухненската мивка.
	Фактът, че изпитва необходимост да ми прати това съобщение от банята, е… обезпокоителен? Можеше просто да извика.
	То е също и вестител колко отвратителна ще бъде останалата част от деня, понеже Симпкинс прекарва цели два часа да ни върти на шиш, задето „възпрепятстваме нейното разследване“. Накрая се налага Вик да се намеси и тогава вече става голямата каша. Вик рядко крещи — не обича да излиза от кожата си за никого — но от много отдавна не съм го виждала толкова близо до повишаването на глас. Каквито и да са амбициите на Симпкинс обаче, той просто стои по-високо и като ранг в отдела, и по старшинство — на работа в Бюрото е от трийсет и осем години.
	_Постъпил е във ФБР два месеца преди Едисън да се роди…_
	Колкото и да е странно, именно Едисън се смущава повече от този факт.
	Щом ни овалват в катран и пера, получавам правото да прекарам остатъка от сутринта в ровичкане из прясно доставения от архива харддиск. Оставен е от една от стажантките и преди тя дори да стигне до бюрото ми, вече знам къде работи — начинаещите агентки, пращани в архива, до една са имунизирани срещу валериана на Едисън, понеже отначало безумно се страхуват от агент Алцесте. По времето, когато осъзнаят, че няма нужда да се боят от нея, стига да я оставят на мира, вече са надрасли в по-голямата си част уязвимостта към валериан.
	Мразя това ровене из старите случаи да видим кое дете може да е израсло и да се е превърнало в убиец. Не само децата, които сме спасили, но и приятелите и семействата им, както и близките на онези, които не сме успели да спасим, дори — в някои случаи — децата на онези, които са им навредили. В няколко ужасни случая децата са причинители. Чета досиетата, за да оценя представата ни за връзките, да ги вкарам в системата, да видя къде са сега… ужасно е.
	Децата, които се сблъскват с чудовища, понякога се превръщат в такива на свой ред, знам го, други обаче порастват и се впускат да преследват чудовищата. Просто не искам да си мисля, че дете, което съм държала в прегръдките си и съм утешавала, като възрастен може да постъпва така ужасно.
	Работата е бавна, досадна и ти разбива сърцето, а и е твърде живо напомняне, че спасяването е само моментно явление, не състояние на битието. От каквото и да сме спасили тези деца, сме били безпомощни да повлияем на случилото се след това. Знам го по-добре от мнозина други.
	Именно тази, мисля си, е причината да ни обучават да се освобождаваме от случаите, когато свършат. Как бихме могли да вършим работата си, ако постоянно сме нащрек, че дори успехите ни могат да доведат до ужасни последици?
	В края на деня всички сме изнервени или стъпваме на яйчени черупки. Двете със Стърлинг седим върху потресаващо организираното бюро на Едисън, с крака на бедрата му, за да го държим седнал, предаваме си менюта един на друг, за да измислим вечерята — и точно тогава влиза Вик. Всички го поглеждаме подозрително.
	Вик има една такава особеност — случва се да те подкрепи безусловно публично, но на четири очи в смазващи подробности да ти обясни точно къде си сгрешил и защо това не бива да се повтаря никога повече. Не го прави от жестокост или омраза, дори не е злобно, просто…
	Толкова се разочарова, когато му се налага да ни се кара. А да разочароваш Вик, значи да те накара да се почувстваш като отрепка.
	— Я стига — скарва ни се той, — не сте загазили.
	— Сигурен ли си? — пита със съмнение Стърлинг.
	— Симпкинс просто прекали. Да, вероятно не е трябвало да цепиш косъма на две, както си се постарала, Мерседес, но получихме обаждане от социалната работничка по случая, която ни разказа колко помогнало на децата да те видят, така че очевидно си сторила каквото е било нужно. Но трябва да знаете, че никой от вас няма да идва на работа утре.
	— Така ли?
	— Точно така. Вече говорихме за това. Когато сте кабинетни плъхове, има едно нещо, наречено „извънреден труд“, и Бюрото не желае да ви го плаща. Приключихте за тази седмица. Вървете си у дома. Или още по-добре, вървете на гарата и вземете момичетата, понеже се налага да седна с шефа на отдела и да обясня защо вдигахме гири днес.
	Едисън събира наръча с менюта, подравнява купчинката и ги прибира в горното чекмедже, като нежно премества краката на Стърлинг, за да извърши подвига си.
	— Добре, ще ги позабавляваме.
	— Канехме се просто да ядем пица у дома — обяснява му Вик.
	Едисън само свива рамене.
	— Нямам намерение да им позволя да видят апартамента, докато не се прибереш да ги разведеш из него, а ти знаеш, че Джени тъкмо оттам ще започне.
	Вик го премерва с поглед, но се предава без повече коментар.
	— В такъв случай ще ви съобщя, когато изляза от работа.
	Стърлинг скача от бюрото — приземява се кажи-речи чак до чантата си — и изважда иззад картотеката си нещо тънко и увито в чувал за боклук.
	— Надявах се да имаме възможност да ги вземем.
	— Ще ни покажеш ли какво е това? — пита Едисън, втренчен в чувала.
	— Не още.
	Взимаме колата на Вик до гарата, като оставяме ключовете на Едисън у него, тъй като само в колата на началството законно могат да седнат шестима души. Когато пристигаме, Стърлинг се отправя към тоалетната, докато ние с Едисън разгадаем къде трябва да застанем. Малко като зоопарк е, понеже работещите в града точно се отправят към предградията си. Инара, която изглежда никога от нищо не се бои, до смърт мрази да лети и го е правила само веднъж. Не веднъж в двете посоки. Само веднъж. Отмени обратния полет и хвана влака, толкова възненавидя самолетите. Прия не е нито „за“, нито „против“, но няма намерение да лети отделно от момичетата за няколкостотин долара отгоре.
	— Бабата на Рони обади ли се вече? — пита Едисън, когато успяваме да се ориентираме накъде приблизително да се отправим.
	— Да. Каза на Кас, че Симпкинс й наредила да не отговаря и да не връща обажданията ми, и била много объркана. Не завиждам на Кас, че й се наложи да обяснява положението.
	— Позволено ли ти е да говориш с Кас?
	— Когато Андерсън излезе на обяд, взех назаем компютъра му за малко служебен чат, така че ако на Симпкинс й заиграе окото, ще изглежда, все едно е бил той…
	— Тя ще го изяде жив, ако разбере!
	— Нямам нищо против.
	— Не си само ти, нали? Всички жени от службата ли го мразят?
	— Кого да мразят? — пита внезапно Стърлинг, която изниква иззад зверски втреслия се Едисън.
	— Звънчета! — мърмори той. — Кълна се пред Бога, звънчета!
	— Андерсън — обяснявам аз.
	— Ох. Да, повечето от нас го мразят.
	— А останалите? — пита колегата ни, все още с ръка на сърцето.
	— Не им се налага да общуват с него. О, ето ги! — Стърлинг подава торбата за боклук на Едисън, рязко къса възела и вади отвътре сгънат плакат с огромни, обсипани с брокат зелени букви: КУЧКИТЕ СА ЗА ТУК!
	— Боже! — въздиша Едисън и търси вдъхновение или търпение, гледайки в тавана.
	Можем да познаем точния миг, когато момичетата виждат плаката на слизане по стълбите, понеже Виктория-Блис се превива от смях, губи равновесие и на Инара и Прия им се налага да се вкопчат в блузата й, за да я опазят да не си цепне главата на стъпалата.
	— СТРАХОТЕН Е! — крещи тя през цялата гара, като или не забелязва, или не се интересува от сърдитите погледи, отправени й от другите пътници и посрещачи.
	Веднага, щом момичетата се оказват достатъчно близо, следва камара прегръдки и дори Виктория-Блис сръчква Едисън в рамото. Това е нейната версия на дружелюбие, ако си от мъжки пол.
	— Къде е Вик? — пита Прия и премята ръка през кръста на Едисън, като го ощипва, понеже се опитва да й вземе един от саковете.
	— Служебна политика.
	Тя забелва очи и пак щипе Едисън, който прави втори опит да докопа багажа.
	— Не съжалява ли вече за повишението?
	— Не и колкото щеше да съжалява, ако се беше пенсионирал, понеже не го е приел… — Едисън се отказва от сака на Прия, но успява да вземе чантите и на Инара, и на Виктория-Блис.
	В същия момент Пеперудата се пресяга за сака на Прия, който другото момиче доброволно предава.
	Едисън се спихва. Няма как да се опише с друг термин. Изглежда като кученце, което не знае за каква простъпка са го овикали.
	— Спри да се цупиш — моли го Прия мило. — Дадох на Кийли обещание за някои снимки, които са вътре.
	— Някога да съм преравял нещо твое без изричното ти разрешение?
	— Ти не, но все пак трябваше да накарам петнайсетгодишно хлапе да се отпусне и да ми позволи да й направя снимки, така че й обещах: Инара и Виктория-Блис ще са единствените освен мен, които ще докосват чантата, да не говорим за снимките.
	Партньорът ми обмисля думите й внимателно, после намества дръжките на другите две чанти на рамото си.
	— Добре.
	Пътуването е весело. Отиваме в монголски грил-ресторант, където Прия настоява да ядем поне веднъж, когато е на гости. Момичетата ни разказват за изложбите, които са разгледали, и някои от по-странните посетители на ресторанта, където Инара и Виктория-Блис са работили с години. Прия ни показва снимки на грамадна, многоцветна таблица от стикери на опаката страна на вратата, на която отбелязват различните етнически храни, които са опитали това лято, и по причина, която и трите не искат да обяснят, стикерите до един са на професионални кечисти.
	Щом Вик ни известява, че е на път за вкъщи, приключваме и подкарваме всички обратно към колата, все още се смеем и си говорим един през друг. По-късно е, отколкото си мислех, небето вече е почти черно. Инара първа забелязва къщата.
	— О, завършил е ремонта на гаража! — възкликва тя.
	Улавям усмивката на Стърлинг в огледалото за задно виждане, но тя не се обръща да я сподели с момичетата.
	Едисън паркира на обичайното място на Вик на алеята и се изсипваме от колата, като наслуки грабваме сакове, които да внесем, с изключение на този на Прия, който взима тя лично. Вик ни посреща отвън и върти три ключодържателя на пръста си. И трите момичета му се лепват за прегръдка, а той се смее гласовито, също като тях.
	Стърлинг щраква снимка с телефона си.
	— Добре, това е за вас… — обявява Вик и връчва на всяка по ключодържател с ключ. Всеки е различен, от забавните с украси, каквито можеш да направиш в железариите вместо досадните сребърни или бронзови, които стандартно вървят в комплект с ключалките. Момичетата поглеждат ключовете, споглеждат се и след това пак се обръщат към него.
	— Оттук! — той ги повежда по новата малка пътечка, която се отклонява от паркомястото до външната страна на гаража и свършва отзад при дебела врата. — Изпробвайте ги!
	— Вик… — подема Инара предпазливо.
	— Опитай.
	Нейният ключ е яркосин с калинки и с лекота влиза в ключалката. Тя се изправя срещу тясно и доста дълго стълбище, а другите две момичета тръгват след нея, понеже никой от нас не показва признаци да помръдне. Едва тогава и ние се втурваме нагоре.
	Когато завиваме зад ъгъла, блясва ярко светкавица, което ще рече, че Джени и Марлийн вече ни чакат. Цяла пролет и началото на лятото работниците здравата се трудеха, за да вдигнат втори етаж на гаража, напълно самостоятелен и с модерно окабеляване. Има малка кухничка, най-вече за дребни нощни закусчици, баня, спалня с комплект от три легла едно над друго, кръстоска между троен войнишки нар и стъпаловидно разположение; и най-голямата придобивка — дневна с удобни дивани и барбарони, плюс телевизор в единия ъгъл.
	— Добре дошли у дома! — казва просто Вик, докато момичетата се озъртат изумени.
	Те захвърлят багажа и го награбват в поредната прегръдка, която го катурва по гръб на един от диваните. Точно преди Вик да падне, Прия грабва една от трите възглавници и я пъха под гърба му, за да омекоти удара. Ухилена се хвърля на седалката до него, а Виктория-Блис се смее и дърдори, но Инара, с грейнали очи, просто заравя лице в рамото му и го стиска здраво.
	Стърлинг се пъхва между мен и Едисън с движение, което само малко стряска колегата ни, и ни прегръща през кръста.
	— Днес е хубав ден — казва тихо.
	При всичко, което се случи преди това, съм принудена да се съглася.
	Едисън не казва нищо, а се усмихва леко и топло, както прави само с членовете на семейството — усмивка, по-хубава от шумно веселие.
	На следващия ден, на път за работа, Вик оставя момичетата у Едисън с твърдо предупреждение да прекарат деня в разпускане и не след дълго Стърлинг се присъединява към нас със закуска. И трите ни гостенки не са особени любители на ранното събуждане и съм сигурна, че снощи са стояли до късно, замаяни от апартамента. Когато се разсънват, се редуваме на партиди през спалнята, за да си облечем банските, и слизаме при басейна. Инара и Виктория-Блис са с цели бански с висок гръб, което не ме изненадва. Колкото и да са свикнали вече с огромните татуировки с пеперудени крила, които са им направени насила, предпочитат да не са принудени да ги показват в смесена компания.
	Прия се показва в яркосини бикини и отворена ризка. Поглеждам Едисън, който въздъхва и хапе вътрешността на бузата си, за да не я помоли да си сложи нещо по-скромно, защото въпреки че прелива от уважение към телесната автономия, Прия е по-малката му сестра. Не знам колко братя някога са се чувствали удобно да виждат малките си сестри (и сестрите си изобщо, предполагам) по бикини. Стърлинг обаче се появява в розов като дъвка бански с палави къдри по бедрата и бузите на Едисън добиват сходен на техния цвят.
	Докато ние, момичетата, се настаняваме на шезлонгите да се попечем, спътникът ни незабавно се хвърля в басейна да навърта обиколки. Няма да го каже, ако не го притисна, но подозирам, че му е малко неудобно как биха го възприели като част от компанията ни хора, които не ни познават. Наистина приличаме малко на харем. Не го притискам обаче. Той е наистина добър човек и му е неудобно по-скоро заради нас, отколкото заради самия себе си. А и няма с какво да го разубедя в случая.
	— Майка ти знае ли за това? — пита Стърлинг и сочи татуировката, която се точи по целия ляв хълбок на Прия.
	— Помогна ми да избера салона и ме придружаваше на всеки етап — отвръща момичето със смях. В началото на всяко лято все започваше да говори френски, когато не се обръщаше към някоя от нас, понеже езикът бе здраво загнезден в мозъка й след трите години, прекарани в Париж. Но от няколко седмици не го е правила и това е хубаво за всички.
	Навеждам се на шезлонга да разгледам татуировката. Знаех, че работи върху нея в течение на пролетните месеци, но не ни каза какво ще си прави. Когато дойде насам в началото на лятото, последната част още заздравяваше, така че не ни я показа. И ако размерът е малко изненадващ, то изображенията са като част от душата й. Голяма шахматна царица, изработена от яркоцветно стъкло, стъпила на основа от цветя. Нарциси, кали, фрезии — всички видове, които оставяше серийният убиец, убил сестра й и след това преследвал Прия. Цветята на Чави — жълти като слънца хризантеми — поръбват короната на царицата. Над тях се реят две пеперуди, достатъчно големи да се различи специфичната им окраска.
	Няма нужда да проверявам — знам, че това са _Callophrys eryphon_ и _Myscelia ethusa_, нарисувани в по-голям размер и с подробности, съответно на гърбовете на Инара и Виктория-Блис.
	— Имам чувството, че най-сетне мога да оставя всичко онова зад гърба си — обяснява тихо Прия.
	— Кое „всичко“?
	— Усещането, че съм жертва. По този начин все едно побеждавам случилото се и го прибирам под кожата си, където му е мястото, вместо да ме разкъсва на части.
	Без съзнателно да го помисля, прокарвам пръсти по белезите на бузата си, покрити с водоустойчив грим. Прия ги е виждала, но не мисля, че Инара и Виктория-Блис някога са се натъквали на тях.
	Но пък дори и без татуировките те си имат собствени белези. По ръцете на Инара завинаги ще останат отпечатани изпитанията от нощта на взрива на Градината — изгаряния и порязвания на стъкла са оставили белезите си по време на битката да опази останалите Пеперуди при почти невъзможни обстоятелства. По дланите и пръстите на Прия има тънки, бледи белези от борбата за завладяването на ножа и по-лош белег на шията, където острието бе долепено до пулсиращата й вена.
	Белезите означават, че сме преживели нещо, даже когато раните още ни болят.
	Денят ни дава възможност за безкрайно желаното отпускане, дори след като горещината ни прогонва вътре на климатик. С настъпването на нощта температурите леко спадат, така че се връщаме на терасата с подготвени „с’морчета“, понеже Стърлинг е научила, че Инара никога не е пробвала „с’мор“.
	В комплекса няма огнище, но скъсяването на крачетата на един от гриловете поставя пламъците на удобна височина и Прия е приготвила фотоапарата да запечата първата хапка на Инара. Тя затваря очи, все едно вкусва късче от рая, капчица разтопен шоколад е залепнала в ъгълчето на устата й, бучица маршмелоу — на носа й, а аз просто нямам търпение да покажа тази снимка на Вик.
	А после служебният ми телефон звънва.
	Всички се вцепеняваме и се обръщаме към мястото, на което телефонът е сложен невинно върху обувките ми. Днес никой от нас не е споменавал случая. Помежду ни се е стигнало до неизказано споразумение да го оставим на мира поне за ден, може би два. Просто… да отложим неизбежното.
	Стърлинг се навежда да прочете какво пише на екранчето и тихо казва:
	— Холмс е.
	Грабвам телефона и вдигам.
	— Рамирес.
	— Не ми пука какво казва Симпкинс — започва детективката вместо поздрав, — тези деца са в истерия и имат нужда от теб.
	— Кои деца?
	— Тройката, влезли в пожарната преди половин час с мечета и твоето име. Идвай в „Принц Уилям“!*32
	[*32 Популярен американски десерт — сандвич от маршмелоу, шоколад и бисквити, който се препича на фурна или на огън. — Бел.прев.]


>
	_Имало едно време момиченце, което се страхувало да плаче._
	_Струваше й се, че е прекарала целия си живот в сълзи. През онези няколко дни в болницата, след ареста на тате, щом заплачеше, в стаята веднага дотичваха сестра или социален работник, ако ангелът не беше вече при нея. Утешаваха момичето с топли думи и нежни прегръдки, каквито досега не познаваше, и от тях се чувстваше по-силна, поне докато страхът не я събореше отново. След това я пратиха в първия приемен дом, където само сълзите, отдадени на Бог, имаха някакво значение. Тя не знаеше как да плаче за Бога._
	_Не знаеше как да му даде каквото и да било._
	_Но този дом престана да приема деца, след като едно от момчетата припадна в час и доктор откри, че всички гладуват. Разпратиха ги в различни семейства и малкото момиченце хареса втория си приемен дом. Жената се оказа забавна и мила, а мъжът имаше тъжни очи и мила усмивка и винаги знаеше кое от момичетата е страдало най-много, понеже им говореше тихичко с отпуснати покрай хълбоците ръце. Никога не ги докосваше, не ги притискаше в ъгъла, много внимаваше да им осигури пространство и никога не ги наричаше с умалителни имена._
	_Никога не й каза „ангелче“, „бебче“ и абсолютно никога не се обърна към нея с „красавице“._
	_Но след това се случи катастрофата и за разлика от онази на мама, тази беше истинска — така се разпиля поредната група деца. Следващият дом беше приличен, всички бяха напълно доволни да не си обръщат внимание, освен по време на хранене, но след това в семейството дойдоха да живеят сестрата на съпруга и децата й, а тя се оказа прекалено болна — твърде болна, за да могат мъжът и жената да се грижат и за деца, които не бяха техни._
	_Така стана, че пратиха момиченцето тук, при жена, която прекарваше дните си в омая от хапчета и нощите — с алкохол и приспивателни, и изобщо не знаеше какво прави съпругът й с децата под тяхна грижа._
	_Татко щеше да хареса нейния съпруг._
	_Момиченцето плачеше, понеже това не биваше да се случва, не беше очаквала, че ще й се наложи пак да мине през същото преживяване (никога, както каза ангелът й, не се очакваше никога да минава през това), но мъжът дойде в стаята й и й заяви, че й харесва, тя знаела, че е така, знаела, че й липсва да се грижат за нея, както се полага…_
	_Тя обаче не успя да спре да плаче — никога повече._


>	19

	— Стърлинг, закарай момичетата до Вик. Хайде, Рамирес, трябва да се преоблечем! — Едисън хвърля кофата с пясък за извънредни случаи върху грила, за да го угаси, и грабва каквото успее от пакетите. След малко и ние, останалите, се включваме, и изтичваме до апартамента му. Момичетата взимат саковете си и ме целуват, и прегръщат, преди да последват Стърлинг навън.
	Струва ми се глупаво да си сменям дрехите, особено след като не работим по случая, но не мога да се появя и по шорти и потник с връзки. Навличаме си джинси и Едисън ми подхвърля блуза на Мейнския университет с дълги ръкави, за да я облека върху потничето. Излизаме от жилището няма и две минути след момичетата и дори напускаме паркинга преди тях.
	— Влезли са в пожарната — казвам му, докато се държа за дръжката и не я пускам за нищо на света. Едисън не се шегува, когато кара към местопрестъпление. — Три деца, отведени са в „Принц Уилям“.
	— Ясно! — той изругава червения светофар и после, като вижда, че никой не се задава към кръстовището, минава. — Три дни. Времето между убийствата се скъсява все повече.
	Колата нахлува в паркинга на болницата с пищящи гуми, точно след линейките, и след това се втурваме към входа на Спешното, за да последваме децата, които са прекалено дребни за количките, на които ги карат. Момчетата ми приличат на близнаци и са толкова слаби, че е невъзможно да се отгатне възрастта им, но и момичето не е в по-добро състояние. Холмс ни чака на станцията на сестрите. Надига се да поздрави децата, но след като ги _вижда_, гигантското й кафе се изплъзва от вцепенените й пръсти и се разплисква по пода.
	— _Надрусани_ ли са? — съска тя.
	Едното момченце трепери — не толкова гърч, колкото тремор с цяло тяло — и скърца със зъби, докато мята глава насам-натам. Щипе и къса кожата около ноктите си, оставя големи кървави петна под дланите си и изобщо не спира да говори, думите се леят от устата му неконтролируемо и недооформени. Близнакът му мълчи, но зениците му са толкова разширени, че най-вероятно не вижда нищо. Кожата му лъщи от пот. Все се опитва да преглътне, но всеки път сухото му гърло изхъхря и се задръства, и той опитва пак. А сестра им…
	Сестра им пищи и спира само колкото да си поеме поредния накъсан дъх, а ръцете й са вързани за количката — предполагам, за да не може да си издере раменете. Тя е в пълна истерия, с разширени зеници и нефокусиран поглед.
	— Дали са им метамфетамин — казвам задавено. — _И то много_, за да се постигне такъв ефект!
	Сестрите се втурват ожесточено, главната сестра сипе инструкции и изпраща едната да тича за лекари.
	— Според теб колко трябва да е било, за да се стигне дотук? — пита Холмс.
	— Родителите им сигурно го готвят… — Исусе, ръцете ми треперят. Виждала съм дрогирани деца и преди, но никога до такава степен. Обикновено, когато някой дрогира дете, то е за да го успокои, не за да го превъзбуди. — Някой стигнал ли е до родителите вече?
	— Най-близката пожарна — отвръща мрачно тя.
	— Къщата им _гори_?
	Едисън ругае под носа си.
	— Кухните за метамфетамин гърмят доста често, но бих предположил, че тук е замесен и подпалвач. Ако родителите са били вътре…
	— Обяснява защо единствената кръв по децата е тази, която са си пуснали сами.
	— Миньоне е на място, обадихме се на Симпкинс, тръгнала е с още няколко агенти, но момичето, Зоуи, не спираше да повтаря името ти. Можеш ли…
	— Да.
	Оставям Едисън и полицайката да попиват разлятото кафе и влизам зад завесата на момичето. Зоуи, представи я Холмс. Тя се бори със сестрите, докато я отвързват, кльощавите й ръце се въртят като крила на вятърна мелница. Продължава да пищи.
	— Зоуи? Зоуи, чуваш ли ме?
	Видимо е прекалено възбудена, за да ми отговори.
	— Зоуи, казвам се Мерседес! Мерседес Рамирес.
	Писъците спират, ако не друго, и момиченцето се втренчва в мен или поне се опитва, раменцата й се тресат от измъченото й, хрипливо дишане.
	— Мер… мер… Мерседес! Мерседес. Мерседес ни закриля, така каза тя.
	Главната сестра освобождава едната си ръка, за да ми посочи леглото. Аз послушно сядам там, слагам ръкавиците, които ми подхвърля, и когато прехвърлят Зоуи от количката, съм в идеалното положение да я хвана за ръцете — нежно, но достатъчно здраво, за да не се изскубне и да не може се чеше. По протежение на дългите, дълбоки драскотини по ръцете й вече са избили ярки обриви.
	— Точно така, Зоуи — казвам топло, — сега си под моя закрила. В болница си, братята ти също са тук. Ще ти помогнем. Тук си в безопасност!
	Треперещите опити за дишане се превръщат в ридания, момиченцето рухва напред и ме оставя да я гушна на гърдите си. Внимателно облягам рамо под слепоочието й, за да я държа настрани от оголената кожа на врата ми. Не искам да се надрусам неволно с метамфетаминовия прах по кожата и дрехите й.
	— На сигурно място си! — шепна й, като я задържам неподвижна, за да могат да работят сестрите.
	Те действат бързо, снемат показателите й и й слагат система. С малко убеждаване Зоуи обръща ръка, за да й вземат кръв. Метамфетаминът се подразбира, но ще трябва да я изследват, за да проверят дали не е взела и нещо друго.
	— Братята ми! — хълца тя.
	— Тук са, Зоуи, всичко е наред. И на тях им помагат сега. От другата страна на тези завеси са!
	Тя започва да хълца, така че масажирам гръбчето й с ръкавицата си, за да я поуспокоя малко.
	— Жената… тя водеше. Тя дърпаше. Жената! — тя размахва ръка, достатъчно силно да извади втората игла от вената си. Около китките й има червени отпечатъци, по-тъмни от обрива. Пръсти? Оформящи се синини?
	— Хванала те е за ръката, нали, Зоуи? Държала те е, за да не се съпротивляват братята ти?
	Малката кима и си поема по-дълбоко дъх. Все още е треперлив, но е по-спокоен и следва още едно стабилно вдишване.
	— Ангел спасител. Нямаше крила.
	— Зоуи, вие с братята си спяхте ли, когато влезе тя?
	— Да спим ли? Опитвахме се. Опитвахме се, но кожата ни беше оживяла… — Момиченцето поглежда към дланите си и се опитва да се измъкне, за да се чеше. Една от сестрите държи ръката й със системата неподвижна, а аз притискам другата към бедрото на Зоуи.
	— Кога оживя кожата ви? Зоуи? Кога започна?
	— Искахме вечеря. Храната в леглата свърши. Мама и татко ни направиха вечеря. Никога не ядем в кухнята. Обаче ядохме в кухнята, с мама и татко.
	— _Cagaste y saltaste en la caca. Jesucristo*33!_
	[*33 Да се изходиш и да подскачаш в лайната. Исусе! (исп.) — Бел.прев.]
	Онези идиоти не са готвели дрогата в някоя барака или гараж, използвали са собствената си шибана кухня. Храната в леглата свършила? Нима децата са криели храна по стаите си, за да не се налага да влизат в кухнята? _¡Santa madre de Dios!_
	— Вечеряли сте и сте се опитвали да заспите. Зоуи, какво стана след това? Зоуи?
	— Дойде ангел… — тя го казва по-тихо, с глас прегракнал и хриплив от крясъците. — Ангелите имат крила. Тази нямаше.
	— Какво направи ангелът, Зоуи?
	— Тя… тя… — с внезапно изпъшкване момиченцето изпада в гърч. Сестрите я изтръгват от прегръдката ми и я поставят на леглото, като крепят главата и шията й заради спазмите. Една следи часовника си и засича припадъка.
	— Откога е така? — отсича млада докторка, която нахлува иззад завесата.
	— Четиридесет и две секунди — отвръща сестрата с часовника.
	Вкарват спринцовка в системата й, близо до ръката, но въпреки това отминаването на гърча изисква няколко минути. Щом Зоуи се отпуска, закачат кислородна маска на лицето й.
	— Съжалявам, агент, трябва да излезете! — обявява докторката и трябва да й се признае — личи й, че съжалява.
	— Разбира се. Братята й?
	— Не са с гърчове. Може да опитате при тях.
	Свалям си ръкавиците и си взимам нов чифт — за всеки случай, преди да мина зад следващата завеса. Там е тихото момче, чиито ръце треперят силно и пие вода под наблюдателния поглед на сестра. Когато изпразва чашата, се опитва да й я върне, но успява само да я подаде горе-долу в нейна посока. Тя му налива още малко вода от каната и му я връща. Момчето вече има лейкопласт около лакътя от взимането на кръв и система, залепена за опакото на ръката. Понеже не се е наложило да се борят с него, както стана при Зоуи, на гърдите му са залепени датчици за монитор на сърдечна честота, а на леглото до бедрото му е поставена кислородна маска.
	— Устата му е пресъхнала — информира ме тихо сестрата. — Водата в момента може да помогне само до определена степен, но след няколко минути ще му сложим кислородна маска.
	Усмихвам й се лекичко и се обръщам към момчето.
	— Казвам се Мерседес — представям се и той кима, явно разпознава името. — Можеш ли да ми кажеш ти как се казваш?
	— Брайдън — изхриптява той.
	— Добре, Брайдън. На колко години си?
	— На девет. Кейлъб — също. Зоуи е на осем… — той примигва припряно, но очите му така и не се фокусират. — Зоуи добре ли е?
	— И тримата в момента не сте добре — отвръщам искрено и се вкопчвам в долната табла на леглото. — Обаче ви оказват помощ, което е най-важното.
	— Оттатък ми се сториха уплашени…
	— Сестра ти получи гърч… — Сестрата ме поглежда стреснато и отваря уста, все едно се кани да ме прекъсне, но се примирява. — Дадоха й нещо да успокоят спазмите и ще пуснат изследвания, за да проверят с какво друго могат да й помогнат.
	— Но ще се оправи?
	— Не знам, Брайдън, но докторите правят всичко по силите си, обещавам.
	— Мама и татко не излязоха от къщата — съобщава ми той. — Те още спяха. Жената държеше Зоуи, избута ни навън и къщата гръмна. Жената каза, че така било редно.
	— А каза ли защо?
	— Само че ти ще ни закриляш.
	— Брайдън, спомняш ли си нещо за жената?
	— Беше ангел! — той се мръщи и гаврътва остатъка от водата. — Приличаше на ангел, ако не друго. Може би? Не виждам много добре. Но цялата беше в бяло. Като луната.
	— Тя даде ли ви нещо?
	Вече знам отговора, но ми е любопитно какво ще отговори той.
	— Мечета — отвръща той. — Бели мечета и част от тях беше шумна.
	— Шумна ли?
	— Като… като… лента с мехурчета — уточнява той след известен размисъл. — Като опаковъчна хартия.
	— Бяхте ли в кола, Брайдън?
	Сестрата следи показателите му и му дава по малко вода всеки път, когато допива чашата си, а аз разпитвам момчето за всичко, което ми хрумва, докато накрая влиза доктор и тогава се премествам зад следващата завеса. Този път не сменям ръкавиците, понеже не съм докосвала Брайдън. Кейлъб обаче не е в състояние да отговаря на въпроси. Изглежда не чува какво го питат сестрите и докторът. Под кислородната маска продължава да бълва равномерен поток от недооформени думи и от време на време върти наклонената си глава, все едно слуша нещо, но онова, което казва, изглежда няма общо с всичко, което чуваме ние.
	Така че надзъртам отново зад завесата на Зоуи. Вече са я вързали за монитор сърдечния ритъм и ЕКГ-то й е полудяло, така че дори не се опитвам да вляза. Вместо това се връщам при сестринската станция. Едисън е там, но Холмс я няма.
	— Излезе отвън да посрещне Симпкинс — отвръща колегата ми, преди да съм задала въпроса.
	— _Mierda._
	— Детективката изрично те искаше тук и присъствието ти успокои момичето.
	— Да, успокои я чак до припадък.
	Той ме чуква в средата на челото — по-скоро дразнещо, отколкото болезнено.
	— Едното няма общо с другото. Спри!
	— Екстраполирайки казаното от Брайдън… — въздишам и смъквам тениската, за да мога да се облегна спокойно на плота, без да се притеснявам за остатъчния налеп от Зоуи, — нашата убийца е подготвила експлозията, преди да събуди децата. Вдигнала е първо Зоуи и я е държала през цялото време, така че момчетата да не мислят за съпротива, ако изобщо са били в състояние да окажат такава. Родителите още спели в стаята си, а жената ангел избутала близнаците навън, направила _нещо_, после изнесла и Зоуи, и отвела и трите деца на безопасно разстояние преди взрива. Брайдън твърди, че е усетил горещината, но не е имало опасност да се изгорят. Непознатата ги качила в колата — голяма кола, така каза — и сложила Зоуи на предната седалка, дала им и мечета. Брайдън се опитал да отвори вратата, но вероятно е била задействана детската защита. Не знае колко дълго са карали. Като стигнали до пожарната, жената спряла, за да ги пусне да слязат, и им казала да влязат при пожарникарите и да търсят мен. Момчето е погледнало през рамо, когато стигнали до входа, но не виждал достатъчно добре, за да разбере дали техният ангел още ги следи. После един от пожарникарите изтичал да погледне, но нямало непознати коли, така че явно си е отишла…
	Потничето ме притеснява, особено предвид че Симпкинс е точно пред болницата, но силно предпочитам да _не_ нося посипано с метамфетамин горнище по-дълго от необходимото.
	— Получи гърч! — разнася се вик иззад завесата на Кейлъб. Миг по-късно сходен призив се чува и иззад тази на Зоуи.
	Едисън ме хваща за ръката, преди да успея да се втурна към леглото на Брайдън.
	— Лекарят е при него — казва той кротко. — Знам, че искаш да успокоиш детето, но точно сега ще се пречкаш, особено когато другите две са в такова нестабилно състояние.
	— Според теб защо той не е толкова зле както тях?
	— Не знаем как е, а само, че още няма гърчове.
	— Рамирес, какво, по дяволите, си облякла? — сопва се Симпкинс, нахлула в болницата с Холмс по петите. Смитовците, които тя е задържала в екипа си по-дълго от всеки друг досега, вървят след тях и ни кимат лекичко за поздрав.
	Изправям се и посочвам вързопчето плат на плота.
	— Има налепи от метамфетамин след успокояването на момичето — отвръщам спокойно. — Не беше безопасна за носене, а нямахме време да се преоблечем, преди да дойдем.
	— Изобщо не трябваше да идвате!
	— Аз ги повиках — напомня й Холмс сухо и сериозно.
	— Очевидно децата в момента нямат нужда от теб — продължава Симпкинс, без да обръща внимание на прекъсването. — Махай се!
	— Не — възразява Холмс, — аз я повиках.
	— Ти си избрала да си партнираш с ФБР…
	— Да си партнирам — да, но не съм ти предала случая и се нуждая от нея да наглежда децата.
	Двете жени се изпепеляват с погледи и честно, много се радвам, че мога да стоя настрана по време на това мерене на пишки. За моя изненада, Симпкинс отклонява очи първа.
	— Кой може да докладва положението? — крясва тя и трополи към завесите, а две сестри и един от докторите я поглеждат сърдито.
	По-високият Смит си смъква якето и ми го подава, а по-ниският вади от сака до себе си найлонов плик. Пускам блузата вътре, след нея — ръкавиците, и накрая с благодарност приемам якето. Студено е — болниците почти винаги са студени — но се чувствам по-разголена, отколкото бих желала, и то по начин, който няма нищо общо с дрехите или кожата. Якето обаче помага.
	— Ще бъдем в чакалнята — казва Едисън на Холмс и Смитовците. — В онези кабинки в момента не им трябват още хора.
	— Ще изпратим някого — обещава по-високият Смит. Партньори са от тринайсет години, шест са прекарали в екипа на Симпкинс, но не съм чувала да се говори за тях другояче, освен като за обща единица. Честно, дори не им знам първите имена, понеже те винаги, ама _винаги_ са „Смитовците“.
	Чакалнята е почти празна. В единия ъгъл хълцаща жена се люлее напред-назад в неудобен стол и не спира да върти броеницата си. В другата си ръка стиска паспорт и работна виза. Едисън се намества в стола до мен и ме хваща, за да сплетем пръсти, а аз облягам глава на рамото му.
	— Вик и Стърлинг в течение ли са? — питам.
	— Да. Ще пратя още едно съобщение след минута.
	Очите ми парят и ми се ще да кажа, че е само от прашеца, но е от изтощение и гняв, и страх, и от дращещото в червата ми притеснение, от чудене дали наистина ще хванем тази убийца и що за реакция ще получим от обществото, ако успеем. Все пак порядъчните хора колкото ненавиждат нарушителите на закона, толкова обичат и злодеите с интригуващи каузи.
	Спасяване на малтретирани деца? Обществото ще полудее от кеф, когато се разчуе. Засега вестниците мълчат за подробностите. Убийствата са се случили в различни части на града и дори извън него, но все пак в окръга, така че журналистите все още не са успели да свържат точките. Освен това редакторът в големия вестник обикновено го бива да раздухва и преиначава истории, които експлоатират децата като жертви.
	Искам да се прибера вкъщи.
	Не съм сигурна, че вкъщи _наистина_ ми е дом.


>	20

	Зоуи Джоунс умира в два и тринайсет сутринта, когато поредица хипертермични гърчове предизвикват инсулт.
	Кейлъб Джоунс умира три часа по-късно от полиорганна недостатъчност — сърцето му не издържа.
	Лекарят на Брайдън казва, че засега момчето е физически стабилно, макар че ще го наблюдават внимателно, щом започнат абстинентните симптоми. А емоционално? Брайдън не говори с никого. Нито с мен, нито със Симпкинс или Холмс, нито с докторите или сестрите. Плаче, когато му казват за Зоуи, но когато се налага да се върнат и да му съобщят за близнака му, просто се затваря в себе си.
	Тейт, социалният работник, който беше при Мейсън в сряда, се появява около шест и мрачно изслушва сведенията, които му съобщаваме.
	— Отне ми повече време да дойда, понеже наминах да взема досието им — обяснява той, вдигнал папката. — Преди четири месеца им е било направено домашно посещение въз основа на анонимно оплакване, най-вероятно от някого от предишните им съседи, но те току-що са се били нанесли в изгорялата вече къща. Всичко още е било чисто. При разговор с децата, Зоуи и Кейлъб казват, че през по-голямата част от времето си играят навън, а Брайдън си стои по-често вкъщи. Предполага се, че именно той е влизал в кухнята да събира запаси, ако храната им свърши. Имали са малък хладилник в стаята на момчетата и кутии с храна под леглото, за които казват, че съдържали дребни лакомства. Според мен от тримата единствено Брайдън е влизал в кухнята.
	— Изградил си е лека поносимост, така че снощи не е предозирал толкова много — превеждам, а Тейт кима. — Но вчера родителите им нарушили реда. Сготвили вечеря за децата си и седнали да ядат заедно в кухнята. Другите двама малчугани са били изложени на по-голямо от привичното количество и дори Брайдън е прекарал вътре по-дълго от обичайното.
	— След посещението поискахме тест за наркотици на децата, но го отхвърлиха, понеже къщата беше чиста.
	— Ами тест за наркотици на родителите? — пита Едисън.
	— Къщата беше чиста — повтаря Тейт. — Не смятаме, че семейство Джоунс са употребявали целенасочено; теорията ни е, че са се друсали чрез контакт по време на готвенето и са продавали продукта срещу печалба. Не са демонстрирали по-видимите симптоми на наркомания. Предишната им къща вече беше продадена и ни отказаха разрешение да я тестваме.
	— И така, децата са пропаднали през пукнатините в системата заради процедурни дреболии… — разтривам лицето си, което ме сърби ужасно от комбинацията на стар грим, хлор и болница. — А да знаете случайно дали е подписана заповедта за съставяне на списък с хората, които имат достъп до всяко досие на „Закрила на детето“?
	— Мисля, че да. Знам, че Лий се беше заел със задачата. С Глория се съвещаваха по въпроса.
	Това… не ме изпълва с увереност.
	Вик и Стърлинг пристигат малко по-късно, натоварени с кафета и увити във фолио чинии с деликатесни печива, резултат от това, че Марлийн е будувала цяла нощ да се тревожи за нас. Стърлинг се промъква тихо зад Едисън, но вместо да се опита да го стряска, както обикновено прави, полага длан в основата на врата му и му подава голям термос с кафе. Той все пак трепва при неочакваното докосване, но не толкова силно и по-сдържано, и се навежда към нея да благодари тихичко.
	Вик внимателно се настанява в стол срещу нас и се навежда напред, за да шепне, както се полага в болница:
	— Симпкинс се е обадила на Гордън, началник-отдела, за да се оплаква, че сте тук — казва ни той. — Гордън е говорил с детектив Холмс, преди да ми се обади, и ще се преструваме, че не ви споделям, но е редно да ви предупредя…
	— _Asi que esto va bien entonces_*34 — промърморва Едисън.
	[*34 Значи, това отива на добре (исп.). — Бел.прев.]
	— Екипът й ще продължи да работи по случая, но не и тя. Гордън я изтегля за административно разследване.
	И двамата го зяпваме, след това поглеждаме Стърлинг, която седи до него и свива рамене. Обръщаме се отново към Вик.
	— Кас спомена ли ти нещо за случая отпреди няколко седмици в Айдахо?
	Клатя глава.
	— Каза, че било голяма издънка, но не успяхме да пийнем по питие и да си поприказваме на ухо, преди да се случи всичко това. В сряда на обяд само ми спомена за този случай.
	— Симпкинс пришпорвала местните началници от службите толкова здраво, че оттеглили искането си за помощ, преди случаят да бъде разрешен.
	— В Айдахо? — изписуква Стърлинг. — Достатъчно трудно е да те поканят там!
	— Трябвало е да мине през мен като шеф на звеното, но Симпкинс го е отнесла през главата ми до началника на отдела. От „Вътрешни“ са започнали разследване точно когато пристигнало искането на Холмс, но не били стигали до заключение и Гордън настоял водещият агент да има поне двайсет години опит. Опитът придава голяма тежест при защитата на набелязан агент.
	— Чух слухове, че Симпкинс е издигнала кандидатура за длъжността ти — отбелязва Едисън.
	Взирам се в ръцете си. Нямам намерение да хвърля Кас на вълците, като потвърдя слуха.
	Вик се мръщи.
	— Не знае дали това има връзка — предупреждава ни той. — Още не са я уведомили, така че си дръжте езика зад зъбите. Ще се случи по-късно днес, щом Гордън успее да задвижи нещата.
	— Смитовците имат старшинство — отбелязвам, — но и двамата не стават за ръководители на екип. Кас е страхотен агент, но няма ръководен опит, не и за случай като този, а Джонсън все още е в преход след болнични, така че е закачен за бюрото. Това оставя… кого — Уотс и Бърнсайд?
	— Той иска Уотс. Бърнсайд е най-добрият им специалист по дигитални следи, така че го искат фокусиран върху „Закрила на детето“.
	— Уотс я бива — заключава Едисън по-скоро заради мен, отколкото заради другите. — Стабилна е.
	— И Симпкинс беше такава.
	Стърлинг качва краката си на стола и ги подвива, със салфетка в скута, за да лови трохите от кроасана, който разпарчетосва. Мръщи се леко — това е гримасата й за дълбок размисъл, едно от ясно различимите изражения, при което устата й се извива настрани. Гледам я няколко минути, а изражението се променя постоянно, докато тя си проправя път през съответните мисли.
	После Едисън я замерва с къпина от мъфина си и тя вдига ококорен, стреснат поглед.
	— Сподели с класа, Тропчо! — нарежда той.
	— Ами ако не е хубава мисъл? — отвръща тя автоматично.
	— Тази сутрин умряха две деца, а петчленно семейство се превърна в семейство от едно много сломено момченце — казвам меко. — Не мисля, че в момента има хубави мисли.
	Стърлинг си поема дълбоко дъх и оставя Вик да издърпа осакатената кифла от пръстите й.
	— Убийцата е закъсняла прекомерно със спасението на децата — започва тя. — Възможно е дори стресът от тъй нареченото спасяване да е усложнил влиянието на наркотиците при тях. И ето. Тя не е спасила децата. Добавете го към факта, че и бездруго ускорява убийствата… Какво ще стане сега?
	— Тя _трябва_ да спаси тези деца — Едисън се зъби на останките от мъфина си. — Каквото и да я води, каквато и лична травма да я човърка до побесняване, за нея всичко това е необходимост. Провалът или ще насочи цялото това насилие навътре, или…
	— … или навън, ще експлодира в серия — завършвам.
	— Вече дори не ги води в къщата ти — забелязва Вик. — Стърлинг провери камерите. Минали са само две коли, които не принадлежат на местни жители, спрели са пред две различни къщи и са останали там цяла нощ. Всъщност още са там.
	— Но въпреки това дава името ми на децата. Защо?
	— Докъде стигна със случаите си вчера?
	— В четвъртък ли? Не особено далеч. Оценяването и проверяването на всяко име отнемат време.
	— Можеш ли да организираш таблица за стесняването на кръга, така че да ти помогнем с преглеждането? Можеш да отхвърлиш случаите, в които жертвите са момчета…
	— Всъщност не можем — прекъсва с болезнена гримаса Стърлинг. — Момчето може да е имало сестра, братовчед, съсед, приятел, момиче, което да е повлияно от помощта на Мерседес в процеса по спасяването му. Даваме мечета на всички деца, не само на непосредствените жертви.
	— Не сме елиминирали и възможността убиецът да е мъж — допълва Едисън. — Предостатъчно мъже имат високи гласове или могат да ги имитират. Предвид популярните описания на ангели, не сме сигурни дори дали перуката е истински признак на полова принадлежност. Просто е по-лесно да се каже „тя“, понеже така я виждат децата.
	И е прав. Въпреки инстинктите ни, които твърдят обратното.
	— Не можем и да разчитаме на случаите, в които съм изпитала особена връзка с някого, понеже тя невинаги е взаимна. Може да съм оказала драстично влияние върху живота на даден човек и да нямам ни най-малка представа.
	— Мамка му — въздиша Вик и всички трепваме. Той ругае толкова рядко, че вече смятаме ругатните му за знак, че положението наистина е станало катастрофално зле.
	Кас кашля от коридора и привлича вниманието ни, преди да се присъедини към нас.
	— Реших, че ще искате да знаете, „Закрила на детето“ се е свързала с дядовците и бабите на Брайдън. Тези по бащина линия живеят в Алабама, тези по майчина — в щата Вашингтон, и двете двойки са заявили, че ще искат попечителство. Освен това наистина не се харесват едни други. Може да стане доста напечено.
	Въздишам.
	— Кас, някой ден току-виж си спомниш разликата между „_искам_ да знам“ и „_трябва_ да науча“.
	Тя ми се усмихва уморено.
	— Заповедта е готова. Господин Лий би трябвало да ми приготви списъка с достъпа до досиетата до края на работното време в понеделник. Бърнсайд е одобрен за достъп до системата им, за да проучи дигиталните отпечатъци.
	— Да те предупредя предварително, Глория Хес помага на Лий да съставят списъка.
	— Мамка му… — тя поглежда Вик и се изчервява като домат, но не се извинява.
	Началникът ни се усмихва колебливо.
	— Брайдън не иска да говори с Тейт — продължава Кас след малко. — Всъщност не иска да говори с никого. Но явно няма против социалният работник да стои при него.
	— Лейт ми се стори много свестен.
	— Да, и на мен ми направи такова впечатление… — тя оправя гънка на ризата си и се мръщи срещу нея. — Не мога да позная налице ли е, или наопаки…
	— Наопаки — отвръща Стърлинг, — виждам надписа на етикета.
	— Хм. Както и да е, вероятно Брайдън няма да е разговорлив за известно време. Тейт каза, а и Холмс е съгласна, че вероятно трябва да се приберете и да си починете малко. Сами знаете — ако искате.
	Оглеждам последните капки от кафето си и се чудя дали мога да заспя, преди кофеинът да подейства.
	— Благодаря ти, Кас — казва Вик от името на всички ни, — ще ни държиш в течение, нали?
	— Да, сър.
	И двамата с Едисън изсумтяваме, Кас се изчервява още по-силно. Стърлинг само я поглежда съчувствено.
	— Кас? Убийцата е оставила синини на лявата китка на Зоуи; не знам дали ще успеете да снемете отпечатъци, но вероятно може да се познае поне ръстът й. Говори с Холмс и съдебния й лекар.
	В крайна сметка вместо да се разделяме, отиваме с Вик у тях и се просваме в дневната му. Стърлинг се свива в креслото и заравя лице в коленете си. Двамата с Едисън се наместваме на дивана и фактът, че въпреки адреналина, кофеина и леещата се през тънките завеси светлина, потъваме в дълбок сън дяволски бързо, говори колко сме изморени.
	Няколко часа по-късно звънът на личния ми телефон ме пробужда за нула време, а сърцето ми блъска болезнено в ребрата. Стърлинг се събужда също толкова внезапно, скача от креслото и се приземява на пода с изпискване, което кара Едисън да се помъчи да се надигне на лакът, което и успява да направи след около три опита.
	На екрана пише „Есперанца“.
	— Не е ново дете — съобщавам и Едисън се отпуска обратно на дивана и се завива.
	— Не вдигаш… — мърмори Стърлинг и се намества в креслото.
	— Не съм сигурна дали е братовчедка ми, или леля ми.
	— И двете ли са лоши варианти?
	— Само едната.
	— Ох.
	Едисън отваря едното си око.
	— Защо още е включен?
	— Понеже не искам да вдигна, ако е Соледад… — изчаквам да мине на гласова поща, оказва се Есперанца, _afortunadamente_*35, но съобщението й всъщност не ми казва много. „Мъти се нещо голямо, върни ми обаждането, за да мога да ти съобщя аз, а не майка ми“.
	[*35 За щастие (исп.). — Бел.прев.]
	Голямо или малко, не искам да го знам. Нямам нужда да го научавам.
	Преди да реша дали искам да й се обадя или не, телефонът отново започва да звъни и вибрира, а на екрана светва името й. По дяволите. С въздишка чак от мозъка на костите си приемам обаждането.
	— Ало?
	Стърлинг се мръщи на ужасно сопнатия ми тон.
	— Мерседес? Там, където си сега, е следобед; защо звучиш, все едно току-що си се събудила? — братовчедка ми звучи силно възбудена, което е нетипично за Есперанца. Най-съществената причина да допускам разговорите ни са нейното спокойствие и здрав разум.
	— Будувахме цяла нощ заради поредния случай. Какво лошо е станало?
	— Семейна среща тази сутрин.
	— О, боже, нямам нужда да научавам за нея!
	— Напротив, има. _Tio_ е болен.
	— Кой _tio_?
	Следва напрегнато мълчание и след твърде дълго време ми светва.
	— Ох…
	Баща ми.
	— Рак на панкреаса — продължава Есперанца, щом става ясно, че няма да коментирам.
	— Болезнено.
	— Семейството иска да го изведе от затвора за лечение.
	— Вероятно няма да стане, но така или иначе не е моя работа.
	Едисън вече е почти седнал, превит над подлакътника на дивана и отчаяно мига, за да попречи на очите си да се затворят трайно.
	— Мерседес… — Есперанца изпухтява в микрофона, който изкривява звука до ураганен тътен. — Наистина ли смяташ, че другите от семейството няма да те занимават с това?
	— Точно това си мисля, понеже ще си изключа личния телефон, докато успея да сменя номера.
	— Повечето внучета никога не са го срещали.
	— И са извадили късмет.
	— Мерседес…
	— Не.
	— Ракът на панкреаса не се поддава кой знае колко на лечение. Знаеш, че баща ти вероятно умира.
	— _Mucha carne pal gato*36._
	[*36 Твърде много месо за котката (букв., от исп.); прекалено голяма отговорност за някого. — Бел.прев.]
	— Мерседес!
	— Това тя ли е? — чувам майка си на заден фон. — Нека говоря с нея, тази неблагодарна, злонамерена…
	Затварям телефона и го изключвам — и така ще си остане известно време. Децата в болницата имат номера на служебния, както и Прия, Инара и Виктория-Блис. Всички други могат да ми пратят имейл. Трябва да призная, разочарована съм от Есперанца. Тя уж беше човекът в разширения състав на _familia_ Рамирес, която разбираше, че битието им вече не е част от моя живот.
	— Запрати го в стената? — заваля Едисън.
	— Имам снимки и други щуротии за сваляне. Но после ще го строша.
	— Хубаво. Добре ли си?
	— Не. Но ти заспивай. Проблемът няма да ни избяга.
	Партньорът ми незабавно се заравя обратно в одеялото си, така че остават да стърчат само рошавите му къдрици.
	Стърлинг ме поглежда сериозно и е изумително колко млада изглежда с пусната и разбъркана около лицето си коса.
	— Имаш ли нужда да си поплачеш на нечие рамо? — предлага тихо.
	Стърлинг не знае историята, известна на Вик и Едисън, както и на стария й шеф Фини. Отне ми години и половин бутилка текила, за да призная само на Едисън. Но Стърлинг е… тя е важна и най-сетне съм свикнала да вярвам на това усещане, както не вярвах, когато признах на колегата си. Тя е част от моя екип и ми е приятелка. Тя е част от семейството ми.
	— Още не — процеждам накрая. — Но когато угасим пожара…
	— Имаме сделка — Стърлинг се свива отново на плътна топка — плюшена играчка, увита в поръбено вълнено одеяло с картинки на героите от „Грижовните мечета“. Най-любимото одеяло на Британи е и тя много рядко позволява да слезе на долния етаж, за да го използва някой друг.
	Колкото и да съм уморена, направо изцедена, все пак ми отнема дълго време да заспя отново. Направо ми се плаче за утехата на черното плюшено мече на нощното ми шкафче, но в случая… не знам дали някога ще мога да го видя в същата светлина. Спасявало ми е живота няколко пъти и ми е напомняло, че живеенето си струва, ако изобщо има разлика между двете.
	Не знам колко време съм прекарала, взирайки се в тавана, но изведнъж лицето на Вик изплува размазано над мен. Топлите му кафяви очи са изпълнени с тъга и съчувствие. Нежно отмята косата от лицето ми с мазолестата си длан и прокарва палец по белезите.
	— Спи, Мерседес. Не си сама!
	Смехът ми прозвучава по-скоро като ридание, но затварям очи и той нежно ме милва по косата, докато заспя.


>
	_Имало едно време момиченце, което се бояло от промяната._
	_Но…_
	_Някои страхове, както най-сетне научи тя, бяха хубаво нещо. Страховете не представляваха непременно ужас и болка, бяха просто… тръпка. Нервни искри._
	_При все несигурността на приемните си домове, където непостоянството беше единственото постоянно нещо, момиченцето се стараеше много в училище, учеше всичко, което хаотичното й домашно обучение никога не й показваше. Работеше здраво да навакса и след това — още по-здраво, за да изпревари другите. Когато дойде време да кандидатства в колеж, имаше страхотни оценки и камара есета, които с внимателно преценено равновесие минаваха по ръба между ужасните изживявания от миналото и сгряващата сърцето целеустременост към бъдещето._
	_Училищният й съветник, вероятно единственият човек, когото момиченцето колебливо определяше, че е на нейна страна, се смя до припадък, когато му прочете есетата, и й обеща, че ще улучи джакпота с тях._
	_Така и стана._
	_Беше приета на много места и получи стипендии — и като добави парите, които съдът принуди баща й да й даде преди почти четири години, сумата подсказваше, че може дори да напусне щата, да започне на чисто на съвсем ново място._
	_Някъде, където никой не знаеше какво е станало с нея (освен ако не е служител в Приемния отдел). Тя дори си смени името, законно и официално. Заради това стана кошмарна каша с училищните документи, но си струваше. Старото й име принадлежеше на онова друго момиче, което беше наранено от много хора и не успя да направи нищо, за да ги спре._
	_Сега беше нов човек — човек без минало и акцент, човек от никъде и от всякъде. Нямаше какво да я свързва с мястото, от което идваше._
	_Обичаше образованието в колежа. Беше страшно и мъчително, и прекрасно, даваше й свобода, за каквато дори не беше мечтала. Дори завърза приятелства. Бавно, предпазливо, не напълно честни, но достатъчно добри, за да се чувства истински щастлива за първи път, откакто се помнеше. Не ходеше на срещи — не й стигаше смелост за такова нещо, не беше сигурна и че ще го пожелае някой ден, — но приятелите й я защитаваха, когато някой не приемаше „не“ за отговор и когато старите й инстинкти се биеха с новата смелост, а тя беше благодарна за това._
	_Намери си работа, която не изискваше да общува много с хора, и си позволи да посрещне част от старите страхове парче по парче, и остана изненадана от това колко добре й се отразява. Радваше се на приятелите и лекциите, харесваше й да се събира с хора, но работата й позволяваше време насаме за възстановяване и концентриране. Харесваше й равновесието и се гордееше със себе си, че го е открила и го поддържа._
	_Имало едно време момиченце, което се бояло от промените._
	_Въпреки това то храбро навлязло в живота._


>	21

	Събитията в болницата и дома на Джоунс са се случили твърде късно, за да влязат в съботния вестник, но започват да се въртят в социалните медии още следобеда, а половината първа страница в неделния брой е посветена на „наркотрагедията“ и наистина ми се ще да хвана идиота, измислил подобно заглавие. Единствената благословия на безумно жълтата статия е, че не става дума за нито едно от другите убийства. Авторът дори не класифицира смъртта на възрастните Джоунс като съмнителна — по-скоро го изкарва, все едно децата са се отдалечили от дома да търсят помощ и къщата избухнала, докато ги няма. Отбелязва грешна пожарна, напълно обърква имената на присъствалите детективи и погрешно определя агентите на ФБР като такива от Управлението за борба с наркотиците.
	И все пак е някаква форма на защита за Брайдън и останалите деца.
	Прия сръчква рамото ми на закуска, която ядем изтегнати из дневната, понеже сме прекалено много дори за рядко използваната трапезария.
	— По кое време е литургията?
	— Кое?
	— Литургията — повтаря тя търпеливо. — От колко часа е?
	Зяпам я глупаво, твърде смазана да разбера какво ме пита.
	— Ще се почувстваш по-добре, ако отидеш на църква, Мерседес. Неделя е. От колко часа е литургията?
	— Тя най-много харесва тази от девет и трийсет — казва й Едисън с пълна уста несдъвкан ябълков тарт.
	— Хмм… — Прия си поглежда часовника и става от дивана. — Тогава трябва да се обличаме.
	Тя рядко решава да поеме юздите, но когато го направи, много прилича на майка си — не може да й се устои. Преди да осъзная, че съм се раздвижила, дрехите ми вече са сменени и седя на задната седалка с чантичката за грим, Прия ми държи стабилно огледалцето, а Стърлинг е на предната седалка и Едисън ни кара на църква.
	Странна групичка сме. Прия е практикуваща хиндуистка, ако това е правилното описание, но носи бинди ежедневно, а Стърлинг е еврейка въпреки дълбоката й и всеобхватна любов към бекона. Едисън е отгледан като католик, но вярата му не преживява отвличането на сестра му, неоткрита и досега. От време на време ме придружава на църква, обикновено по Коледа или когато преживявам труден момент, но спомените, така дълбоко залегнали в него по време на детството, го карат да се чувства неудобно в близост до Бога.
	Ето ни обаче, настанени на един от задните редове, Прия и Стърлинг тайно следят другите за знак как да се държат, а Едисън се изчервява всеки път, когато става, сяда или коленичи по навик. Когато всички други се раздвижват, ред по ред, за причастие, Прия ме поглежда въпросително.
	Поклащам глава.
	— Не можеш да получиш причастие без изповед.
	— А ти не можеш да се изповядваш заради работата си ли?
	— Работата всъщност не е фактор, стига да не споделям поверителна информация — шепна аз. — По-скоро проблемът е в това, че не мога да получа изкупление за греховете, за които не се разкайвам искрено… — Тя все още изглежда объркана и ме принуждава да обясня с усмивка: — Не мисля, че Бог мрази обратните, но Църквата не ни харесва. Онова, което представлявам, и начинът, по който се чувствам, са грях, за който не се разкайвам.
	— Ясно…
	Тя умува над думите ми до края на службата. Прия не е отгледана в конкретна религия и се увлича по тях като външно лице, не просто по историите и образите, но и по правилата и ритуалите; общоприетите начини да се структурира всичко онова, в което е допустимо за хората да вярват.
	Когато амвонът почти се изпразва след службата, Едисън кима към свещеника:
	— Върви. Ще почакаме.
	Прия накланя глава на една страна.
	— Мислех, че тя не може…
	— Изповедта не е същото като търсене на съвет… — просвещава я той.
	Оставям го да обясни разликата на Прия и Стърлинг, а аз се измъквам от реда и тръгвам към олтара. Отец Брендън е само няколко години по-голям от мен и е готин тип. Половината момиченца и тийнейджърки си падат по него, понеже е безопасен, пък и уважава чувствата им, без да ги окуражава. Това е голямо подобрение спрямо отец Майкъл, който ми се зъбеше по време на проповед.
	— Ах, Мерседес! — посреща ме отецът, усмихнат. Тъкмо връчва последните си регалии на чакащото го момченце. — Предполагам, че си била доста заета през последните няколко седмици.
	Което е мил начин да ми посочи, че не съм ходила на литургия близо месец.
	— Ами имаше…
	Как, по дяволите, мога да му го опиша?
	Отец Брендън кима, сяда на ръба на олтара и събира длани между коленете си.
	— Служебни проблеми? Или лични?
	— Да — отговарям лаконично и сядам до него.
	Той се смее — топло и отпускащо — и си напомням да благодаря после на Едисън и Прия, защото ме доведоха.
	— Всичко наред ли е с Шевон?
	— Тя ме заряза.
	— Съжалявам да го чуя.
	— Не съм сигурна, че и аз. Съжалявам, така де.
	Свещеникът слуша внимателно, докато старателно го осведомявам какво се случва — с децата и с Шевон, дори с баща ми. Никога не съм споделяла с отец Майкъл, понеже да си свещеник, не изключва възможността да си задник, но е лесно да се довериш на отец Брендън и това далеч не е първият път, когато някой случай ми задира в белезите.
	— Наистина сериозна работа — казва той накрая. — Може би имаш чувството, че си обсадена отвред? Изгубена в гората?
	Трепвам, но пък и той не използва случайно тази фраза.
	— Тези деца… те са спасени от същински кошмари. Невъзможно е да не се признае, въпреки че се налага и е редно да се възмутим от използваните методи.
	— И ти се чудиш какво би изпитвала, ако някой те беше „спасил“ по същия начин навремето.
	— Когато хванем този човек, медийното покритие ще бъде страшна работа. Злодей, който спасява деца? Зрителите ще го глътнат като топъл хляб и дори ще питат за още! Така работата ни става много по-трудна за вършене. Освен това… — преглъщам и се мъча да се заставя да изрека думите. — Убиецът очевидно е ядосан на система, която не защитава тези деца, но как натикването им по-дълбоко в същата тази порочна система ще ги опази занапред?
	— Онези, които прибягват до насилие, обикновено нямат други решения. Или пък са опитали и са се провалили, заради което смятат, че това е единственият останал им път.
	— Нещо ги тласка.
	— Нещо тласка и теб — напомня ми той. — Вероятно подтикът не е много по-различен.
	— Точно от това се страхувам.
	Той кима и си тананика в очакване да продължа. Това и правя.
	— Който избира да постъпва по този начин, е способен да спре. Но човек, който смята, че това е призванието му…
	— Човек, който не може да спре, трябва да бъде спрян. Сигурно е трудно да го направиш, ако не виждаш къде животите ви се разделят… — отецът замлъква замислено. — Агентът, който те е изнесъл от хижата — той навреди ли ти повече, отколкото да ти помогне?
	— Не — отвръщам незабавно. — Той ме спаси.
	— И ти си спасила други на свой ред. Какво се случва след това, не е по твоя вина, Мерседес. Работата ти изисква много от теб, но не чак толкова. Не се товари с повече, отколкото сърцето ти може да понесе!
	Това ми се струва като край на разговора, нещо, над което да умувам, вместо да го приема небрежно. Благодаря на отец Брендън и се изправям да изтупам панталоните си.
	— Мерседес? — той ми се усмихва тъжно, когато се обръщам да го погледна отново. Не е понечил да стане. — По повод баща ти?
	Стягам се.
	— Предай се в ръцете на Господа — казва той простичко. — Какво чувстваш към баща ти, е само твоя и изцяло твоя работа. Дали е редно да бъдеш съдена за това или не, решава Бог.
	Имам много материал за мислене и съм смълчана, когато се присъединявам към останалите и тръгваме обратно към дома на Вик. Отбиваме се до моята къща, за да си взема малко дрехи, да проверя пощата и да говоря с Джейсън. Той поддържа моравата и ми показва и камерите, които е инсталирал на верандата и пощенската си кутия, също като моите.
	— Не съм видял никого — казва ми със съжаление. — Проверявах.
	— Благодаря ти, Джейсън. Виж, личният ми телефон предаде Богу дух, така че ще ти дам служебния номер, за всеки случай.
	— Да ти призная, липсваш ми, хлапе!
	— Да се надяваме, че случаят ще бъде разрешен бързо и ще мога да се прибера за постоянно.
	След вечеря Стърлинг ме взема у тях. Каквато и подялба да са намислили с Едисън, продължава да важи с пълна сила. Вместо да оправя дивана обаче, тя нежно ме побутва към спалнята. Когато оказвам вяла съпротива, ме пита:
	— Наистина ли ти се остава сама в момента?
	Не.
	Като знам как изглежда апартаментът й, спалнята изобщо не ме изненадва, цялата в черно и бяло и със синкаво розово в елегантно съчетание. На купчината възглавници до леглото седи голямо, светлокафяво мече в шушляче на ФБР. Вдигам го и натискам черния му бродиран нос.
	— Прия ми го даде, когато получих искането за прехвърляне.
	Разбира се, че е била Прия.
	Включваме телефоните и прибираме оръжията. Преди да навием алармите, проверяваме за последно имейлите и съобщенията. Когато сме се преоблекли и сме се настанили под пухкавата завивка, на Стърлинг окото й дори не трепва, нищо че гушвам мечето и якенцето му шушка при всяко движение — също като истинските. Тя просто гаси лампата. През стените долавям шумове — съседите ходят насам-натам и разговарят, слушат музика или играят игри, или гледат телевизия. Не е дразнещо, просто фонов шум, успокоителен по свой си начин, също като равномерното дишане на Стърлинг до мен.
	След това телефонът ми звъни.
	— Минаха само два дни — шепне Стърлинг под съпровода на мелодията.
	Претъркулвам се да взема телефона от нощното шкафче.
	— Холмс е — казвам й и вдигам. — Какво се е случило?
	— Единайсетгодишният Ноа Хакен току-що влезе в моя полицейски участък — докладва тя мрачно.
	— Ранен ли е?
	— Целият е в синини, но твърди, че не е бил малтретиран. Сега ще го водим в болницата.
	— Ще дойда там.
	Обаждането приключва, но сиянието на екранчето гасне по-бавно.
	— Болницата? — пита Стърлинг и отмята одеялото, за да светне лампата.
	— Аха. Съжалявам.
	Шамарът по темето изотдолу, колкото и да е лек, ме хваща неподготвена.
	— Мерседес Рамирес, не смей да се извиняваш за нищо от случващото се — тросва се свирепо партньорката ми. — Не е по твоя вина!
	Знам го, честна дума, знам го, но все пак точно в момента се чувствам виновна.
	— Трябва да си вземем чантите за работа. Съмнявам се, че ще се приберем, преди да дойде време за ходене в службата.
	Спешното далеч не е в такъв хаос, както преди два дни. _Jesucristo. Dos dias*37._ Някаква сестра ме познава и ми посочва една от дръпнатите завеси. Стърлинг остава да си бъбри с нея, а аз приближавам манипулационната с прекомерно тежки стъпки — целенасочено, за да може тропането да оповести пристигането ми.
	[*37 Исусе. Два дни (исп.). — Бел.прев.]
	— Аз съм Рамирес — обявявам.
	Холмс дърпа завесата и разкрива двойка спокойни сестри и момче, което седи на леглото, цялото в сълзи, объркано и окъпано в кръв. По потник и боксерки е, вижда се жилавото му, мускулесто тяло, необичайно за момче на неговата възраст. Холмс обаче беше права, има много синини и една от сестрите е наведена над зачервения му, подут глезен.
	— Казвам се Мерседес Рамирес — представям се аз и той завърта глава да ме погледне. — Някой казал ли ти е името ми?
	Момчето кима полека.
	— Тя уби майка ми…
	Говори завалено, не сънено, а по-скоро дрогирано може би?
	— Ударила го е доста силно по тила, когато се е сборичкал с нея — обяснява Холмс. — А през последните няколко дни се развихрили и алергиите му, така че майка му му е дала бенадрил, за да спи по-добре. Ще му направят скенер да не би да има сътресение, но не искат да му дават нищо за главоболието, докато бенадрилът не се усвои още малко.
	Леко страшно е, че с Холмс вече сме прекарали заедно достатъчно време, за да тълкува тя израженията ми така добре. Облягам се на таблата в долния край на леглото и вкопчвам ръце в пластмасовата дъска, така че той да ги вижда.
	— Ноа? Ще ни разкажеш ли какво се случи?
	— Спях — той клати глава, а погледът му се разфокусира за момент. — Мама ме прати да си легна, понеже трябва да стана рано. Ще ходим в Уилямсбърг утре, в „Буш Гардънс“. За рождения ми ден.
	_¡Por amor de Dios, tenga compasiòn*38!_
	[*38 Боже, имай милост! (исп.) — Бел.прев.]
	— Какво те събуди? — пита Холмс. Вероятно вече е задала няколко въпроса на Ноа, преди да се обади и по пътя насам, но не бих познала по изражението или езика на тялото й.
	— Помислих, че е кошмар. Един от онези, със зловещите манекени. Нечия ръка ми разтърсваше рамото и когато отворих очи… Някаква ръка затисна устата ми, понеже понечих да изпищя… — последното той промърморва неохотно, а по шията му плъзва червенина. Ах, какви са самоуверени и докачливи момчетата, преди да влязат в пубертета… — Тя каза, че трябва да пазя тишина.
	— Тя?
	— Звучеше като жена. Така де, предполагам, не е задължително да е била, може да се преструва на такава, но… — Ноа се изчервява като домат. — Не вървях съвсем по права линия. Тя ме прегърна през раменете, за да ме направлява, нали разбирате? И беше… мека. Сещате ли се? Като… — той се изчервява още по-силно, свива шепа на гърдите си и стиска.
	Една от сестрите скрива лице зад рамото му, за да не види усмивката й.
	Историята е сърцераздирателно позната. Непознатата го отвела в спалнята и го заставила да стои до леглото, докато намушква майка му до смърт. Ноа се сбил със спасителката си, но тя го ударила по тила с пистолета, достатъчно силно да го замае, и си довършила започнатото, отвела го във вана — или в джипа, не бил сигурен — но колата му се сторила по-голяма от седана на майка му — и му дала мечето, а после го оставила на една пресечка от полицейския участък.
	След като, разбира се, му казала името ми.
	— Все продължаваше да повтаря, че ще ме закриляте — казва Ноа с тих и измъчен глас. — От какво да ме закриляте? Тя каза, че майка ми трябва да плати. Че не може да продължи да ми причинява това. Кое?
	С Холмс се споглеждаме и тя кима да поема топката.
	— Ноа, този човек преследва родители, които нараняват или застрашават децата си.
	— Мама никога не ме е наранявала! — отвръща момчето и се изправя толкова бързо, че е видно как се бори с пристъп на гадене. — _Никога_ не ме е наранявала!
	— Ноа…
	— Не! Гледаме криминални сериали и знам, че много деца казват така, дори ако са били малтретирани, но аз не съм!
	— Когато си бил в дома на приятел преди няколко седмици, някой се е обадил на „Закрила на детето“, за да изложи притесненията си — обяснява му Холмс. — Съобщил е, че си лошо насинен и куцаш.
	— Баща ми е олимпийски гимнастик! — очите на Ноа блестят от сълзи, но са изпълнени с решителност, така че вместо да прекъснем очевидното му отклонение, ние запазваме мълчание. — Печелил е бронзови медали за Холандия. Когато с мама се оженили, се преместили тук и той започнал да тренира гимнастици. Умрял, когато съм бил малък. Откакто се помня, голямата ми мечта е да отида на Олимпийските игри като татко, но нашата зала затвори преди две години. Не бях достатъчно добър все още, за да вляза в залите на съперниците ни. Миналата година бях в резервите. Не се отвориха места. Треньорът каза, че ако не спирам да се упражнявам, мога да се явя отново другия месец.
	— И се упражняваш у дома.
	— Мама преоборудва мазето заради мен. Обаче не сме богати. Затова останах в резервите, защото нямаме пари и трябва да вляза на място със стипендия. Дюшеците ни са стари и подплънките не ги бива, затова се насинявам. Изкълчих си глезена, докато пробвах нов скок от гредата. И… — Ноа пак се изчервява. — Опитвах се да го усвоя за прослушването, така че не съм оставил крака си да заздравее напълно. Трябва да ми повярвате, мама _никога_ не ме е наранявала! Всичките ми приятели знаят колко усърдно се упражнявам!
	— Ноа, да знаеш дали някой от „Закрила на детето“ е идвал в дома ти?
	— Да, една госпожа на име Марта. Показахме й гимнастическата зала в мазето, а тя изгледа няколко от съчетанията ми и част от видеозаписите. Каза, че ни вярва и ще се погрижи за случая… — момчето примигва припряно в опит да прогони сълзите. — Затова ли тази дама е убила мама? Понеже не ни е вярвала?
	— Ноа… — заобикалям долния край на леглото и сядам достатъчно близо да му подам ръка. Той незабавно я взима, стиска смазващо силно. Не му казвам да разхлаби хватката. — Тази личност, която прави всичко това… тя е толкова увлечена от нагона си, че прибързва и не разглежда цялата информация. Знам, че не е лесно да го чуеш и съжалявам. Ужасно съжалявам за случилото се с теб и майка ти.
	— А защо си замесена ти?
	За първи път ми се струва, че най-сетне имам подходящ отговор.
	— Понеже който и да прави всичко това, знае, че ме е грижа. Смята, че другите хора не са достатъчно загрижени за страданията на децата, а моята работа се състои от това да намирам и арестувам онези, които нараняват малчугани. Убийцата ти е казала името ми, понеже е знаела, че ще зарежа всичко, за да дойда тук при теб.
	Сълзите се стичат по лицето на Ноа и се смесват със засъхналата кръв, която още не е почистена.
	— Мама!
	— Обичала те е. Повече от всичко на света. Обичала те е и не спира да те обича дори в смъртта. Никога не го забравяй, Ноа!
	Той кима, изпълнен със скръб.
	Холмс поглежда към тефтера в ръцете си.
	— Ноа, а как се казваше баща ти?
	— Константийн Хакен — изхълцва момчето. — С „й“.
	На средата на името Холмс се обърква и пита безпомощно:
	— А къде е мястото на „й“?
	Усмихнатата сестра се закашля.
	Оказва се, че „й“ е след „и“, а в името се съдържа азбучна шега („й“ е винаги след „и“), ако съм достатъчно храбра да я отбележа (не съм). Майката на Ноа се е казвала Маартя, но когато го питаме за дядовците и бабите, той подсмърча с неудобство от леглото. Родителите на баща му, обяснява, не смятали гимнастиката за подходящо поприще за сина си и не поддържали контакт с него още откакто баща му бил тийнейджър. Майка му израсла под грижите на държавата и не познавала родителите си.
	Имам предчувствие обаче, че научат ли историята му, някоя от елитните зали, в които се явява на прослушвания младежът, ще намери и място, и приемно семейство, които да му станат законни настойници. С колебание приемам тази мисъл като спасителна клечка, много тънка клечка, но поне е нещо.
	Един от униформените полицаи остава с Ноа, когато идва доктор да го вземе за скенер на главата. Двете с Холмс излизаме в чакалнята да се присъединим към Стърлинг и току-що пристигналата Кас.
	— Агент Уотс идва насам — докладва незабавно Кас на Холмс. — Живее в Норфолк.
	— Ама че дълго пътуване. Това са по колко — три часа във всяка посока, за да ходи на работа?
	— Съпругът й е назначен в базата в Норфолк, тя прекарва там уикендите, ако случаите го позволяват, а през седмицата е отседнала при зет си и съпругата му в базата в Куантико.
	Холмс клати глава.
	— Звучи ми изтощително.
	— Ще дойде веднага щом може, но ме помоли междувременно да действам.
	— В такъв случай нека те информираме…


>	22

	Стърлинг излиза след мен в чакалнята, където мога да се обадя спокойно, без да ми се скарат.
	— Значи му вярваш, така ли? Че не е бил жертва?
	— Да, и това ще се окаже проблем.
	— Че му вярваш?
	— Че не е бил малтретиран.
	— Извинявай, но не те разбрах. Предполага се да се радваме, когато децата не са малтретирани.
	— Поне до момента смятаме, че „ангелът“ не е убивала невинни хора — казвам тихичко. Чакалнята не е претъпкана, но има няколко души и официалното ни облекло вече привлича погледите. Подхващам Стърлинг под ръка и я отвеждам навън, на безопасно разстояние от вратата, така че да не пречим на никого.
	— Бащата на Мейсън, Пол Джефърс, _евентуално_. Не знаем дали е бил наясно какво е правила жена му. Вероятно не, но пък няма и да разберем, а не мисля, че убийцата е в състояние да прокара граница между неосведомен и съучастник.
	— Добре…
	— Зоуи и Кейлъб Джоунс умряха и тя ще го приеме за знак, че не ги е спасила достатъчно рано. Ще си припише вината и гневът й ще пламне още по-силно и по-безогледно. А когато се разчуе, че Ноа изобщо не е бил малтретиран и „спасителката“ е убила напълно невинна жена, която е обичала и подкрепяла сина си…
	Стърлинг пребледнява на слабото осветление отвън.
	— Сигурно децата в рисково положение в окръга са стотици. Няма как да знаем кого ще преследва. Няма как да ги предупредим… — Тя докосва тънката Звезда на Давид на гърлото си. — Мерседес…
	— Знам. Уотс трябва да започне незабавно да рови за служителите в „Закрила на детето“. Трябва ни също и списък на децата, които съвпадат с критериите на убийцата. Всички, които са минали през службата в Манасас. Знам, че вероятно е дълъг списък, но ни трябва нещо, с което да работим. Времето ни изтича!
	Пращам на Вик и Едисън съобщение, за да ги осведомя какво става, като се надявам, че ще проспят тревогата. В момента и бездруго не могат да направят нищо. При все това не е особено изненадващо, че малко след като отново влизаме вътре, Едисън се появява с кошничка за напитки.
	— Взех ги от бензиностанция — заявява намусено, докато връчва чаша на Стърлинг. — Не посмях да се доверя на чая. Така че ти взех горещ шоколад.
	Определено не е достатъчно буден да кара безопасно, как, по дяволите, се е добрал дотук?
	Тъкмо си задавам този въпрос и го виждам да изхвърля празната чашка от четвъртото място в кошничката и да взима втора с концентрирано зло за себе си, така че ето ти ужасяващия отговор. Подава ми последната чаша — смес от горещ шоколад и кафе, понеже на бензиностанциите и двете са гадни, но смесени в едно, не са чак толкова зле. Нямам представа как става така.
	— Ако тръгнем към службата, можем да продължим да обработваме досиетата ти — продължава Едисън, след като изслушва всички новини. — Може би ще я намерим…
	— Говори с Холмс. Евентуално би искала да съм тук за разпита на Ноа, който Уотс ще проведе.
	Когато се връща от скенера с добрата новина, че няма сътресение, Ноа спи дълбоко и е трудно да бъде събуден, травмата помага на бенадрила за изключването на съзнанието му. Вкарват го в стая в Педиатрията и той дори не помръдва при преместването в нормално легло. Поне са го измили преди скенера и са му сменили дрехите. Ние стоим на прага и надничаме вътре.
	Холмс се усмихва леко на тази гледка, топло и май дори с лек копнеж.
	— Колко далеч е от тук до Куантико?
	— По това време на деня? Около половин час.
	— Тогава тръгвайте. Уотс ще се обади да ви върне, ако иска да си тук за разпитите.
	— Добре. Ще бъдем в службата, в рамките на обозримото бъдеще.
	— Мерседес…
	Обръщам се да я погледна по-внимателно:
	— Мисля, че съм била в Бюрото прекалено дълго — започвам да се притеснявам, когато възрастни ми говорят на собствено име.
	— Двамата с Миньоне сме партньори от пет години, а все още не съм убедена, че той знае как се казвам — съгласява се детектив Холмс. — Онова, което обясни на Ноа по повод въпроса „защо“… Беше добър отговор.
	— От самото начало въпросът не ми излиза от главата — признавам. — Мисля, че онзи извод е част от него. Моята част. Не смятам обаче, че обхваща всичко.
	— Ще открием и останалото, ако имаме късмет. Но засега това беше правилният отговор.
	Съобщаваме на Кас, че излизаме и щом се озоваваме отвън, Едисън започва да си търси ключовете. Стърлинг пъха ръка в джоба му, изважда цялата връзка и ги прибира дълбоко в чантата си.
	— Не, не! — скарва му се. — Няма да караш.
	— Винаги карам аз.
	— Този път не.
	— Ама винаги карам аз!
	— Сега обаче няма да караш!
	Прехапвам устна, за да не се засмея. Предвидими като въртенето на земята…
	Веднъж попаднали в Бюрото, в заседателната зала на нашия етаж, постепенно си организираме система. Двамата с Едисън се нахвърляме върху старите случаи на екипа, преравяме подробностите и бележките от дигиталните досиета и щом стигнем до споменаване на някакво име — член на семейството, съсед, болничен работник, адвокат, жертва… всеки един, който ни кара да погледнем втори път — и то ни се стори интересно, предаваме го на Стърлинг за проучване и да открие къде е този човек сега.
	Начинанието много бързо добива депресиращ уклон.
	Да си жертва, не е нещо, което изчезва само защото са те спасили. Не се изпарява в мига, когато хората, които са те наранили, бъдат арестувани. Това усещане — осъзнаването, че не си просто част от злото, а си жертва — засяда в гърлото ти за години напред, дори десетилетия. И представата ти за случката може да причини толкова неприятности, колкото и първоначалната травма в течение на живота.
	Да си жертва, е състояние с особено неприятна форма на рецидиви.
	В дните, последвали разрушението на Градината, докато момичетата или падаха жертва на тежките си рани, или започваха да оздравяват, оцеляха тринайсет Пеперуди — сред тях Инара, Виктория-Блис и Равена. Шест месеца по-късно бяха само девет. Сега са седем, макар че, за да бъда честна, Маренка загина при автомобилна катастрофа. Всички останали са жертви на самоубийство, причинено от борбата за живот в свят, който се предполага да е по-хубавият; свят, в който би трябвало страдалците да могат да обърнат гръб на травмите си. Колкото и да се старая да запазя спокойствие, разбирам притесненията на Инара за Равена.
	Самоубийството, независимо дали на самите жертви или на членовете на семействата им, се оказва фактор, често срещан в нашето търсене. Също и злоупотребата с дрога и алкохол. Както и затворът. Също и продължаващата виктимизация посредством домашно насилие.
	— Давала ли си някога мече с крила? — пита Едисън, когато спираме за почивка.
	Под „почивка“ имам предвид, че треснах капака на лаптопа, защото имах нужда от пет проклети минути без адски депресираща статистика и той реши, че моментът е удобен за закуска.
	Което всъщност означаваше да си разделим грамаден плик с десертчета с фъстъчено масло.
	— Не — въздъхвам и облягам чело на студения плот на масата. — Купувам мечетата ни на едро. Пристигат в различни цветове, но нямат аксесоари.
	— Значи ангелът означава нещо специфично за нея.
	— Децата винаги наблягат на същинската й прилика с ангел — отбелязва Стърлинг. — Може да е просто практика, която е възприела, особено ако в семейството или приемното й семейство е имало религиозни хора.
	— Или е отражение на името й. Ейнджъл. Анжелика. Анджела. А може да е имала брат на име Анхел. Анджело.
	— Бих казала, че моментът не е добър Ивон да е в майчинство, но тя само щеше да ни овика, задето са ни неясни критериите — мърморя.
	— Защо тогава руса перука? — продължава Едисън, без да ми обръща внимание. — Дори в класическото изкуство ангелите са с най-разнообразни цветове на косата. Не са всички руси, независимо какво ни карат да вярваме от „Безценни мигове“*39.
	[*39 Американска каталожна компания за подаръци „с християнска насоченост“; през 1991 г. компанията започва поредица едноименни анимационни филмчета, има и сериал за деца. — Бел.прев.]
	Стърлинг свива рамене и много любезно не коментира това, че е запознат с „Миговете“.
	— Не гледай мен — еврейските ангели са ужасяващи, както си е редно. Изобщо чел ли си им описанията? В тях няма нищо русо и симпатично.
	— И Исус не е бил бял, но кой иска да си го признае?
	С измъчено стенание отварям отново лаптопа.
	— Добре, да пробваме Хедър Грант — казвам на Стърлинг, заедно с дата на раждане и номер на социалната осигуровка. — Тя е изчезнала в Юта и е намерена месец по-късно в полето; казва, че я отвели ангели.
	— И тези ангели се оказват…?
	— По-възрастна двойка, която отчаяно копнеела за деца, но не успели да си родят или да си осиновят. Старецът получил сърдечен удар, жена му отишла да търси помощ, а Хедър се измъкнала от къщата им… По време на разпитите запазваше спокойствие само ако седеше в скута ми и си играеше с разпятието ми.
	— Да видим, сега е на… петнайсет. Добре се справя, още живее в семейното ранчо. Майка й е починала преди няколко години, но баба й дошла да живее в ранчото, за да не остане сама. Няма съмнителни признаци.
	— Сара Мърфи — чете от екрана си Едисън. — Сега е на двайсет и четири. Мъжът, който я отвлякъл, я държал като своя „небесна съпруга“ и имал дузини криле, окачени на тавана на хижата си, изработени от всякакви случайни находки. Сара не можела да заспи, ако Мерседес не е в стаята.
	— В затвора за нанасяне на телесни повреди — докладва Стърлинг след малко. — Съпроводила приятелка за час в клиника за аборти, отвън имало протестиращи. Един от тях се опитал да удари приятелката й с табелата си, а Сара му я отнела и го напердашила с кола, който служел за дръжка. Остават й още няколко месеца.
	— Ха. Човек чува „в затвора“ и не очаква да прелива от радост в края на изречението.
	— Кара Ерет — предлагам аз. — Сега ще е на двайсет и три и в дома й са я сполетели всевъзможни беди.
	— Местила се е из доста приемни домове, завършва гимназия на седемнайсет и изпада от полезрението ни. Аз… всъщност не намирам нищо за нея след дипломирането. Ще трябва да хванем някой от техничарите, когато дойдат на работа.
	— Сега вече ти е позволено да казваш, че майчинството на Ивон се случва в лош момент — предлага Едисън.
	Замервам го с десертче и го улучвам точно под окото.
	— Вкарай я в краткия списък.
	Това е четвъртото име в него и сме напреднали само с година и половина.
	Вик идва в седем, с истинска закуска и кафета.
	— Как върви? — той ни оглежда мрачно и притеснено, докато раздава купички със западняшка бърканица — нещо като омлет, но по-мързеливо.
	— Разполагаме с няколко имена, за които аналитиците да поровят по-сериозно — казвам му и се прозявам.
	Едисън се изправя със стенание, заобикаля масата до Стърлинг, надвесва се над рамото й, вади всички гъби от купата си и ги слага в нейната.
	— Това ще отнеме цяла вечност… — той се заема да провира парченцата червени чушки от порцията на Стърлинг и ги мести в своята.
	Тя следи напредъка му с развеселено, леко ужасено изражение.
	Вик също гледа, но преценява да не се меси.
	— Искаш ли да съобщиш на Драконката, или предпочиташ аз да го свърша?
	— Аз ще го направя — въздишам. — Ще ми дойде добре да се поразтъпча.
	— Първо яж!
	Вик се паркира на един от столовете, за да се убеди, че ще изпълним нареждането му.
	След като остава доволен, че не се опитваме да живеем само на кофеин, ни оставя и си отива в кабинета. Бавя се колкото да си допия кафето и се опитвам така да оформя сведенията си и доклада, че да не изглеждам като идиот пред агент Дърн. В крайна сметка решавам, че по-подготвена няма да стана и излизам от стаята.
	Още не съм стигнала до асансьорите, когато от ъгъла на Блейки се разнася мощно ликуване, виждам там и много повече хора от обикновено. Разпознавам няколко агенти от отдела по киберпрестъпления и когато се втурват да се прегръщат, агентите от „Киберпрестъпления“ и „Престъпления срещу детето“ не правят разлика, някои плачат или се смеят замаяно и подскачат насам-натам.
	— Рамирес! — провиква се Блейки. — Прибрахме Дребосъка!
	— Дребосъка? — повтарям глупаво. — О, боже милостиви! Дребосъка! Едното от Изгубените момчета!
	Колежката ми се смее и се хвърля в обятията ми.
	— Той е добре! При нас е и ще се оправи, а копелето, което го е държало, ни даде следи за Нибс, Свирчо и Къдравия*40!
	[*40 Имената на Изгубените момчета от „Питър Пан“ на Дж. М. Бари са цитирани според превода на Боян Атанасов и Теодора Атанасова (1981). — Бел.прев.]
	Отговарям на прегръдката й и я стискам наистина здраво. Месеци наред екипът й следеше тези и няколко други момчета, опитваха се да проникнат в група педофили, които използваха попъп форуми, за да организират размените си. Откриха едното момче преди няколко седмици, но мъжът, който го държеше, се паникьосал и го убил, докато стягали хватката около къщата. Дребосъка в безопасност и солидни улики за трима други? Днес е чудесен ден за екипа на Блейки и партньорите им от „Киберпрестъпления“!
	Да, но пак се сещам за Ноа, който се опитва да разбере защо майка му я няма, а не е направила нищо лошо.
	Натискам копчето за повикване, чакам асансьора и вратата се отваря, за да разкрие Шевон и две от специализираните преводачки от секция Югоизточна Азия в „Контратероризъм“. След малко сигурно дори ще си припомня имената им. Но те се споглеждат с притеснение и се въртят ту към мен, ту към Шевон, и накрая слизат от асансьора.
	— Ние просто ще… хей, там май има купон! — обявява неловко по-младата и замъква партньорката си към Блейки.
	— Що за ужасии разпространяваш за мен? — питам сухо, влизам и натискам бутона за „Вътрешни разследвания“.
	— Не ми се налага — отвръща Шевон с глас, твърд като скования й гръб. — Наистина ли смяташ, че цялата сграда не знае, че получаваш доставки?
	— Вече не са до домашния ми адрес.
	— Наистина ли?
	— Наистина… — оглеждам я дискретно в люлеещото се отражение на вратите. Изглежда изтощена, спаружена по начин, който няма нищо общо със съня. На върха на езика ми е да попитам как се чувства през… _cògeme_, десет ли станаха? Десетте дни, откакто сме се видели за последно.
	Струват ми се толкова повече от десет!
	Но оставям мълчанието да ни носи надолу по етажите. Тя си тръгна и аз я пуснах. Не съм сигурна дали в действителност имаме нещо повече за казване. Стигаме до нейния етаж и вратите се отварят с иззвъняване. Шевон преминава покрай мен с изпънати рамене и се спира на ръба. Завърта глава — съвсем леко, все едно се кани да ме погледне.
	Но не го прави. Някой в коридора я вика по име и тя трепва, след това излиза от кабината, без да каже нито дума или поне да ме погледне. Вратите се затварят и оставам сама в асансьора.
	Нямам час при Драконката, така че прекарвам няколко минути в чакане пред кабинета й, докато тя звучно напомня на друг агент точно как е поучила прякора си. Помощникът й изглежда колкото засрамен, толкова и горд. Предполагам, че ако си пазачът на портите на Дракона, не може да не си доволен, когато звярът изреве.
	— Нередни отношения със свидетел — мърмори той и ми подхвърля неразопаковано плодово десертче. — Вероятно предстои дело. Тя не е доволна.
	Няма майтап, а? Обаче въобще не ми влиза в работата, боже мили…
	Агент със зачервено лице излиза с тежки стъпки, макар и олекнал с един брой значка и пистолет, а след още няколко минути помощникът надзърта в леговището на Драконката и обявява присъствието ми. Когато влизам, вместо поздрав агент Дърн пита:
	— Искаш ли да съжалиш агент Симпкинс?
	— Ако кажа, че вече я съжалявам?
	— Преди две седмици й връчиха документи за развод. Бъдещият й бивш съпруг обяви като причина непреодолими различия, породени от постоянното поставяне на работата преди брака и семейството.
	— Защо ми го казвате, госпожо?
	— Понеже знам, че няма да споменеш на никого другиго извън екипа си, а заслужавате да знаете, че за политането й през ръба не сте виновни нито ти, нито екипът ви, нито случаят — обяснява ми Дърн без заобикалки. — Седни, моля те!
	Сядам. Днес е облечена в светлолилаво, а тъканта е такава, че се увива и блещука привлекателно, и си мисля, че точно такава ще стане и Стърлинг — дама, която може да носи пастелни цветове и женствени дрешки, без това да отнема и грам от авторитета й. Стърлинг просто трябва да почака, докато спре да прилича на малолетна.
	— Съобщиха ми, че не си ходила при никого от терапевтите ни.
	— Поговорих със свещеника си. Сметнах, че ще ми бъде по-полезно.
	— Как върви проучването на старите случаи?
	Обяснявам на Дърн параметрите, които използваме, като не се срамувам да призная и за охлювената скорост на работа. Понеже голяма част от проучванията ни се основава на инстинкт и впечатления, не можем просто да го предадем на техническите анализатори в този им вид. Първо се налага да стесним търсенето.
	Драконката вдига глава от страницата с бележките, написани със суперелфически краснопис, който вероятно само тя може да си разчете.
	— Продължаваш да спиш в домовете на колегите си?
	— Да, госпожо.
	— Ако ще ти е по-удобно у дома…
	— При цялото ми уважение, госпожо — прекъсвам я меко, — не се чувствам несигурна в дома си. Просто ми е по-добре при Едисън и Стърлинг. Там не съм така самотна.
	Тя кима замислено и не се чувствам съвсем удобно под прицела на проницателните й тъмни очи.
	— Ще продадеш ли къщата?
	— Не знам. А и не планирам да мисля по въпроса, преди цялата тази история да приключи.
	— Разбираемо е. Професионалното ти мнение, агент Рамирес: кога според теб тази личност ще нанесе нов удар?
	Премислям внимателно всички фактори и променливи, които се блъскат в главата ми от часове, дори от дни. В крайна сметка всъщност има само един отговор.
	— Два дни, ако сме късметлии. Твърде вероятно е и да е по-малко.


>
	_Имало едно време момиченце, което се страхувало да не се пречупи._
	_Или да не се пречупи още повече. Беше достатъчно честна пред себе си, за да признае, че е сломена от много дълго време. Част от проблемите успя да реши; върху други още работеше. Някои, знаеше го добре, никога нямаше да се излекуват. Дори ако тялото й някой ден изтриеше белезите, раните в душата й щяха да останат._
	_Болеше я — всеки път, когато си признаваше, че никога няма да бъде цяла._
	_Но си го призна, понеже известно количество болка й беше нужна, дори здравословна._
	_Когато се натъкваше на сломените си места — когато кошмарът се оказваше твърде жив или някой я докоснеше по начин, твърде наситен със спомени, когато я попиташе защо мрази да се снима — тя си напомняше как вече отдавна не е онова малко момиченце._
	_Имаше си ново име, което татко й и приятелите му не бяха докосвали._
	_Отиде в колеж и завърши с отличие._
	_Имаше приятели, макар че след завършването изгуби връзка с повечето от тях. Но запази някои приятелства дори след преместването си и завърза нови…_
	_Върна се обратно във Вирджиния. За малко да се откаже, но й се стори глупаво да избягва целия щат, понеже тук е била толкова нещастна в течение на години. Нали не беше по вина на щата? И понеже завръщането във Вирджиния беше проява на храброст, тя не се нарече страхливка, задето избягваше родния си град. Позволи си да отпусне юздите поне толкова._
	_Имаше работа, която обичаше, и ужасно се гордееше с нея. Помагаше на хората, помагаше на децата. Деца досущ като малкото момиченце, каквото беше и тя навремето. Имаше много неща, които още не беше достатъчно силна да прави или да бъде, и може би никога нямаше да стане, но това можеше да върши. Можеше да помага на децата, които толкова се нуждаеха от помощта й, и не се налагаше за това да се насилва отвъд точката на пречупване._
	_И всеки път, когато започнеше да се съмнява; винаги, когато се чувстваше като напластяване на белези, а не като истинска личност, си спомняше за своя ангел и черпеше сили от спомена. Мечето все още седеше на леглото й, подарък и благословия. Беше попило толкова много сълзи, нейни сълзи през годините, но в крайна сметка стана свидетел и на радостния й плач, а също и на сълзите, които избликват от твърде буен смях._
	_И в определен смисъл нейният ангел не спираше да бди над рамото й. Шокира се, когато видя жената ангел, докато обикаляше да пазарува едно-друго за малкия си апартамент. Не беше съвсем сигурна защо. В крайна сметка дори ангелите трябва да живеят някъде. Но светът беше толкова голям. Беше знак, реши момиченцето, че е попаднала точно там, където трябва. Беше тук, помагаше на деца и ангелът й също още помагаше на деца! Беше си все същата дама ангел!_
	_Момиченцето бе надигнало глава и вече не се страхуваше._


>	23

	Почти съм сигурна, че единственото, което възпира Стърлинг да ми пробута сънотворно, е съвсем реалната вероятност да ни извикат на местопрестъпление. Тя обаче очевидно губи търпение към шаването ми, понеже накрая се претъркулва в леглото и ме прасва с коляно право в задника. Щом минава два, напрежението се оттича от мен. Досега не са ни викали толкова късно. Или може би рано?
	Въпреки че съм нагласила алармата на телефона си за шест и половина, не се събуждам, преди да наближи десет. Стърлинг, вече взела душ и облечена, седи на масата с кръстословица и само свива рамене на сърдитата ми гримаса.
	— Имаше нужда да се наспиш. Вик каза да не идваме, преди да се събудиш сама.
	Има си граници колко мога да мърморя по въпроса. Така де, мърморя, понеже определено се чувствам по-добре да си мрънкам под нос като Мътли*41, но съм наясно, че така нищо не постигам.
	[*41 Кучето от анимационния сериал „Дастардли и Мътли в техните летящи машини“, което вечно е недоволно и вечно опира пешкира — Бел.прев.]
	Използвам всички номера с консилъра, които знам, за да придам относително човешки вид на сенките под очите си — и дори тогава можем да го наречем само частичен успех. Когато излизам в кухнята, Стърлинг ми връчва купа овесена каша, чаша портокалов сок и първа страница на вестника.
	Една трета от пространството над сгъвката заема майката на Ноа. Описана е олимпийската победа на Константийн Хакен (с различен правопис и на трите места, където се споменава, което, _така де, вестник_…) и неочакваната му смърт от аневризма, когато Ноа е на три години.
	Ако шампионът беше жив, синът му вероятно щеше да тренира интензивно от ранна възраст, вместо да се опитва да навакса в любителска зала. Маартя Хакен управлявала местен кредитен съюз и била доброволка в училището на сина си по един ден седмично, освен това помагала на много събития на Родителската асоциация. Достойно наследство е оставила — обичала е сина си и се е трудила здраво.
	Под сгъвката обаче статията споменава букет сходни убийства. Не свързва експлозията в къщата на Джоунс — методологията е твърде различна — но изброява семействата Уилкинс, Уонг, Андерс и Джефърс, а освен това с получер шрифт пита дали Манасас си има собствен сериен убиец.
	— _Comerse el mundo_*42 — въздишам.
	[*42 Изяж света (букв, от исп.); направо върха. — Бел.прев.]
	— Ще приема, че каквото и да кажа, не изисква отговор.
	— Не е нищо достатъчно ново, за да има нужда от такъв.
	Проверявам къде е Уотс, да не би случайно да не е на работа, когато стигнем до службата, и й пращам снимки на по-важните откъси от статията. Тя ми връща съобщение, че децата в болницата са били преместени в стаи в ъглово крило, под охрана са през цялото време, а при бабата на Рони Уилкинс е пратен агент да й съобщи за притесненията ни и да се увери, че не са я обсадили любопитни или фанатици.
	Веднага щом стигаме в службата, Кас ми се нахвърля и ме замъква в заседателната зала, където още стои подредбата ни от вчера.
	— Имаме списъка от „Закрила на детето“, досие по досие. Занимават се с идентификация на децата в сходни обстоятелства, но ще отнеме повече време, отколкото имаме, така мисля. Ще ги пращат на групи на Смитовците.
	Едисън изсумтява от другата страна на масата и плъзга към мен горещ шоколад с люто чушле.
	В по-голямата си част списъкът е точно какъвто се очаква да бъде. Социалните работници и сестрите присъстват, понеже проследяват различни аспекти на всеки случай, чиновниците пък са хората, които добавят документите от външни източници при постъпването им в службата. Има причина от време на време да се логват в досиетата, за да са сигурни, че всички бланки са попълнени.
	— Глория Хес ли е началничката? — питам, разгръщайки страниците пред себе си. — Тя е единственото име на всяко досие до тази седмица, когато са ги ползвали Нанси, Тейт и Дерик Лий.
	— Тя е старши служител — отвръща Кас. — Технически обаче позицията не е мениджърска.
	— Значи може да обучава други, но не е човекът, който се връща да провери дали всичко е попълнено правилно?
	— Точно така. Всички досиета ли?
	— До едно, и е така от седмици наред. Има много логвания, като се замисля, особено за човек, твърде болен да работи на пълно работно време.
	Кас се навежда над масата да грабне една от папките от купчината до лакътя на Едисън. Той е прекалено погълнат от изписаното на екрана на таблета му дори за да й се сопне.
	— Аналитиците ни проучват Глория.
	Снимката на досието, копирана от шофьорската книжка, е отпреди рака, ако косата е някакъв показател — пепеляворуса и гъста, вързана на дълга плитка, преметната през рамото на Глория. Лицето й е по-пълно, не е така бледа и изобщо изглежда… по-щастлива. Не така изпразнена.
	— Съпругът й починал няколко седмици след като й поставили диагнозата — обявявам, като прокарвам пръст под думите, — просто рухнал с масиран инфаркт, без никакви предупредителни признаци, нито е бил в рисковата група.
	— Кого ли е ядосала на небесата? — Кас клати глава и забива брадичка в рамото ми, за да гледа, вместо да придърпа досието към себе си. — Рак в напреднала фаза, съпругът й умира, сестра й и зетят отиват в затвора за малтретиране, отказват й да гледа децата им, ракът не реагира на лечението… все едно някакъв зъл ангел е посегнал с палец и постепенно я сплесква.
	— Не се ли очаква от убийцата да е достатъчно здрава, за да може да носи децата? Рони Уилкинс е бил пренесен до и от колата. Наложило се е практически да вдигне на ръце Емилия Андерс. Също и Мейсън. И е подкрепяла почти спящия Ноа.
	— Но не и другите?
	— Не. Използвала е Сами, за да подчини Сара и Ашли, както и Зоуи — за Кейлъб и Брайдън. Не са имали възможност да й се противопоставят, ако тя заплашва да нарани най-малкото дете.
	— Имам чувството, че никой не споменава един особено важен детайл и не съм сигурна дали има подходящ начин да го намесим.
	— Защо всички деца са бели? — предлага Стърлинг, без да отклонява поглед от лаптопа си.
	— Добре, значи темата е повдигана…
	— Всъщност не. Просто е очевиден въпрос. Всички семейства, с частично изключение на Уонг, са били бели. Това обикновено е признак, че и убиецът е бял.
	— Мисии от този тип по принцип предполагат, че убиецът е бял — напомням й аз. — И забравяш, че расизмът е наследствен в системата.
	Стърлинг кима, но Кас ни гледа объркано.
	— В какъв смисъл?
	— Значително по-вероятно е децата от малцинствата да бъдат отнети от семействата им по по-зле документирани поводи и по-слабо вероятно — да бъдат върнати на родителите им без допълнителен надзор върху тях. Онези от малцинствата се отнемат „за доброто на децата“, но белите остават „за доброто на семейството“. Има по-голяма вероятност малчуганите от малцинствата да бъдат третирани зле в приемните домове, но този убиец преследва родителите и засега не е докосвал приемни такива, така че го вълнуват бели родители, които получават децата си обратно въпреки доказателствата… — зад гърба ми цари мълчание, така че завъртам глава и виждам, че Кас се мръщи. — Какво?
	— Ти дори не се замисли за този довод.
	— Добре документиран е. По-бързо ни прибират и е по-трудно да ни върнат.
	— Има ли досиета на деца, които Глория е преглеждала в деня на убийствата?
	Вдигам папката на Глория да проверя в документите.
	— Всичките.
	Кас се оттласква от масата, вече с телефон в ръка.
	— Бърнсайд — казва на излизане през вратата. — Обажда се Киърни; искам да знам кои досиета Глория Хес е преглеждала най-скоро. Провери и Дерик Лий, просто за всеки случай.
	Чудя се дали има начин временно да привлечем за по-щателен одит администратор от „Закрила на детето“ от друг окръг. В крайна сметка Лий отговаря за чиновниците, сигурно знае логините им. Колкото и всички ние да сме настроени на вълна „тя“, той не е бил елиминиран като възможност.
	Мобилният ми звъни, но с рингтон от тези за служителите на Бюрото, така че звъненето не предизвиква същия пристъп на страх като при последното обаждане.
	— Агент Рамирес.
	— Агент, търсим ви от рецепцията. Имате посетителка тук долу.
	— Посетителка ли?
	Стърлинг и Едисън поглеждат към мен, но аз свивам рамене.
	— На картата й пише, че се казва Маргарита Рамирес.
	— _Cògeme._
	Телефонът ми звъни с ново обаждане — свалям го от ухото си и виждам името на Холмс.
	— Имам повикване за входящ случай; кажете й, че ще сляза, щом мога, и нека да не мърда от мястото си! — без да чакам отговор, вдигам на второто позвъняване. — Рамирес!
	— Фармацевт в „Принц Уилям“ излязъл да изпуши цигара и открил дванайсетгодишната Ава Ливайн да спи на пейка. Тя има _две_ мечета ангелчета.
	— А кръв?
	— Не.
	— Забърсвам Уотс и Киърни и идваме! — наистина ми се ще да запратя проклетия телефон в стената; не носи добри новини. Приключвам обаждането, поемам си дълбоко дъх и обмислям вариантите. На партньорите си казвам: — Трябва да отида в Манасас. Момиче е намерено да спи пред болницата.
	— Да спи? В смисъл че е била упоена ли?
	— Нямам представа. Ще съобщя на Вик.
	— Ами посетителката ти?
	— Също Вик… — преди да се съблазня да обясня — а за тази тема определено не разполагам с време, дори ако имах желание (а нямам) — грабвам чантата си и излизам от заседателната зала, като улавям Кас под ръка и я подкарвам заднешком. — Отиваме в Манасас. Трябва да предам нещо на Вик, за да го реши; ти вземи Уотс, става ли?
	— Защо тръгваме… ама късна сутрин е, как така точно сега има жертва? Някой все е видял нещо.
	— Ще обясня и на двете ви в колата! — завъртам я, за да я насоча в правилната посока, и я плясвам по дупето, за да й придам начална скорост.
	И понеже сме приятелки от десет години, тя просто ми показва среден пръст и изприпква по стълбите да търси Уотс.
	Вик е в кабинета си. Поздравява ме разсеяно за добро утро, свел глава, докато си води бележки за някакъв случай, но звукът от завъртането на ключа го кара да съсредоточи цялото си внимание върху мен.
	— Мерседес? Какво се е случило?
	— Две неща… — и му казвам малкото, което знам за най-новото дете, а той кима мрачно.
	— А какво е второто? — пита, когато срещам затруднения да продължа.
	Дишай дълбоко, Мерседес.
	— Майка ми е на рецепцията.
	Това го кара да остави химикалката и да се наведе напред в добре тапицирания си стол.
	— Майка ти.
	— Вероятно. Предполагам, че може да се окаже и някоя от братовчедките. Името е популярно в семейството. Но… да, вероятно е майка ми.
	— Кога си я виждала за последен път?
	— Издири приемния ми дом, когато бях на тринайсет. Тогава социалните ме прехвърлиха в друг град…
	Деветнайсет години.
	— И нямаш представа защо е дошла.
	— Баща ми наскоро бе диагностициран с рак — казвам и при вдигнатата вежда на Вик допълвам: — На панкреаса.
	— Ще ида да поговоря с нея. Искаш ли да я убедя да си отиде?
	Инстинктите ми крещят „Да!“, но онази част от мен, която винаги, винаги ще се чувства виновна, макар да знае, че моите избори са само мои и са били правилни за мен, повтаря „Чакай!“.
	Вик правилно разчита колебанието ми и заобикаля бюрото си, за да ме прегърне здраво.
	— Ще проверя дали е наела хотел. Ако не, ще се погрижа да я настаня.
	— Не в Манасас, моля те.
	— Не в Мананас, обещавам!
	Облягам глава на гърдите му — усещам шева на белега след операцията дори през плата на ризата и потника му. Този куршум промени живота на всички ни. Такова дребно нещо да има толкова голяма тежест. Когато Вик се отдръпва, приглажда няколко косъма беглеца, понеже косата ми винаги се бори с шнолите и конските опашки, а дланта му върху главата ми е топла. Накрая залепва целувка на челото ми.
	— Върви нагледай момиченцето — тихичко ме отпраща той. — Аз ще настаня някъде майка ти да чака, когато си готова.
	За двайсет и седем години не станах готова за такъв разговор. Няколко пъти опитвах, но тя винаги се отдръпваше. А сега…
	Кимам и примигвам да прогоня сълзите, като до гроб ще се кълна, че са просто от изтощение и стрес, и отключвам вратата. Кас и Уотс чакат при асансьора. И двете поглеждат безразлично към Вик, който просто им се усмихва студено и не обяснява нищо.
	Във фоайето я забелязвам веднага — седи сковано в кресло близо до рецепцията, с навита на ръката броеница, така че разпятието да се озове в основата на палеца й. Винаги съм си я представяла такава, каквато беше по време на детството ми — кой знае защо, никога не съм си мислила, че ще остарее. Разбира се, че е остаряла, та тя е на почти седемдесет. Но колкото и да се е променила, веднага я познавам и сърцето ми болезнено се разтуптява.
	Вик застава редом с мен, между нас с майка ми, и при приближаването ни ме побутва да вървя с Кас и Уотс, а той се отделя да застане пред мама. Докато ние трите се отдалечаваме, го чувам да се обръща към нея:
	— Госпожо Рамирес, казвам се Виктор Хановериан. Аз съм началник на звеното, част от което е екипът на дъщеря ви…
	Кас ме поглежда притеснено.
	— Няма да го обсъждам — прошепвам в отговор. — По времето, когато стигнем в Манасас, ще съм напълно съсредоточена върху Ава.
	Уотс просто кима.
	— Тук сме по какви ли не причини, Рамирес. Просто ми кажи, ако имаш нужда да споделиш.
	И досега не знам как се казва такова нещо.


>
	_Имало едно време момиченце, което се страхувало от баща си._
	_Беше съвсем естествено — той я нараняваше тежко толкова дълго време. Но дори днес, след всички изминали години, той все още беше най-дълбоката й рана, най-ужасният й кошмар._
	_Не го беше виждала от делото насам — от онези случаи, когато се налагаше да присъства в съда. Седеше трепереща на реда зад прокурора, до нея — нейният адвокат, или пък горе на мястото на свидетеля, откъдето гледаше как татко й беснее… Толкова гневен беше! От малка знаеше, че трябва да се страхува, когато е толкова ядосан. Когато адвокатът за последен път я изведе от съдебната зала, тя погледна през рамо и видя тате да стои до неговата маса, с един от най-хубавите костюми, които преди носеше за работа, но я гледаше зверски, все едно вината за всичко беше нейна._
	_Мразеше я, помисли си тя, но вината не беше нейна. Поначало не беше._
	_През повечето време дори си вярваше._
	_Татко й беше в затвора, на правилното мястото, и каквито и незаличими белези да беше оставил върху нея, нямаше власт да й нанася нови рани. Тя беше в безопасност. Възстановяваше се. Беше добре. Отне й много време да постигне всичко това, но нейната жена ангел й обеща, че щеше да се оправи, и в крайна сметка точно така и стана. Оправи се._
	_После получи писмо от баща си._
	_Не разпозна почерка на плика, но на него бяха написани и двете й имена и страхът я удари като светкавица… Бяха минали години, откакто се беше плашила така внезапно. След това видя името в горния ляв ъгъл, заедно със затворническия номер и названието на институцията._
	_Отне й четири дни просто да отвори плика._
	_Други три, за да прочете самото писмо._
	_Започваше с:_
	_„Мили мой прекрасен ангел“._
	_Искал да й се извини лично. Толкова много неща имал да й казва. Дали би му дошла на свиждане?_
	_Тя не искаше да го прави._
	_Абсолютно против беше, но все пак… все пак…_
	_Според нея и двамата не останаха изненадани, когато все пак отиде при тате. Той винаги бе упражнявал толкова голяма власт над нея…_
	_Все още приличаше на нейния татко. По-стар, посивял… по-мускулест. Тренирал с момчетата в двора, така й каза, бил в по-добра форма, отколкото когато бил на свобода. Тя била станала красавица, така й казал, но му липсвала рижата й коса. Изглеждала толкова съвършена като червенокоса! В очите му блестеше искрица — такава, която скованите й мускули и превити рамене си спомниха дори преди ума й._
	_Бил се оженил отново, каза й, за жена, която искала да го спаси._
	_Двамата очаквали бебе, така й каза, щяло да се роди през август и адвокатът му смятал, че има шанс, предвид колко е претъпкан затворът, това да го направи достатъчно симпатичен, за да го освободят. Каза й, че от присъдата са останали години — дори десетилетия — но адвокатът смятал, че ако имат късмет, може да го измъкне само след няколко._
	_Момиченце било, каза й, ухилен. Ще я кръстим на теб, така й каза — ще си имам пак свое момиченце, все едно никога не си ми бягала. Ще обичам своето малко момиченце, така й каза и смехът му кънтеше чак в костите й, докато бягаше оттам._
	_Имаше едно време малко момиченце, което се страхуваше от баща си._
	_Ако той излезеше от затвора, малката й сестричка също щеше да се страхува от него._


>	24

	Ава Ливайн е на дванайсет години, практически сияе от здраве и ни раздава смутени усмивки, седнала на болничното легло с чифт познати мечета в скута. Кестенявата й коса е добре поддържана, теглото й е оптимално за възрастта и ръста й и няма никакви видими синини.
	Но когато изпълнява инструкциите на лекаря и се отпуска по гръб на леглото, прекалено голямата й нощница се изпъва върху заобленост, която или е резултат от бременност, или черен дроб в тежко състояние. Не смятам, че някой от нас всъщност има нужда от лекар, който да потвърди първата версия.
	— Родителите ми не би ли трябвало да присъстват? — пита Ава, когато докторът приключва с прегледа и й помага да седне.
	Холмс проверява телефона си. Явно е извикана направо от леглото — косата й е стегната надве-натри с шнола, но в никакъв случай не може да се каже, че е „прибрана“. Детективката е по износени дънки и толкова избеляла тениска, че не е възможно да се отгатне какво е гласял надписът на нея, обула си е и два различни сандала.
	— Детектив Миньоне почти е стигнал до дома ти, миличка.
	Какво, да му се не види…
	Нанси, която седи в стола до леглото, ни поглежда притеснено.
	Мечето е същото. Абсолютно, определено е същото мече и това съвсем очевидно е бременно дванайсетгодишно момиче. Тогава защо всичко друго около тази находка е толкова странно?
	— Ава — казва Уотс спокойно и застава в подножието на леглото. — Знаеше ли, че си бременна?
	— Ами да — отвръща момичето любезно, но озадачено.
	Това не е отговорът, който агентката очаква, но тя се владее твърде добре, за да й проличи.
	— Знаеш ли кой е бащата, Ава?
	— Татко ми.
	_El mundo està en Guerra. Por lo que solo hay que dejar que se queme*43._
	[*43 Светът е във война. И затова просто трябва да го оставиш да изгори (исп.). — Бел.прев.]
	— От години моля нашите за сестричка — продължава момичето, без да забелязва внимателно прикритата реакция у всички ни. — Мама каза, че е пострадала при раждането ми и не може да носи повече деца в корема си, затова го правя аз… — широката й усмивка леко се смалява, когато не казваме нито дума. — Какво не е наред?
	— Майка ти е знаела?
	— Идеята беше нейна, но наистина много зарадва татко. Той ни наричаше „неговите умни момичета“. Какво е станало? — пита Ава отново и започва видимо да се притеснява.
	Холмс накланя телефона си към мен, на екрана грее ново съобщение от Миньоне.
	_Родителите са мъртви. Празно място показва, че е присъствал само убиецът. Опаковки от тиленол в стаята на момичето._
	— Ава, пиеш ли нещо, което ти помага да спиш?
	Тя кима внимателно.
	— Отглеждането на бебе е уморително. Мама казва, че трябва добре да се наспивам, така че и двете със сестра ми да сме здрави. Проверила е препарата.
	Значи, ако бременно дете приема доза сънотворни като за възрастен, убийцата вероятно не е успяла да я събуди дотолкова, че да осъзнае какво става.
	— Защо всички сте толкова…
	— Ава, онова, което са направили родителите ти… е незаконно, миличка, и не е здравословно.
	— Не, мама ми даваше всички нужни витамини и хапчета! Добре съм.
	Уотс се споглежда с Нанси, която се навежда напред в стола си.
	— Все едно какво пиеш, как се храниш или спиш, Ава, тялото ти не е подготвено за всичко, което бременността и раждането на детето изискват. С напредване на бременността ще възникнат много опасности. И когато агент Уотс казва, че е незаконно… по закон нямаш право да се съгласяваш на нищо подобно, докато не пораснеш. А да ти го причини родител…
	— Не — възразява Ава и гушва мечетата здраво. — Родителите ми ме обичат и сме наистина щастливи. Не правим нищо грешно!
	Холмс изглежда изтощена. Без съмнение, жонглира и с други случаи освен този, което означава, че вероятно от седмици не е успявала да се наспи както трябва.
	Пресичам стаята, за да застана между Уотс и Нанси.
	— Ава, спомняш ли си как се озова в болницата?
	При този въпрос тя се мръщи и прокарва притеснено пръсти по шумолящия ореол на едното от мечетата. Поразително сходно е с четене на молитва с броеница и едва се сдържам да не затворя очи при тази гледка, при спомена за наниза метал и стъкло, увит около дланта на майка ми.
	— Всъщност не — казва момичето накрая. — Понякога заспивам пред телевизора. Татко ме занася в леглото.
	— Доведена си тук от непознат, Ава, човек, който е знаел, че си бременна със знанието на родителите си, и е бил ужасно сърдит от този факт. Доведена си тук, за да бъдеш на сигурно място, докато те намерят, но… Ава, ужасно съжалявам, но родителите ти са убити.
	Няма подходящ начин да се съобщи новина като тази на дете, не знам дали има такъв начин да се съобщи на когото и да е, като се стигне дотам, но определено не и на дете.
	Момичето примигва и се вторачва неразбиращо в мен.
	— Какво?
	— Детектив Миньоне отиде до къщата ти и намери родителите ти — обяснявам меко. — Открил ги е мъртви. Някой ги е убил. И понеже си доведена тук и познахме мечетата, които са ти дадени, знаем, че това е дело на същия човек, който е убил и родителите на други деца напоследък.
	— Не! — тя клати глава все по-трескаво. — Не, лъжете ме. Лъжете ме!
	Нанси и сестрата се втурват да я успокояват, понеже Ава изпада в истерия. Още няма сълзи — шокът е твърде пресен, но писъците й са пронизителни и измъчени, а мониторът за сърдечна дейност пищи заедно с нея.
	Нормално и дори очаквано е децата да отричат, че са били наранявани. Но това? Искрено да не осъзнаваш? Симпатизирам на болката й, но не мога да се заставя да съжалявам, че родителите й са мъртви.
	Идеята на майка й? Боже, горкото момиче.
	Шокът преминава в паническа атака и по времето, когато Ава най-сетне се поуспокоява, вече е в ступор от изтощение, с кислородна маска, покрила долната половина на лицето й. Сестрата милва момичето по главата — физическо успокоение, което й помага да се унесе, притиснала мечетата към гърдите си.
	— Не мисля, че ще научите нещо повече от нея в близко време — казва тихо сестрата.
	Нанси и Кас остават в стаята, като отдръпват столовете си от леглото, за да осигурят на Ава пространство. Всички останали се връщаме в коридора.
	Холмс поглежда през малкото прозорче на вратата, после към мен.
	— Защо са й дали две мечета?
	— Едното е за бебето.
	Тя се задавя леко.
	Уотс изпъшква разочаровано, прозвучава почти като въздушна целувка.
	— Не е била достатъчно будна да й кажат името ти и не е прочела бележката, която й е била закачена; ако искаш да се върнеш в службата, Рамирес, нямам нищо против.
	— Смяташ ли, че ще е нужна отделна заповед за списък на хората с достъп до досието на Ава?
	— Не, случаите, по които се работи, обикновено получават малко повече свобода на действие. Поне за този тип информация. Ще пратя Смитовците при социалните да говорят със служителите. Може би ще доведат със себе си Глория Хес за разпит. Рамирес…
	— Знам. Не мога да присъствам, ако провеждаш разпита й.
	Понеже говоренето с деца е едно, стига да им носи утеха и така да ги успокоява достатъчно да отговарят на въпросите. Понеже са им дали името ми. Преглеждането на случаите ми е проучване, не разследване. Аз съм свидетел в разследването на друг екип, но не съм участник в него. Колкото и глупави да са понякога, процедурните правила ни защитават. И ако заведат заподозрян в участък или в службата за официално снемане на показания, нямам право да присъствам или дори да наблюдавам.
	Дявол да го вземе.
	А всъщност няма и начин да се добера обратно до Куантико. Дойдохме с колата на Уотс.
	Вероятно би трябвало да нагледам другите деца, които още са тук, но не се чувствам готова да го направя. Може би това е очакваната крачка встрани — признание, че точно днес не ми стигат сили да го сторя.
	Излизам от болницата, като се опитвам да реша дали си спомням къде е колата ми. Мога да си извикам такси и да отида при Едисън или при Стърлинг. Но има вероятност и колата да е в гаража в Куантико, и това е малко по-скъпо, отколкото съм готова да дам, за да се возя.
	Телефонът ми звъни — държа го изваден и не искам да знам, наистина не искам, не… ама защо ще ме търси Джени Хановериан?
	— Джени?
	— Мерседес — поздравява ме тя топло, — съпругът ми каза, че сигурно ще ти трябва превоз обратно до Куантико. Момичетата заведоха Марлийн на „Професия: Стриптийзьор“, така че съм свободна като птичка.
	Уотс, ти хитра приятелко!
	— Не искам да те затруднявам…
	— Веднъж се наложи да карам до Атланта, защото Холи си забрави спортните маратонки за лекоатлетическо състезание, а ти ми говориш за неудобство!
	Холи обаче й е дъщеря и аз внезапно се оказвам неспособна да продължа с възраженията, понеже намекът на Джени е едновременно странен и прекрасен, но и ужасяващ.
	Тя пристига с джипа си, боята на предната броня е още прясна след уроците по шофиране на Британи, един от които завърши с прегазен сандък за играчки. Докато си закопчавам колана, жената на Вик ме оглежда хубавичко. И после прекарва цялото пътуване до работа в бърборене за зеленчуковата й градина и войната, която води със зайците нашественици. В това пътуване за мен се крие поука, понеже силно ми напомня…
	Осъзнавам, че ми напомня за Шевон. Когато сядахме в колата, тя бърбореше за какво ли не, понеже не искаше да научава за деня или за случаите ми. Но Джени говори, понеже нямам сили, и е странно как толкова сходни преживявания могат да са така различни.
	Спираме да вземем късен обяд за всички — сандвичи с бекон и сирене на грил, както и няколко различни вида супа, а бърз оглед на фоайето на влизане е достатъчен да ме увери, че майка ми вече не е там. Горе Вик ми дава визитка с адреса и номер на стаята — хотелът е тук, в Куантико — но не казва нито дума.
	Май все пак трябва да се сетя къде ми е колата.
	След обяда ни Джени си тръгва, като махва с ръка на благодарностите ми. Целува всички ни по едната буза, а Едисън целува и по другата, понеже той се изчервява първия път, и си излиза със смях.
	— Ако някога те напусне — казвам на Вик напълно сериозно, — ще се оженя за нея.
	Той се смее и ни оставя да ровим в досиетата. В крайна сметка и тримата сме предлагали на майка му в различни моменти.
	Прекарваме следобеда в конферентната зала, като от време на време предаваме имена на Кас, за да пусне аналитиците си да разследват в системата, до която Стърлинг няма достъп. Ава, докладва тя, е при гинеколог за видеозон. Майка й е купувала витамини, но не са били специално за бременни и не е преглеждана нито веднъж. Разбира се, че не е — всяка клиника в страната би била длъжна да докладва случая.
	— „Закрила на детето“ води физически и дигитални досиета — изръсва Стърлинг внезапно.
	Предвид че никой от нас не е казал и дума в течение на половин час, това твърдение кара и двама ни с Едисън да запримигваме глупаво.
	— Ами да — съгласявам се след минута. — Имаме копия на няколко от физическите досиета.
	— Тогава защо приемаме, че дигиталните досиета са единствените, които убиецът проверява? Има цяла зала с картотека…
	Нямам телефона на Смитовците, така че пращам на Кас съобщение и тя отговаря с обещание да ги накара да се поразровят.
	А после, след час, се обажда на номера в заседателната зала и настоява да я пуснем на високоговорител.
	— Стърлинг, ти си проклет гений! — обявява тя.
	— Ама разбира се — съгласява се партньорката ни, без да й мигне окото. — Този път по каква причина?
	— Понеже от залата с архива липсват досиета. Администраторът трябва да обиколи от чекмедже на чекмедже, за да свери досиетата с таблиците си и онова, което е било изписано по законен начин, но от проверените досега липсват три.
	— На Ава?
	— Не, тук е, но не е на съвсем правилното място. Някой го е извадил и после го е прибрал не където трябва. Всички деца, с които се срещнахме, са налични.
	— Кой е докладвал семейство Ливайн на „Закрила на детето“? — питам.
	— Съседка. Оградата между двете къщи е с метална мрежа и тя видяла Ава в басейна. По бански.
	А с бански този изпъкнал корем буквално ще се набива на очи.
	— На какъв етап е бременността й? Вече знаем ли?
	— Ава не е сигурна, но и бездруго е имала мензис само веднъж. Няма база за пресмятане. Гинекологът предполага, че ембрионът е на осемнайсет седмици.
	Четири месеца и половина. Боже господи!
	— Доведоха Глория в участъка за разпит, а съдия току-що разписа заповед за обиск на дома и колата й. Ако онези липсващи досиета са в нея…
	— Ами ако не са?
	— Тогава ще помолим да разширят заповедта и за другите чиновници и администратори. Ще те държа в течение.
	Взираме се в телефонната централа в средата на масата. След малко питам:
	— Някой знае ли къде ми е колата?
	Едисън сумти, Стърлинг се усмихва.
	— Тук е, в гаража — съобщава ми тя. — Май на четвърто ниво.
	— Благодаря.
	Няколко часа по-късно, когато се приготвям за излизане, Стърлинг тръгва след мен. Тихичко пита:
	— Искаш ли да ти бъда доверен шофьор?
	— Не излизам да се напия.
	— Не, но предполагам, че има нещо общо с посетителката ти сутринта, а и изглеждаше като човек, на когото са му казали, че го преследва клоун убиец.
	— Клоун уб… Какво?
	— Раздрусва те емоционално. И е нещо, с което така или иначе трябва да се срещнеш, нали? Питам дали мога да ти бъда доверен шофьор, понеже когато си в разгара на емоциите, шофирането е гадно. И е трудно.
	— Кой ти беше доверен шофьор, когато скъсахте с онзи идиот, годеника ти?
	— Фини — отвръща Стърлинг и свива рамене.
	Старият й шеф — същият, който я прати при нас, когато ни трябваше агент, понеже той самият вече бе повишен извън активна служба. Старият и дългогодишен партньор на Вик, и тази му постъпка е поредното парче от пъзела, посветен на въпроса защо Илайза пасва така добре сред нас.
	Би трябвало да кажа: „Не, ще се справя“, но…
	— Благодаря.
	… не го казвам.
	Така че Стърлинг ме кара до хотела и съм готова да се обзаложа, че Вик плаща за стаята, понеже майка ми никога не би похарчила толкова пари за себе си. Не е лъскаво, нито луксозно или скъпо място, просто не е за двайсет и девет долара на нощ плюс хора на хлебарките. Когато бях малка, майка ми едва издържаше да харчи пари за себе си и с бог знае колко внучета в момента, не си представям това да се е променило дотолкова.
	Въртя визитката в ръката си до безкрай, не помръдвам дори след като Стърлинг паркира колата, сваля прозорците и гаси двигателя. Тя не пита нищо, не настоява, не гради версии и не насилва нещата. Просто вади сборник с кръстословици и се намества удобно.
	— Имаш ли кърпички за грим? — питам.
	— В жабката.
	Много е странно, дори грешно, да свалям всичко посред бял ден, но с помощта на кърпичките и огледалцето на сенника успявам да премахна и последната следа. Изглеждам ужасно. Сенките под очите ми, бледността от недоспиване. Белезите са розово-бели оврази на бузата ми.
	— Не мърдам оттук — уверява ме Стърлинг, без да вдига очи от страницата си. — Чувствай се свободна да се забавиш много — или малко — колкото имаш нужда.
	— Благодаря ти.
	Заставям се да изляза от колата и тръгвам към хотела, където се качвам по стълбите до третия етаж, понеже направо ме побиват тръпки от мисълта точно в момента да стоя неподвижно в асансьор. Вратата на стая 314 не изглежда по-различно от съседните — обикновена, бяла, с масивна ключалка под бравата.
	Пет минути по-късно още не съм успяла да се заставя да почукам. Но и не ми се налага, понеже верижката изстъргва в пътечката си и бравата се завърта, а вратата полека се отваря и в процепа се показва лицето на майка ми.
	— Мерседес! — възкликва тя.
	Майка ми.
	— Трябва да се прибереш — казвам й аз.


>
	_Имало едно време момиченце, което се страхувало от света._
	_Едно време си мислеше, че той може да се подобри — определено е възможно. Толкова й се искаше да повярва в това, че дори успя да се самоубеди за известно време._
	_Но проблемът със световете, в човешкия смисъл, е, че те се разбиват на парчета. Когато цял един свят се разбие и саморазруши, възможно ли е явлението да не бъде апокалиптично? Не е ли това самият смисъл на края на света?_
	_След напускането на затвора тя изкара няколко лоши дни. Не само заради отекващите в главата й думи на тате, нито заради широката му, триумфална усмивка. Беше и заради всичко друго, целия порой от пробудени спомени. Накрая си взе няколко дни отпуска и постъпи в клиника. Просто не можеше да спре да трепери. Или да плаче. Или да се паникьосва._
	_Идваше й прекалено много. Всичко й идваше прекалено много!_
	_Всички тези години побои и нахлуването на татко й в нейната стая нощем, с включен фотоапарат._
	_Мама, която избяга без нея._
	_Всички години в мазето и приятелите на татко…_
	_И болницата, и съдът, и всички приемни домове — парад на ужасите, твърде нарядко прекъсван от доброта или безразличие._
	_А сега баща й щеше да излезе от затвора. Щеше да има друго бебе. Друга дъщеричка, която да…_
	_Той щеше…_
	_Тя обаче преглътна страха, мъката и гнева, поне доколкото й беше по силите. Абсурдно беше. Ако — и вероятността не беше никак голяма — освободяха баща й рано, нямаше и грам възможност да го допуснат близо до дъщеря му. Никой с миналото на такъв като него не биваше да бъде пускан да припарва до малко момиченце._
	_Нали?_
	_Тя се върна на работа, все още нестабилна, но по-добре. Малко по-добре. Може би напът да се оправи. Напомняше си за доброто, което правеше. Помагаше на децата и сега това беше по-важно от всякога._
	_Но това момченце…_
	_Ето го досието му на бюрото й, това прелестно момче с очи като нейните — очи, в които се таи страдание, с поглед сломен и болезнено искрен. Имаше толкова много доказателства, че родителите му го малтретират, но въпреки това им го връщаха. Неведнъж. Понеже си има правила и процедури, и задни вратички, понеже просто има прекалено много деца в опасност и няма достатъчно пари и домове, а и хора с желание да помагат._
	_Така че момченцето с потъналата в мрак душа и твърде искрени очи щеше да бъде наранявано отново и отново, до безкрай._
	_Рони Уилкинс имаше нужда от ангел._


>	25

	— Деветнайсет години, Мерседес, и само това ли имаш да ми кажеш? — на лицето на мама се изписва все тъй познатото раздразнение и тя отваря вратата изцяло. — Влизай вътре.
	— Не. Не съм дошла да говорим. Трябва да се прибереш — или върви където искаш, стига да не идваш на работното ми място.
	— Не съм те възпитавала да се отнасяш грубо с майка си!
	— Не, възпитала си ме да ме малтретира баща ми.
	Отворената й длан изплющява върху бузата ми и тя остава да се взира ужасена в ръката си, понеже това е по-лесно, отколкото да гледа белязаното ми лице.
	— Есперанца ми каза за диагнозата на татко — продължавам след малко. — Разказа ми и какво точно искате да постигнете всички вие. Да го върнете у дома, за да може да умре сред семейството. Но той още не е мъртъв и ако дори за миг ти е хрумнало, че някога ще _помогна_ да го пуснат сред деца…
	— Не е наранил никого другиго!
	— Достатъчно е, че е наранил мен. Не мога да те спра да пуснете молба, но няма да се подпиша на нея. Нито като жертва, нито като агент. И ще пиша на съдията с възражения срещу молбата.
	— Това не е разговор, който се води в коридора — кърши пръсти мама.
	— Не водим разговор, _Mamà_! Просто ти казвам какво _няма_ да направя.
	Косата й е почти посребрена изцяло, но все още е гъста и здрава, сплетена и навита на стегнат кок в основата на тила й, отделни тънки кичурчета се къдрят встрани от главата, сякаш възразяват срещу строгата прическа. Лицето й е насечено от бръчки, тъмнокафявите й очи са същите, каквито ги помня. Хем е мама, хем не е. Дори дрехите й са почти същите, бродирана бяла блуза и дълга, многопластова и цветна пола, единственото, което си купуваше с радост, понеже _Papà_ се беше влюбил в нея, когато е носила такава пола, така ни разказваше. Деколтето май е по-скромно отпреди, раменете й — по-месести под бухналата яка, но… все пак са минали десетилетия.
	— Прибирай се у дома, _Mamà_! — въпреки всичко го казвам нежно. Почти мило. — Прибери се при всички останали и приеми факта, че си изгубила най-малката си дъщеря много отдавна.
	— Но аз не съм те губила! — настоява майка ми и по обветрените й бузи се стичат сълзи. — Стоиш точно пред мен, по-упорита от всякога.
	— Изгуби ме в минутата, когато ти казах какво прави _Papà_, а ти отвърна, че трябва да се държа като добра дъщеря.
	— Той ти беше _Papà_ — отвръща тя безпомощно. — Беше…
	Дълбоко в себе си осъзнавам колко е странно, че с майка ми говорим на английски. Английският беше език за училище, за работа и за задачи. У дома говорехме само испански, освен ако по-големите деца не си пишеха домашните. Целият квартал — съвсем буквално _целият_ — беше населен от рода ни, съседите ни се падаха братовчеди и втори братовчеди, лели и чичовци, дядовци и баби и почти прабаби, след съзряване роднините се женеха и се местеха в къщи на същата улица или зад ъгъла. Освен ако не ставаше дума за домашни, човек не можеше да чуе английски, докато не излезе от квартала и не подмине магазинчетата. И дори тогава беше по-вероятно да те обгражда испански, докато не навлезеш по-навътре в града.
	Обхващам лицето на мама с длани, навеждам се и я целувам по челото. Когато Вик ме целува, той ми оказва подкрепа. Аз обаче се сбогувам с нея.
	— Върви си у дома! Дъщеря ти е изгубена за теб и няма да се върне вкъщи. Намерила си е по-добро семейство!
	— Този човек, онзи агент… — плюе майка ми — той те отвлече!
	— Той ме спаси. Веднъж от хижата и веднъж — от теб. Сбогом, _Mamà_!
	Обръщам се и си тръгвам. Наясно съм, че дълбоко в мен се крие ридаещо момиченце, наранено дете, което не разбира защо родителите й са сторили подобно нещо и защо никой не се смущава от него. _Бъди търпелива_, казвам на това момиченце, _ще стане още по-зле, но после всичко ще си дойде на мястото_.
	Когато се качвам в колата, Стърлинг мълчи, не пита как е минало. Просто пали двигателя, включва се в движението и тръгва към Манасас и дома ми.
	_Дом._
	— Нека спрем при къщата ми — моля, щом стигаме до магистралата. — Имам да свърша нещо.
	— Разбира се! — тя ме следи с ъгълчето на окото си, съсредоточена предимно върху пътя. — Кас се обади. Не са открили нищо подозрително в дома на Глория засега.
	— Наистина ли?
	— Продължават с обиска. Уотс и Холмс държат Хес в управлението, но още не са я разпитвали. Чакат резултатите.
	— Какъв ужасен ден, Илайза!
	— Да.
	Къщата ми изглежда както винаги — удобната ми малка къщурка в приятни пастелни оттенъци — и цветята на Джейсън цъфтят по протежение на пътеката и пред верандата. Не съм сигурна защо очаквах да изглежда по-различно. Но я _усещам_ различна. Не би ли трябвало и да ми изглежда такава?
	Да, но не е, и ключовете я отварят точно както винаги и като изключим прахта, натрупала се за изминалите единайсет дни, отвътре също е непроменена. Шевон никога не е държала кой знае какво тук, само по някоя дрешка и тоалетни принадлежности, както и няколко книги до леглото. Отсъствието й не е променило дома ми.
	Дори спалнята, макар че леглото е все още неоправено и вероятно дори леко ухае на нея. Не съм влизала тук, откакто Емилия Андерс почука на вратата ми. Черното кадифено мече седи на нощното ми шкафче, а дузини негови роднини — в редица на полицата, която обикаля стаята.
	Преди не ми се е случвало да сравнявам гледката с квартала на семейството ми.
	Измъквам торбите за боклук изпод кухненската мивка и се връщам в спалнята, смъквам мечетата от рафта и ги тъпча в чувалите. Накрая всички проклети мечоци са долу, много от тях просто се търкалят по пода. Сграбчвам черното кадифено, с избелялото червено сърце и папийонката и… не мога.
	Притискам го към гърдите си и се старая да не мисля за Ава, която държи проклетите ангели мечета по същия начин, облягам се на стената и се свличам на пода, а краката си опъвам в пространството под леглото. След няколко минути Стърлинг си проправя път между мечетата, без да настъпи нито едно, и премества няколко, за да седне до мен.
	Не съм сигурна колко време седим така в мълчание. Достатъчно дълго, за да може светлината, която струи от прозорците, да се смени със здрач и сенките да се опънат през стаята и да изкривят перспективите.
	— Едно време, много отдавна, бях най-малкото от девет деца — прошепвам в крайна сметка. — Делях стая с двете си най-близки по възраст сестри, но когато станах на пет, получих своя собствена спалня горе на тавана. Толкова се гордеех с нея! Имаше сладко легло с балдахин, като на принцесите, и бял сандък за театралните ми костюми. Освен това имаше ключалка високо горе под ръба на вратата, където не достигах. В нощта след празника по случай рождения ми ден, първата ми нощ в тази стая, открих и причината да е там… — завъртам мечето, така че да го притисна към бедрата си, износеното му личице е по-смачкано от обикновено. Пълнежът му е толкова стар, че не си връща формата като едно време. — В течение на три години баща ми ме изнасилваше, а останалите членове на семейството не обръщаха внимание. Роднините ми, всички възрастни — знаеха, но хората от техните поколения… у дома, в Мексико… просто не _говорят_ за такива неща. Така че си затваряха очите и обръщаха гръб.
	— Три години — повтаря Стърлинг, шепне съвсем тихичко. Може би е заради специфичната тайна, може би заради здрачната светлина, чезнеща върху леглото. Мигът е на косъм да се пръсне от болка и подсказва, че говориш ли високо, ще го счупиш.
	— Освен това баща ми играеше хазарт. Семейството не знаеше за това. Това нямаше да му простят така лесно. Всички различни части от рода разчитаха едни на други, за да свързват двата края — пристрастяването му към хазарта означаваше, че поставя в опасност целия род. Загази много с една престъпна групировка. Не можеше дори да продаде къщата, за да покрие дълга. Целият квартал беше на рода, така че щеше да се наложи да дава обяснения. А и къщата не стигаше да покрие сумата.
	— Така че им е дал теб.
	— Той ме прати да си играя в гората зад къщата и когато никой не ме виждаше, бандитите ме нападнаха. Имаха хижа навътре в гората, твърде навътре, за да се навъртат обикновени посетители.
	— Колко време?
	— Две години… — Понякога се будя и още усещам грубите дъски под гърба си и прангата на глезена си, чувам дрънченето на тежката верига по дървото при всяко мое движение. — Там имаше и други деца. Може би попаднали случайно или пък спечелени. Тях не ги задържаха дълго, но неколцина от групировката ме харесаха много. Казаха, че страхът ми им харесва. Прекарах в хижата почти две години, преди да ми се отвори възможност за бягство. Сградата не беше правилно построена — дървото не беше запечатано. Лятото се оказа влажно и всичко гниеше. Успях да изкъртя халката, която ме приковаваше за стената. За да не дрънчи, увих веригата около себе си като боа, тихомълком се изнизах покрай мъжете, докато спяха, и хукнах като побесняла през гората.
	— Не обичаш горите — заключава Стърлинг, след като се смълчавам. — Винаги Едисън отива сред дърветата, ако има начин да не си ти.
	— _Si._ Беше нощ и цареше тъмнина, короните на дърветата бяха твърде гъсти, за да пропуснат лунна светлина. Навсякъде, обаче имаше плитки оврази. Тичах и не спирах. Падах непрекъснато, но винаги се изправях на крака, все по-уплашена и по-уплашена. И не намирах никакъв изход. Прекалено ме беше страх, за да пищя. Може би с виковете си щях да доведа и помощ, но по-вероятно да се появят мъжете…
	— Намериха ли те?
	— Чак на сутринта. Щом видели, че ме няма, веднага тръгнали да ме търсят. Веригата се беше заклещила в избуяли корени и когато се опитах да я откача, паднах през ръба на поредния овраг. Прангата се закачи и ми счупи глезена. И просто си висях там. Набиха ме заради опита за бягство… — с меката лапа на мечето проследявам белезите на бузата си. — От счупена бутилка са…
	Стърлинг обляга глава на рамото ми и чака.
	— След това ме сложиха в мазето. Основите бяха каменни и на капака имаше един куп ключалки. Не знам дали щях да имам смелост да опитам пак, честно казано. Нямаше и значение. Няколко дни по-късно се събудих от викове. Крясъци и стрелба. Сгуших се в тъмното, а ключалките застъргаха и вратата се отвори. На прага застана един едър мъж. Бях ужасена. Можеше само да става още по-зле, нали? Но някой му даде фенерче и той затанцува с лъча му около краката ми, а после слезе по стълбите, коленичи пред мен и се представи като Виктор.
	Долавям изненадата на партньорката си — полазва я тръпка, след която тя застава в почти същата поза.
	— Нашият Вик?
	— Нашият Вик. Той ме увери, че всичко ще е наред, че онези мъже никога повече няма да ме наранят. Те бяха взели ризата, единствената ми дреха, така че Вик ме уви в якето си, донесоха му инструменти да ми свали прангата. Някой друг — предполагам, Фини — пристигна с одеяло и плюшено мече… — помахвам на Стърлинг с мечешката лапичка и не толкова чувам, колкото долавям тихия й смях. — Вик ме вдигна и ме изнесе под страшно ярки прожектори, наоколо се въртяха дузини хора. Някои от мъжете, които ме държаха затворена, лежаха мъртви, но повечето бяха ранени или оковани. И докато минавахме, се възцари… кратко затишие. Мехур от тишина, понеже всички спираха да зяпат, а после се връщаха към онова, с което се занимаваха.
	— Знам нашата версия на това затишие.
	— Хижата беше толкова навътре в гората, че нямаше нито път, нито някакъв начин да се докара кола. Вик ме пренесе на около четири километра разстояние до най-близката точка, където колите имаха достъп и няколко патрулки мигаха с лампи като побъркани. Занесе ме до линейката и не исках да се пускам, така че той седя с мен, докато парамедиците работеха върху лицето и глезена ми, и третираха и другите ми рани. Вик каза, че ще ме заведе у дома при родителите ми.
	— Съмнявам се да е минало добре.
	— Разпищях се. Възразих, че няма да се прибера, не мога да се върна при _Papà_, който пак ще почне да ме наранява. Обещавах да съм добра, умолявах го, на всичко бях готова, само _Papà_ да не ме докосва отново. И на лицето му се изписа… честно, не знам дали си виждала Вик, когато е напът да започне да бълва огън и жулел.
	Стърлинг клати глава върху рамото ми.
	— Виждала съм го ядосан, но не чак толкова. Може би най-близо е бил при издънката на Арчър преди три години, но тогава остави Фини да се разбеснее.
	— Когато в болницата приключиха с прегледите, превързаха ме и обработиха раните ми, Вик се върна със социална работничка и друг полицай, те ме разпитаха за баща ми. Стаята ми в къщата още се пазеше; татко не би могъл да я промени, понеже на останалите от рода щеше да им се стори, че не вярва в завръщането ми някой ден. Всички други от рода мислеха, че съм отвлечена, дори майка ми. Той единствен знаеше истината. Така че полицията извърши обиск и видяха ключалката, както и дрехите „за игра“, с кръв и сперма по тях, намериха и дневника, който бях залепила с тиксо зад таблата на леглото. Арестуваха баща ми и мъжете от гората признаха, че съм им била преотстъпена, за да се уреди хазартен дълг. Семейството отрече да знае нещо за това, че ме е малтретирал. Семейството ми!
	Стърлинг кима.
	— Бяха бесни на съдията, когато взе решението да ме прати в приемен дом. Нали трябваше да ме върне у дома? Но бяха бесни и на мен, понеже трябвало само да благодаря за спасяването от гората. Трябвало е да се прибера у нас и да си затварям устата, понеже са ми семейство. Социалните все ме местеха в различни приемни домове, понеже роднините ми изникваха и започваха да тормозят възрастните. Моята _Tia_ Соледад направи няколко опита да ме отвлече от училище. След три години социалната ми работничка получи разрешение да ме прехвърли в друг град. От тогава насам съм виждала една от братовчедките си няколко пъти, но никого от другите. Семейството обаче няма да…
	— Няма да се откажат от теб, дори ако сте се разделили още преди години.
	— Да. Да, точно така. Оттогава баща ми е в затвора и ако всичко върви по план, там и ще умре. По-скоро от очакваното може би, предвид рака…
	— Тогава защо роднините ти се опитват пак да говорят с теб?
	— Всъщност не са спирали. Заради това си сменям толкова често телефонния номер. Но да, това е причината майка ми да дойде чак тук. Есперанца им е казала, че работя за ФБР в Куантико, че съм агент. Тяхното малко момиченце, я вижте докъде е стигнала! Аз съм жертвата, а съм и федерален агент; несъмнено, ако помоля властите да освободят татко, та да може да прекара остатъка от дните си у дома, съдията ще изпълни молбата ми.
	— Наистина ли те молят за това?
	Кимам и не мога да сдържа усмивката си, понеже Стърлинг мърмори в ръкава ми твърде подобни на ругатни думи. След като се успокоява, пита:
	— Ти ли поиска да си в екипа на Вик?
	— Не. Не бих опитала, дори да можех — изглеждаше малко странно да се мъча да се докажа като зрял агент на човека, изнесъл ме гола от мазето, когато съм била на десет. Когато получих назначението, той ме заведе на обяд — още преди да съм се срещнала с Едисън — и седнахме да поговорим, за да сме сигурни, че и двамата можем да се справим с положението. Вик каза, че няма срамно, ако отговорът е отрицателен — ще се погрижи да ме пратят в друг екип, няма да има стигма, няма да се разнасят клюки. В крайна сметка обаче… — Мечето лежи като утешително, познато докосване до шията ми. Двайсет и две години гушкане, кошмари и успехи. Веднъж дори претърпяхме катастрофа заедно и не позволих на парамедиците да ме докоснат, преди да зашият лапичката му, въпреки че собствената ми ръка кървеше като заклано прасе. Е, тогава бях на дванайсет. — Вик беше причината да стана агент във ФБР. Извади ме от истински ад и добротата му ми вдъхна увереност, че някой ден наистина бих могла да се почувствам в безопасност. Вик ме спаси — физически и душевно. И не влязох в академията в опит да му се отплатя, просто… Исках да правя същото за други хора. Той ми върна живота!
	— А сега някой използва историята ти срещу теб — шепне Стърлинг и лекичко докосва папийонката на мечето с върха на пръста си.
	— Не мисля, че е нарочно. Според мен убийцата се опитва да даде този дар и на други… — седим в мълчание, докато накрая задавам въпроса, с който се опитвам да не тормозя другите агенти. — Защо си в „Престъпления срещу детето“, Илайза?
	— Бащата на най-добрата ми приятелка се оказа сериен убиец — отвръща партньорката ми спокойно. Всъщност дори се усмихва. — Преди три години разказах за това на Прия. Арчър се държеше като задник с нея. Бащата на най-добрата ми приятелка се оказа сериен убиец и въпреки че убиваше възрастни жени, видях какво причини на децата, когато се разчу истината. Често ходех на гости с преспиване у тях. Той ни завиваше вечер. И е сторил всичко онова… Исках да го разбера. Така и не успях, разбира се, но ми остана манията по проучване на престъпници и психология и един ден, когато се бях прибрала за зимната ваканция от колежа, татко ме попита не смятам ли да го превърна в своя кариера…
	— Дори не си мислила за това, нали?
	— Не. Така де, бях изкарала няколко курса по психология и криминология, но имах още обучение пред себе си. Тъкмо бях завършила общообразователната част и се опитвах да реша какво ще специализирам. Татко обаче ме накара да осъзная, че мога да вложа тази мотивация в работа в помощ на останалите. И избрах „Престъпления срещу детето“, защото още дружа с Шайра и си спомням колко ужасно беше, когато открихме какво е правил баща й. Това ме накара да поискам да помагам на деца. И нашият отдел ми позволява да го правя.
	След известно време Стърлинг се изправя и ми подава ръка да ми помогне да стана. Оглеждаме хаоса от плюшени мечета по пода. Не са ми останали чували за боклук в кухнята.
	— Остави ги — съветва ме колежката ми. — Ще се върнеш към тази задача по-късно, ще решиш някой друг път. Събираш ги от години и моментът е наистина лош да взимаш важни решения.
	— Изхвърлянето на плюшени мечета е важно решение?
	— Разбира се, щом ти напомнят защо си тук…
	— Ти си мъдра душа, Илайза Стърлинг.
	— Нали знаеш — мъдростта ходи по хората. Предвид всичко останало, би било безотговорно да те напия, така че се надявам съветите да са достатъчни!
	Телефонът ми звънва. Вадя го от джоба си, но не успявам да се заставя да го вдигна. Не и ако обаждането означава едно мъртво дете.
	Стърлинг го взима от ръката ми, поглежда екрана и изтегля зелената слушалка.
	— Киърни, тук са Мерседес и Стърлинг.
	— Страхотно — гласът на Кас се чува тънък и далечен, може би и тя използва високоговорител. — Бърнсайд прегледа достъпа до всички досиета в службата през последните няколко седмици и специално внимание отдели на онези, отваряни, без да е добавяна допълнителна информация, и които е най-вероятно да са с подправен достъп.
	— Добре. Това насочва ли ни към Глория?
	— Ето тук положението става странно…
	— Странно в какъв смисъл?
	— Ами например много пъти досиетата на децата ни, освен всички други, са преглеждани в дните за химиотерапия на Глория. Чиновниците в архива нямат дистанционен достъп.
	— Значи някой друг използва логина на Глория. Може ли да е Лий?
	— Ако е той, не го прави от компютъра си — чист е и чиновниците вероятно щяха да са забелязали, ако е сядал на компютъра на Глория. Истински странната част е, че има и едно търсене, което излиза почти всеки ден, а не е в юрисдикцията на службата в Манасас. В Стафорд е и за този адрес дори няма активно досие на „Закрила на детето“. Можеш ли да се сетиш защо някой би проверявал за сигнали адрес, който не само не е в тяхната юрисдикция, но е и извън ловните им територии?
	— Стафорд? Стафорд, Стафорд… — вслушай се в инстинкта си, Мерседес, подсказва ти нещо… — Прекарай този адрес спрямо старите ми случаи.
	— Да видим… — в тишината в къщата чувам щракането на клавиши по телефона. — Мили боже, Мерседес! Преди девет години, четиринайсетгодишно момиче на име Кара Ерет. Баща й я бил, изнасилвал и я заставял да проституира с приятелите му. Мамка му! Била си с нея в болницата.
	— Ангел пазител — мърморя и си спомням. — Тя каза, че най-накрая си имала ангел пазител. Майка й забила колата си в дърво, когато Кара била на девет или десет. Баща й е още в затвора — и там ще векува, ако си спомням добре, — така че не продължава да живее в онази къща. И се съмнявам и Кара да живее там. Проверихме случая й тази сутрин, но не успяхме да я проследим след гимназията; къде е тя сега?
	— Ще поровим и ще разберем. Ще ти се обадя, когато получим сведения.
	— Кара Ерет… — повтаря Стърлинг, сякаш опитва името на вкус. — Беше в краткия ни списък. Но каква е връзката й с Глория? Или с онзи, който използва логина на Глория?
	Клатя глава, последните парченца от пъзела са все още извън обхвата ми.
	— Била е руса като малка, но баща й боядисвал косата й червена, когато започнал да я дава „под наем“ на приятелчетата си… — разказвам на партньорката си подробностите, които съвсем наскоро прочетох и още ме потискат. — Ами ако търсим Кара, но тя…
	Телефонът ми звънва, преди да довърша мисълта си, но не е Кас. Непознат номер е.
	— Рамирес.
	— Мерседес — разнася се дрезгав шепот. — Мерседес, тя е тук!
	— Тук ли? Къде тук? Кой се обажда?
	— Емилия! — шепне момичето от другата страна на слушалката. — Жената, която уби родителите ми, тя е тук — при чичо ми Линкълн!


>	26

	— Пътуваме към теб! — обещавам незабавно, а Стърлинг вече е извадила ключовете и телефоните си още преди да стигнем до вратата. Подхвърля ми ключовете, за да може да приготви телефоните. — Емилия, ти на сигурно място ли си? Криеш ли се?
	— Не, трябва да предупредя чичо си!
	— Емилия, трябва да се скриеш! — ръцете ми не треперят, когато пъхам ключа и стартирам двигателя, обучението побеждава адреналина. Виждам, че Стърлинг пише на Кас от единия телефон и търси номера на полицията в Шантили на другия.
	— Няма да го оставя да умре, както умря мама! Той наистина много добре се грижи за мен. Мил е и не ме наранява. Не мога просто да го зарежа!
	— _Тя_ в къщата ли е? — питам, докато потеглям от паркинга. Стърлинг грабва телефона от рамото ми и го превключва на високоговорител, а после го намества в стойката, щръкнала от запалката.
	— Не. Обикаля наоколо.
	— С чичо си сами ли сте у вас?
	— Не. Приятелката му е тук.
	— Добре, Емилия, тичай в стаята им, ако можеш да го направиш, без да те видят през прозореца. Събуди ги. Но действай потайно. Ако сте шумни, може да пострадате всички. И дръж телефона у себе си.
	Чувам тежко дишане отсреща. Богородице, ама че смело момиче! Стърлинг свива шепи около устата си и микрофона на телефона си, за да приглуши разговора с дежурния полицай в Шантили. Свиря с гуми като прилеп от ада, чуквам другия й телефон и завъртам пръст — най-близкото до „буркан!“, което мога да наподобя.
	Тя обаче схваща и започва да вкарва друго съобщение, този път до Холмс, за да й извести, че караме в полицейски режим, но с частна кола без лампи или сирени. Съобщава го и на дежурния полицай, така че — да се надяваме — ще успеем да се доберем до Шантили, без някой добронамерен катаджия да ни спре за нарушаване на дузина и повече членове на правилника за движение по пътищата.
	Съненият глас на Линкълн Андерс се разнася в стаята с телефона:
	— Емилия? Какво има, Еми?
	— Жената, която уби родителите ми. Отвън е… — казва му тя, поднесла телефона право пред лицето си.
	— Кошмар ли си сънувала, миличка? — пита женски глас, също така замаян от съня. Боже, по-късно е, отколкото си мислех.
	— Не, тя е тук, отвън е. Трябва да се скрием.
	— Емилия, сложи телефона на високоговорител — казвам й аз. — Нека чичо ти ни чува.
	— Добре — пъшка тя и фоновият шум се променя.
	— Господин Андерс, разговаряте с Мерседес Рамирес, агент от ФБР. Емилия ми се обади. Вярвам й, като казва, че убийцата е отвън. Полицията от Шантили е на път към адреса ви. Имате ли мазе или подземие, в което да се скриете?
	— Не — отговаря той, внезапно доста по-буден. — Има изба…
	Мръщя се.
	— … но входът е отвън. Не може да се влезе оттук.
	— А имате ли оръжия в къщата?
	— Н-не.
	— Адресът е извън чертите на града — шепне Стърлинг. — Полицаят казва, че две коли пристигат до десет минути.
	Десет минути. Исусе шибани Христе!
	— Можете ли да излезете от къщата? — интересувам се. — Да отидете при съседи?
	— Хайде, Стейсия, стани. Просто ще… — чичото млъква внезапно.
	Емилия хленчи:
	— Тя е в къщата!
	— Махайте се оттам. Веднага!
	Стърлинг ме гледа ококорена, но държи телефона си близо до микрофона, а приложението за запис свети.
	В тишината гръмва изстрел, последван от изпъшкване и два писъка.
	— Емилия, БЯГАЙ! — крещя през тътена на следващите изстрели. Сега вече пищи само момичето. Не знам дори дали ме е чула.
	— Спри — нарежда приглушен глас в слушалката. — Вече си в безопасност. Всичко ще бъде наред!
	— Емилия!
	Чува се шум от борба и Емилия се разпищява отново, зверски и жалостиво, до кървене в гърлото, а после…
	Още един изстрел и тежко тупване.
	— Не, не, не! — стене гласът. — Не, не трябваше да става така. Не. НЕ! Трябваше да си В БЕЗОПАСНОСТ! Аз те СПАСЯВАМ! — Убийцата пищи и викът й заглъхва в задавено хриптене. Почти не чувам стъпките. Паузите между тупванията подсказват, че тя тича и, мамка му, полицията още не е пристигнала, няма да дойдат навреме да я спрат!
	— Кара! — крещя и се питам дали ме чува. — Кара, Мерседес е! Помниш ли ме?
	Единственото, което достига до мен обаче, са измъчените стенания на някой все още жив. Със стичащи се по обезкървените бузи сълзи, Стърлинг обяснява на дежурния полицай да прати линейки.
	Твърде много минути по-късно чуваме пристигането на полицаите, които проверяват къщата.
	— Имаме оцелял! — вика единият и някой настъпва телефона на Емилия, преди да чуя кой е извадил късмет.
	Карам с над сто и шейсет километра в час в зона с ограничение седемдесет, но не успявам да пристигна навреме.
	Когато спираме с пищящи гуми пред къщата на Андерс, навсякъде мигат буркани и сипват сол в рани, които са много пресни и болезнени. На алеята има две линейки и докато търчим към входната врата, двама санитари изкарват оттам носилка.
	На нея има мъж. Братовчедът на бащата на Емилия — Линкълн Андерс.
	— Момиченцето! — викам им задъхано.
	Единият от тях клати глава и продължават към линейката.
	На вратата има полицай и той едва хвърля поглед на документите ни.
	— Жената и момичето са били мъртви, преди да паднат на земята — обяснява ни той. — Жената е застреляна право в сърцето, момичето е улучено в главата, от упор.
	— Говорехме с нея по телефона — казва Стърлинг с треперещ глас. — Тя забеляза заподозряната, обади ни се и отиде да събуди чичо си и приятелката му. Опитваха се да напуснат къщата.
	— Защо ви се е обадила? Защо не е звъняла в полицията?
	— Родителите й бяха убити на трети… — разтривам лицето си с длани. — Беше доставена в моята къща и й дадох телефона си, ако някога има нужда от мен. Видяла е същата жена отвън и тук.
	— Значи ти си онази…?
	Стърлинг, честен кръст, съвсем буквално му изръмжава и полицаят се изчервява.
	— Нямах предвид нищо лошо — оправдава се той припряно. — Дежурният каза, че обаждането идва от ФБР и не знаехме защо, това е всичко. Видяхме статията във вестника.
	— Със случая се занимава агент Кейтлин Уотс, партнира си с детективи Холмс и Миньоне в Манасас.
	— Шефът получи обаждане от Уотс; пристига малко след вас.
	— Ще й отнеме по-дълго от… — Стърлинг спира, загледана в джипа с примигващи лампи, който набива спирачки зад колата й. — Била е още в Манасас. Мерседес, тя е била още в Манасас!
	Което ще рече, че все още е разпитвала Глория…
	Уотс и Холмс се втурват през двора.
	— Кара Ерет — подвиква Уотс още преди да стигнат до нас. — Сменила си е името на Карълайн Тилерман, след като е напуснала приемната грижа. Една от служителките в архива е. Пратили сме полиция в апартамента й и сме обявили колата й за издирване.
	Карълайн Тилерман. Точно с нея говорихме аз и Кас в службата „Закрила на детето“.
	Поглеждам Холмс, която е значително по-сериозно разтърсена.
	— Говорехме по телефона с Емилия…
	Тя затваря очи и вдига автоматично ръка да целуне палеца си.
	— Всички проверихме Линкълн Андерс, когато каза, че ще вземе Емилия — заявява Стърлинг. — Социалните направиха проучване, но и ние също. Беше напълно чист. Най-близкото до неприятности, което си е навличал, са няколко глоби за превишена скорост. Защо, по дяволите, го е нападнала?
	— Социалните са получили анонимно оплакване тази сутрин.
	— Анонимно.
	— Тази сутрин?
	Уотс кима нетърпеливо:
	— Обадилият се заявил, че на приятелката на Линкълн не може да се доверяват деца, понеже е убила момче.
	— Какво? — зяпваме и двете.
	— Когато Стейсия Якова била тийнейджър, помагала на баща си да чисти оръжията му на кухненската маса и съсед наминал да моли баща й да помогне с пренасянето на нещо тежко. Така че той й казал да остави пистолета, върху който тя работи, както и че веднага се връща. Брат й влязъл, надрусан до безобразие. И тя го помислила за крадец. Нападнал я с нож. Порязал я и я пробол няколко пъти, понеже тя не искала да го наранява, но когато вдигнал ножа към гърлото й, Стейсия грабнала едно от оръжията, които още не били почистени, и го гръмнала в бедрото.
	— Изкървял е до смърт?
	— Не, извикала линейка и го закарали в болница, но когато го упоили за операцията…
	— Предозирал е?
	— Бащата влязъл в края на сблъсъка им. Именно той откопчил сина си от Стейсия. Очевидно е било самозащита, така че никога не са й повдигали обвинения.
	— Ако това анонимно оплакване се окаже от някого от бившите приятели на брат й или бивше гадже… — поклащам глава. — Но Кара вероятно не е била в достатъчно адекватно състояние да го проучва. Чула е името на Емилия и незабавно е решила да я спаси.
	Телефонът ми звъни и се кълна, че, дявол да го вземе…
	Стърлинг го изтръгва от ръцете ми.
	— Кас е — докладва и приема обаждането на високоговорител. — Киърни, тук сме Рамирес, Стърлинг, Уотс и Холмс.
	— Емилия? — пита тя незабавно.
	— … Не.
	— По дяволите! — приятелката ми си поема дълбоко и треперливо дъх — и вдишването, и издишването се чуват ясно по телефона. — Карълайн Тилерман не е в апартамента си. Полицията е намерила няколко маски, бели гащеризони — и окървавени, и чисти, руси перуки — също с кръв и чисти, кашон с бели мечета ангели… всичко от комплекта, освен нож и пистолет, но има кутии с патрони.
	— Знаем ли какво кара?
	— Тъмносиня „Хонда CR-V“ от 2004-та. Намерихме и осемте досиета, липсващи от „Защита на детето“, пратили сме агенти и полицаи, за да обезопасят семействата.
	— Ами адресът в Стафорд?
	— Къщата е собственост на старши лейтенант от военноморските сили Дешон Дъглас. Живее там със съпругата си Октавия и деветгодишната им дъщеря Нишел. Няма оплаквания или подозрения за насилие в семейството нито в Стафорд, нито на предишните им адреси.
	— Обади се в участъка и прати полицаи на адреса.
	— Какво ти е хрумнало? — пита Уотс.
	— Кара току-що застреля от упор дете, което се опитваше да спаси. Тя е напълно пощуряла и ако се опита да отиде в апартамента си, ще види засадата. Къде според теб ще отиде, когато не й останат никакви варианти?
	— Аз се прибирам у дома — казва умислено Холмс, — при съпруга и дъщеря си.
	— Представи си, че си на двайсет и три и неомъжена.
	— Тогава при родителите си.
	— Но майка й е мъртва, а баща й е в затвора. Така че остава само къщата в Стафорд, където баща й я е прекарал през абсолютен ад. Къщата, където мъж живее с момиченцето си и тя я проверява всеки ден, за да е сигурна, че няма оплаквания.
	— Все още няма оплаквания — посочва Стърлинг.
	— Смяташ ли, че това вече има значение за жената, която чухме по телефона?
	Тя клати глава.
	— Бърнсайд звъни в Стафорд — докладва Кас. — Ще се обади и на военна полиция, предвид че собственикът на къщата е старши лейтенант. Смятаме, че може би сме идентифицирали първоначалния тласък на Кара.
	— Който е…?
	— Преди няколко месеца баща й наел частен детектив да я намери. Когато успял, й пратил писмо с молба да му дойде на свиждане. Писмото още е в апартамента й, така че се обадихме в затвора.
	— Тя отишла ли е?
	— Да. Обаче вижте — баща й се е оженил повторно и съпругата му е бременна. Очаква момиченце през август.
	— Искаш ли да ми обясниш как, по дяволите, затворник, който е заставял дъщеря си да проституира, получава право на посещения с преспиване? — озъбва се Уотс.
	— Не получава, но когато има дружелюбен пазач в затвора, готов да измъкне тайно семенна проба, новата съпруга може да отиде в клиника за инвитро. Тъмничарят е уволнен, но белята вече била станала…
	— И бащата, който неведнъж е продавал дъщеря си на приятели, ще получи ново момиченце. Спомням си, че го разпитвах след ареста; вероятно я е проследил и й е казал лично само за да я измъчва. Копелето вероятно се е изкефило да я нарани отново. Права си, това трябва да я е тласнало към действие.
	— Взехме назаем екипите на Блейки, Куомо и Кенг, за да разполагаме с достатъчно хора. Хановериан разписа заповедта.
	— Краят за нея е в Стафорд — сърцето ми препускаше в бесен ритъм. — Не може да се сдържи.
	— Колко си сигурна?
	— Какво правиш, когато изгубиш пътя? — питам тихо.
	Стърлинг пристъпва крачка по-близо до мен и навежда ухо над устата ми.
	— Тичаш у дома — напомням й. — Светът гори и я премазва, така че тя тича към дома, но когато стигне там, ще си спомни всички способи, по които е била наранявана, ще види онова момиченце и ще познае себе си в него.
	— Киърни, прати адреса на Едисън!
	— Той все още е тук, в службата — казва Кас.
	— Какво е? — питаме в един глас със Стърлинг.
	Чува се шумолене и изписукване, и след това на линия идва умореното мърморене на Едисън:
	— Накъде сме тръгнали?
	— Осведоми го по пътя, просто се озовете на място — нарежда Уотс. — Рамирес, Стърлинг, тръгвайте.
	— Ами процедурата? — пита колебливо Стърлинг.
	— Майната й на процедурата. Вие имате най-голям шанс да свалите Тилерман, просто се уверете, че Киърни извършва ареста. Дай ми ключовете си, вземи моите; аз имам буркан… — Уотс протяга ръка. Стърлинг взима ключовете от мен и ги пуска в шепата й, като грабва връзката за джипа.
	В Денвърския клон партньорката ми имаше репутация, че когато шофира, разплаква и опитни агенти. Никога не е претърпявала катастрофа, никога не е нанасяла щети, но прекарваш цялото пътуване в молитви. Струва ми се, че точно от нещо такова имаме нужда в момента. Когато засвирва с гуми надолу по улицата, аз запъвам крака почти както си представям, че правят моряците по време на буря.
	— Моля те, закарай ни там! — шепна. — _Por favor*44._
	[*44 Моля (исп.). — Бел.прев.]


>	27

	Когато пристигаме с вой, къщата на семейство Дъглас е нашарена от примигващи червени и сини лампи. Едисън стои на входната врата заедно с униформен полицай, поглежда си часовника и потреперва.
	— Добрала се е дотук първа, вероятно е дошла направо от Шантили — осведомява ни той. — Майката е вътре. Таткото е на път към болницата, но майката отказва да тръгне, преди дъщеря й да се окаже в безопасност.
	— Майката добре ли е?
	— Улучена е в ръката и куршумът е излязъл. Парамедиците са я превързали и я наблюдават. Киърни е с нея. Полицията организира пунктове за проверка и отряди за претърсване навътре в гората, ФБР изпраща още агенти и ако се стигне до спасителна акция, Военноморските сили предлагат помощ от Куантико.
	— Да влезем вътре. Трябва да говоря с госпожа Дъглас.
	Госпожа Дъглас се намира в кухнята си, вкопчила и двете си ръце в чаша с вода. Слуша Кас, която стои до нея, но все поглежда към големия прозорец в трапезарията, все едно ще види дъщеря си да се задава по улицата. Току-що е станала свидетел на застрелването на съпруга си и на отвличането на момичето, и боже, иска ми се да пипам нежно, но нямам време.
	— Госпожо Дъглас, казвам се Мерседес Рамирес и съм агент към ФБР. Има ли наоколо места, на които децата обичат да си играят? Нещо, което съществува наоколо отдавна?
	Тя ме зяпва.
	— Моля?
	— Жената, която отвлече дъщеря ви, е живяла тук преди. Не просто в квартала, а точно в тази къща. Няма да напусне Стафорд, така че има ли някакво място, където се събират децата? Може би такова, което пазят в тайна от родителите си?
	— Ами… не, не мисля… — тя поглежда към вратата на хладилника, на която висят листчета, бележки и снимки, и се ококорва. — Има една къща на дърво! Нишел я нарисува. Със съседчето я намериха преди няколко седмици. Казаха, че се разпадала и аз… й се скарах, задето се е отдалечила толкова навътре в гората.
	— Тя каза ли ви къде е?
	— Не. Само, че е много далеч.
	— Съседчето, така ли? От коя страна?
	Тя сочи и аз изхвърчам от къщата и отивам да тропам по вратата на съседите, а Едисън се държи плътно до мен. Отваря ми кръглолик мъж в халат за баня.
	— Какво става? — интересува се той. — Семейство Дъглас добре ли са?
	— Господине, дъщеря ви вкъщи ли си е?
	— Да, но какво…
	— Нишел Дъглас е отвлечена — казвам му в прав текст — и смятаме, че похитителката може би я води към къщата на дървото, която са открили заедно с дъщеря ви.
	— Забранено ни е да ходим пак там! — обажда се едно момиченце от коридора. Скрива се зад баща си и надзърта ококорена към нас. — Госпожа Дъглас каза, че било твърде далеч.
	— Няма да ви се кара за това, _mija_ — обещавам и приклякам по-ниско до нейното ниво. — Просто трябва да разбера къде е. Можеш ли да ни обясниш как да стигнем дотам?
	Тя тревожно хапе устната си.
	— Нишел добре ли е?
	— Опитваме се да я намерим. Но се нуждаем от помощта ти!
	— Чакайте! — момиченцето се втурва по стълбите и след малко се връща с лист хартия в ръка. — Ето карта! — тя ми я тика в ръцете с такава сила, че я смачква и се налага да я изглади, преди да започне да сочи по нея. — Тръгвате по права линия от задния двор и продължавате през потока, а след това ще видите една странна каменна щуротия. От там надясно до купчината гуми. Завивате наляво и вървите направо наистина много дълго — и стигате до къщата на дървото. Но не може да се качите по стълбата, понеже гвоздеите са ръждиви и госпожа Дъглас каза, че така се хваща тетанус!
	— Страхотно, миличка, благодаря ти! — изправям се и връчвам картата на баща й. — Най-добре стойте вътре известно време. Насам идват още агенти и полицаи.
	— Разбира се. Надявам се… — той преглъща с мъка и придърпва дъщеря си в плътна прегръдка. — Надявам се да я намерите жива и здрава.
	Кас ни пресреща между къщите.
	— Хановериан е тук, ще остане с госпожа Дъглас. Накъде сме тръгнали?
	— Трябват ни по-големи фенерчета, ако ще влизаме в гората.
	Тя подсвирва на един от униформените полицаи и не след дълго сме се втурнали сред дърветата с тежки „Маглайт“ и обещание за подкрепление веднага щом пристигне. Би трябвало да го изчакаме, но един поглед към изражението ми и Едисън решава да ни позволи да действаме. Разделяме се на две двойки, държим ниско и фенерчетата, и извадените и насочени към земята пистолети.
	Гората не е същата като у дома, където дърветата са преплетени и бодливи, и намушкват небето. Тези тук са по-масивни, клоните им не са така склонни да те удрят и закачат. Не говорим, околностите огласява само пъшкането ни. Шумът от предната страна на къщите се лее зад нас, чуват се само странни откъси от разговори без думи. Прецапваме през потока — плитък, но твърде широк за прескачане — и пренебрегваме неудобството от жвакащите обувки, докато се озъртаме за каменната камара, спомената от момичето. Изминали сме поне миля, преди да я видим, и там завиваме надясно. Купчината гуми се появява доста бързо след нея.
	_Продължавате направо наистина дълго време_, каза малката и предвид колко сме се отдалечили вече, даже малко се притеснявам. Двамата с Едисън водим и аз избирам темпото, извърнали сме се в противоположни посоки, за да имаме поне миг време, ако Кара се опита да ни издебне.
	Три километра по-късно чуваме нечии писъци и женски глас, който крещи. Вече тичаме и най-сетне пред нас се вижда полянка. Забавяме ход, колкото смеем, опитваме се да бъдем тихи, но навред има сухи клончета, все едно е заложен шумов капан.
	— Не се доближавайте! — крещи жената в бяло, сграбчва Нишел за врата и секва писъка й. Пистолетът й се люлее точно до лицето на момичето.
	Изключвам фенерчето и го пъхам в гайките на колана на кръста си.
	Едисън въздъхва, но кимва, после дава знак на Стърлинг и Кас да тръгнат в различни посоки. Той самият се настанява, приклекнал, зад едно от дърветата, за да мина покрай него.
	— Кара — подвиквам. — Кара, аз съм, Мерседес! Знам, че не искаш да нараниш Нишел.
	— Аз я спасявам! — отвръща похитителката с глас, все още приглушен от празната бяла маска. — Те ще я наранят. Те винаги нараняват!
	— Както те е наранил баща ти — съгласявам се и излизам на полянката. Пистолетът й се насочва към мен, но не се опитвам да я приближавам. — Знам, че новата му съпруга ще роди момиченце. Кара, обещавам ти, че той никога няма да получи възможността да нарани това бебе!
	— Аз я закрилям! — настоява тя.
	— Кара, може ли да свалиш маската? Нека видя лицето ти, миличка, искам да съм сигурна, че си добре!
	Похитителката се колебае, но после пристъпва зад Нишел и я използва като щит, за да се пресегне с ръката, с която държи пистолета, и да избута нагоре маската. При падането си на земята „ангелското лице“ отнася със себе си и дългата сребристоруса перука. Естествената коса на Кара е малко по-тъмноруса, тъмна и влажна от потта и в момента е прибрана на стегната плитка. Тази млада дама с широките си скули и обло лице не ми прилича много на сломеното момиче от досието. Изглежда добре и е трудно да свържа веселото й излъчване в социалната служба с детето, което плачеше винаги щом изляза от болничната стая.
	Докато не ме поглежда — тогава разпознавам страха й.
	— Ето те и теб, миличка! Нали и двете с Нишел сте добре?
	Момиченцето ме поглежда невярващо, сълзи се стичат по лицето й. Ще ми се да можех да й смигна, да се усмихна или по някакъв начин да й окажа подкрепа, но не мога — не и докато Кара ме гледа.
	Кара, която също плаче и клати глава:
	— Не мога да им позволя да я наранят!
	— Позволи ми да я взема, Кара. Нека мине под моя закрила!
	Пистолетът внезапно отново се насочва към мен.
	— Ти трябваше да пазиш Емилия и да я закриляш, но допусна да отиде при онази жена! Жената, убила момченце!
	— Не, Кара, никого не е убила. Брат й я нападнал, докато бил друсан. Защитавала се е. И му е причинила незначителна огнестрелна рана. Нямало е да умре, но наркотиците, на които бил, не се съчетали с анестезията. Умрял заради дрогата, миличка. Стейсия не е сторила нищо лошо!
	— Не. Не, лъжеш!
	— Никога не съм те лъгала, Кара. Нека Нишел дойде при мен. Ще я закрилям.
	— Никой не може да ни закриля — отвръща Кара тъжно. — Светът не е безопасен, Мерседес! И никога не е бил!
	Заради тревогата проличава ясно провлаченият й тайдуотърски акцент, практически несъществуващ, докато разговаряше с нас в службата.
	— Да, но ние сме тук, Кара. Погледни ни само, двете с теб. Бащите ни са ни причинили ужасни неща, но сме оцелели. Помагаме на други деца. Ти се справи толкова добре, миличка, толкова се стара да опазиш тези деца! Сара? Сара Картър? Тя е толкова облекчена, Кара, сега е в безопасност. И й помогна ти!
	— Пастрокът й беше лош човек — съгласява се Кара и леко спуска оръжието надолу.
	— Беше. Той я нараняваше. И ти го спря.
	Нишел не се бори, но ме гледа и личи, че се е досетила какво се опитвам да направя. Когато Кас настъпва сухо клонче и пукотът е направо оглушителен, Нишел светкавично се размърдва и стоварва крак върху по-малко клонче.
	О, добро момиче, умно, прекрасно дете!
	— Кара, знам, че закриляш Нишел, но нали си спомняш, че ти разказвах какви правила има? Не ми е позволено да си прибера пистолета, докато има извадено друго оръжие. Помниш ли?
	Блондинката кима умислено.
	— Приятелят на татко. Той трябваше да го остави.
	— Именно. Знам, че я закриляш, Кара, но ти имаш пистолет. Не ми е позволено да прибера моя.
	— Но…
	— Нима не искаш да ти помогна, Кара?
	Тя си е избрала името Карълайн, но „Кара“ е гравирано чак в костите й, изкървява през белезите. Кара е името на уплашеното момиченце, което копнееше за утеха. Онова, което ми вярваше.
	Кас и Стърлинг няма да успеят да стрелят по похитителката отстрани, не и без да рискуват живота на Нишел. Кара трябва да остави пистолета.
	— Не исках да нараня Емилия — изхлипва блондинката. — Просто се опитвах да я защитя!
	— Знам. Знам, че е така, тя просто не разбираше. Беше уплашена, Кара. И всички правим разни грешки, когато сме уплашени, нали? Остави пистолета, миличка.
	За предпочитане — преди хеликоптера, който чувам, да се приближи и да те уплаши.
	Но похитителката се колебае твърде дълго и хеликоптерът се появява над поляната със заслепяващия си прожектор. Присвивам очи срещу него, свикнала съм му. Кара изкрещява:
	— Опитваш се да ме измамиш! Излъга ме!
	— Кара, знам, че мислиш доброто на децата, но си убила няколко души. Това носи последствия.
	Едисън, Стърлинг и Кас излизат един след друг на полянката с вдигнати пистолети, прицелени в Кара. Все още стоят настрани, стараят се да ми позволят да продължа започнатото.
	Но вече съм изгубила Кара. Тя се взира в мен с блеснали в очите й сълзи, цялото й тяло трепери под напора на емоциите.
	— Аз им _помагам_, Мерседес! Както ти ми помогна. Защо… Мислех, че ще се гордееш с мен! Защо се опитваш да ме спреш? Защо?
	— Карълайн Тилерман! — надвиква Едисън оглушителния тътен на перката на хеликоптера. — Остави оръжието. Арестувана си за убийствата на Сандра и Дениъл Уилкинс, Мелиса и Самюъл Уонг…
	С изкривено от гняв лице блондинката се хвърля напред, почти се препъва в съпротивляващата се Нишел и стреля. Едисън пада на земята. Внезапно следва пукот и роза в черно и червено цъфва на челото на Кара. Тя си поема дъх, опитва се да вдиша още веднъж и се катурва на земята, докато Нишел се бори да се освободи от нея.
	Обръщам се към Стърлинг и Кас, но и двете гледат мен.
	_Dios mio*45._ Аз съм била!
	[*45 Боже мой (исп.). — Бел.ред.]
	Аз стрелях.
	Стърлинг се втурва да грабне Нишел, изритва пистолета настрани и обръща момиченцето, така че да не види жертвата. Кара се е проснала на земята, веждите й са сбръчкани в потрес, устата й — отворена от изумление.
	Стенание зад гърба ми ме кара да се обърна. Едисън!
	— Мерседес!
	Приклякам до него. Превил се е над левия си крак и стиска с две ръце долната част на бедрото си, доколкото му е по силите. Гъста и тъмна, кръвта се стича между пръстите му. Прибирам пистолета си в кобура, много по-тежък е, отколкото някога съм го усещала, смъквам си блузата — хвърчат копчета — и започвам да я увивам около раната.
	— Да знаеш — хрипти Едисън през стиснати зъби, — вече наистина ще си мислят, че спим заедно!
	Стягам здраво първия възел над раната от куршума и той изръмжава.
	— Как е? — пита Стърлинг с треперещ глас.
	— Ще трябва да го вдигнат. Хеликоптерът не може да кацне, а и той не е способен да ходи. Прекалено далеч е да го носим.
	— Така ли ще ми кажеш, че съм дебел?
	— Така ще ти кажа, че чуя ли още една шега, и те зарязвам под нежните грижи на Прия!
	Задникът ми се хили насреща, честна дума!
	— Бях модел на въздържанието, когато тя пострада.
	— Това не означава, че ще следва примера ти.
	Той се мръщи срещу пулсиращата вълна на болката, мускулите му подскачат под дланите ми.
	— Права си.
	Морски пехотинец в пълно снаряжение се спуска от летящия над нас хеликоптер.
	— Някой ранен? — вика той.
	Кас го хваща за лакътя и го бута към нас. Пехотинците, ако правилно си спомням, всъщност нямат медицински персонал, но повечето отряди държат в състава си хора с известна медицинска подготовка. Войникът бързо проверява какво е положението под просмукалата се вече с кръв превръзка и завърта глава да поговори в радиото на рамото си. Втори пехотинец се спуска със сгъваема носилка и въжета.
	— О, мамка му, не! — мърмори Едисън.
	Чуквам го по челото с окървавените си пръсти.
	— Ще го направиш и ще благодариш накрая! — предупреждавам го злокобно. А след това, понеже ми е брат и сме уплашени до смърт, заравям пръсти сред рошавите му къдрици. Не се отдръпвам, докато пехотинците го вдигат с плавно, отработено движение и го прехвърлят на подготвената носилка. Пренасят я до провисналите въжета и с поредица възли, които ми изглеждат по-скоро бързо завързани, отколкото здрави, поне за неопитното ми око, закачат и себе си, и Едисън. От хеликоптера ги прибират с лебедка. Последно виждам партньора си уморено и леко подигравателно да отдава чест на морските пехотинци, които го издърпват на борда.
	Кас ме хваща за лакътя с две ръце и ме вдига на крака.
	— Нишел! — напомня ми, докато хеликоптерът се отдалечава.
	Вярно. Травмирано дете, което няма ни най-малка представа какво се случва.
	Тя се е сгушила в Стърлинг, заровила е лице в корема й и раменете й треперят. Партньорката ми я масажира здраво между лопатките и по този начин я успокоява.
	— Нишел?
	Момичето завърта глава да ме погледне с едно око.
	Прикляквам до нея, като се опитвам да не пипна и двете с окървавените си ръце.
	— Ти си много умна и невероятно храбра! — казвам й. — Знаеше точно какво се опитваме да направим, нали?
	— В началото не — прошепва тя в ризата на Илайза.
	— Но се досети, нали? Беше толкова страшно, но ти се досети и ни помогна. Благодаря ти, Нишел! Съжалявам, че ти се случи всичко това, и много съжалявам, че първоначално изглеждаше, сякаш влошавам положението. И знаеш ли какво, майка ти е у вас и те чака, и много се притесняваше за теб!
	Малката видимо се оживява. Не достатъчно да пусне Стърлинг, но поне вече виждам цялото й лице.
	— Тя добре ли е? — пита трескаво. — Кървеше, но не видях колко зле е ранена…
	— Ранена е — признавам. — Но ще се оправи. Щом види, че си жива и здрава, и двете отивате в болницата. Татко ти вече е там. Не знам какво е неговото състояние обаче. Беше в линейката още преди да стигна до къщата.
	Из гората започват да се разнасят шумове, викове и имената ни. Кас прибира телефона си в джоба, както стои на стража над тялото на Кара.
	— МАРКО! — провиква се с пълен глас и между дърветата се разнася стреснат смях.
	— Глупави федерални! — крясва някой. — Онзи, който търси, той трябва да вика „Марко“!
	— Не мога да кажа „Поло“, ако не си достатъчно умен да кажеш „Марко“ преди това.
	Нишел се кикоти, въпреки че първоначално ми се струва смутена.
	— Нишел, наистина се радваме, че си добре — уверявам я аз. И на мен самата ми е весело. — Заради това известно време ще се държим доста глупаво. Нали нямаш против?
	Тя кима със свенлива усмивка.
	На полянката пристига малка орда — предимно униформени полицаи, придружени от неколцина агенти. При нас веднага идва жена полицайка и се усмихва на момиченцето.
	— Здравей, Нишел. Аз съм полицай Френдли*46. Помниш ли ме?
	[*46 Friendly (англ.) — дружески; добронамерен. Вашингтонската полиция години наред прилага образователна програма за ученици с главен герой полицай Френдли, оттам и играта на думи в случая. — Бел.прев.]
	Отнема минута, после момиченцето се изкикотва отново.
	— Ти изнесе урок в училище. Каза, че наистина се наричаш „полицай Френдли“.
	— И е точно така — жената посочва табелката с името си. — Хана Френдли. Докато те търсехме, от болницата се обадиха на майка ти. Татко ти ще се оправи. И ще ги видиш и двамата съвсем скоро!
	Нишел поглежда към Кара, но стена от полицаи вече е скрила тялото.
	— Аз… аз…
	— Всичко е наред, Нишел, можеш да ни попиташ каквото си искаш.
	— Не съм направила нищо лошо, нали? Тя не ме отведе, защото съм била лоша?
	— Нищичко не си сбъркала! — отвръщам уверено. — Тази жена е живяла тук като малка. Баща й беше лош човек и я нараняваше — и понеже много се разстрои тази вечер, тя си помисли, че родителите ти те нараняват, понеже живеете в същата къща. Не си направила нищо лошо, родителите ти — също. Честна дума!
	Нишел изучава лицето ми, все едно го запечатва в паметта си, тъмните й очи се задържат на белезите, които получих, когато бях само година по-голяма от нея, и накрая кима.
	— Добре. А сега може ли да си ида у дома?
	— Определено — съгласява се полицай Френдли и й подава ръка. Нишел се хваща за нея и позволява да я отделят от мен и Стърлинг. Илайза ми помага да се изправя, понеже коленете ми леко поддават и не съм сигурна, че вината е само в клечането.
	И въпреки че сигурно не трябва, в крайна сметка се пъхвам между полицаите да коленича до Кара, на безопасно разстояние от локвата кръв, която се разтича под тила й. Над яката на белия й гащеризон се подава тънка златна верижка. Намирам по-здраво на вид клонче, закачам верижката и внимателно дърпам, докато извадя от деколтето медальон с форма на сърце.
	— Някой да има ръкавици?
	Един от агентите от екипа на Канг коленичи срещу мен и си е сложил ръкавици.
	— Трябва да вдигна нещо ли?
	Показвам му клончето и разлюлявам медальона.
	— Искам да видя какво има вътре в него.
	Агентът улавя накита и го отваря внимателно. От едната страна е сложена снимка на тийнейджърката Кара с нейното чисто бяло мече на фона на червени завеси. Фотокабинка, предполагам. Тя се усмихва и косата й е изсветляло червена с руси корени — цветът, в който я е боядисал баща й, избледнява. От другата страна има изрезка от вестник с моето лице и ореол, нарисуван с лъскаво златно мастило.
	Коремът ми изкурква и се заставям да преглътна спазмите на гаденето. Изхъхрям:
	— Можете да го затворите, благодаря.
	— Това разумно ли е? — пита Кас сухо.
	Въпросът, който отец Брендън ми зададе, се юрва през мислите ми.
	_Откъде знаем, че не причиняваме повече вреда, отколкото добро?_
	— Мерседес, преди девет години си я спасила и направи всичко по силите си да я спасиш отново и днес. Случилото се през този период не е по твоя вина. Не е и твоя отговорност.
	— Тя е пострадала в системата.
	— Ти също.
	При тези думи поглеждам приятелката си, но тя ми се зъби отвисоко, непоклатима.
	— Виж, никога не си ми казвала, не те питам и сега, но не съм толкова глупава, че да не се досетя за някои неща, знаеш ли? Наясно съм, че си била в приемни домове години наред, но единственият, за когото говориш, е последният. Да не смяташ, че не мога да прочета между редовете какви гадости са ставали в другите?
	— Само един беше наистина ужасен — признавам. — През останалото време ме местеха, понеже семейството ми все се опитваше да ме върне.
	— Нищо. Ти, Мерседес Рамирес, мъченицо проклета, си доказателство, че избраният от Кара път не е единственият.
	— Някой да ти е казвал наскоро, че хич не те бива за такива речи?
	Кас свива рамене и пак ме изправя на крака:
	— Няма начин да съм и наполовина толкова зле, колкото е Едисън.
	Може и да има капка истина в това твърдение.
	— Хайде. Да се върнем при Хановериан, за да отидеш до „Бетезда“ да провериш как е Едисън.
	Пак се обръщам към Кара и устоявам на подръпването на лакътя ми.
	— Би трябвало…
	— Мерседес! — Кас губи търпение да ме чака да я погледна, сграбчва ме за брадичката и завърта главата ми насила. — Ти й дари и последната капка милост, която можеше. А сега бъди милостива и към себе си. Никой няма да я обезчести. Просто чакат съдебния лекар. Не коленичи до нея като на бдение!
	Всъщност обаче точно това правя — или поне би трябвало да бъде. Бдение. Покаяние. Кара имаше нужда да я спася. Независимо дали е честно или не, дали е възможно или не, тя се нуждаеше от помощта ми, а аз я подведох.
	Стърлинг плъзва ръка около кръста ми и се присъединява към дърпането, а накрая трите се катурваме напред и си връщаме равновесието точно навреме, та да не ни се подиграва целият полицейски участък в Стафорд до края на света.


>	28

	Стигаме до дома на Дъглас, навреме да видим Нишел и майка й да потеглят в линейка. Вик, който стои на алеята, ни проучва с притеснен поглед, преди да грабне и трите ни в прегръдка. Събралите се полицаи и агенти се смеят на трескавите ни опити да запазим равновесие, понеже Вик наистина не бива да тупва на бетона, но на него съвсем очевидно не му пука — той няма намерение да ни пуска.
	Кас се измъква първа, зачервена като домат. От време на време е работила в екипа ни, но мисля, че никога не е участвала в хановерианска прегръдка.
	Двете със Стърлинг се наместваме по-удобно в обятията на Вик, които носят усещането за роден дом.
	— Простреляха Едисън в крака — прошепвам в сакото му.
	— Знам. Ще отидем да го видим. Само трябва да дадеш показания и потегляме.
	Което изискваше да се пусна.
	Вик задържа ръка на раменете ми дори и когато най-накрая се изправяме стабилно, Кас се обажда на Уотс, за да дадем показания направо пред нея. Като цяло, нищо необичайно, особено в светлината на случилото се. Агент стреля със служебното си оръжие и заподозрян умира, така че „Вътрешни разследвания“ автоматично трябва да проведат разследване. Ще усложни нещата фактът, че присъствието ми на местопрестъплението е на границата на неприемливото, поискано е от отговорния агент, но технически е против правилата. Така че Уотс просто ни прекарва всичките през това заедно, скупчени около телефона като ученици по време на игра.
	— Ще закарам колата на Едисън обратно в Куантико — заявява Кас, когато приключваме с обаждането. — Вие с Уотс можете да се смените в близките няколко дни, освен ако не ти трябва нещо от твоята точно сега.
	Стърлинг свива рамене и признава:
	— В момента дори ако ми трябваше нещо, нямаше да го знам какво е.
	— Имате ли доверен агент, който може да закара колата на Уотс обратно до гаража? — пита Вик. — Така те просто ще се качат при мен.
	— Разбира се. Тя оставя Куомо да я кара без особени притеснения, но той е още в гората. Ще му съобщя.
	Стърлинг й връчва ключовете и се натъпкваме в колата на Вик за пътуването до „Бетезда“. Тихо е, плейърът гука с любимите му албуми на Били Холидей. Кръвта по ръцете ми започва да ме сърби, но ако се почеша или я разтъркам, ще наръся люспички из цялата кола. Която, разбира се, е виждала и по-лошо отношение от дъщерите на шефа ни, но все пак…
	Донякъде запазването на кръвта се усеща като поклонение пред мъртвата и Кас я няма да ме овика за това.
	— Чантите ни са в моята кола — обявява Стърлинг внезапно.
	— Е, и?
	— Карах до Стафорд без шофьорска книжка.
	Завъртам се да я погледна на средната седалка. Тя отвръща на погледа ми с овчедушна усмивка и свива рамене.
	И внезапно се скъсвам от смях, като си представям как се мъча да обясня на някой полицай защо караме с двеста километра в час без шофьорска книжка и я чувам да се киска и тя, и дори Вик се кикоти, понеже той също знае как кара Стърлинг, когато е решена да стигне до някъде _бързо_. Глупаво и идиотско е, и _не мога да спра да се смея_, докато смехът внезапно не прераства в сълзи и ето че ридая в рамото си, за да не си омацам в кръв цялото лице.
	Божичко!
	Стърлинг разкопчава колана си и се вмъква между предните седалки, като тромаво се навежда над конзолата в средата, за да ме притисне в нова прегръдка. Говори ми — гласът й е тих, не по-силен от този на Били Холидей всъщност, но дори не различавам думите. Прекалено много време ми отнема да осъзная, че е така, понеже говори на иврит и се чудя дали чете молитва, пее приспивна песен, или много мило ме кастри да взема да си извадя главата от задника.
	Такава си е Стърлинг. Би могло да е всяко едно от трите.
	Когато стигаме до болницата, Вик паркира и вади кърпичка от джоба си, за да избърше сълзите и гърлото ми. Опитвам се да помогна, но той ми изблъсква ръцете и, ами да, нали са покрити с кръв. По неизвестна причина все засядам на тази мисъл.
	Едисън, както научаваме, е в операционната и докторите още не са сигурни дали ще се наложи да сложат пластина във и около бедрената му кост. Счупена е, несъмнено, но предвид че агентът е на активна служба, хирургът ще направи всичко по силите си, за да избегне нуждата да го прикове на бюро. Чак тогава си спомням, че „Бетезда“ е военна болница.
	Стърлинг ме замъква в една от тоалетните, за да ми измие ръцете и лицето. Когато се връщаме в чакалнята при Вик, той тъкмо говори по телефона с Прия и я осведомява как е Едисън. Не бях сигурна, че ще й се обади толкова късно, но пък — това е Прия. Не само Едисън й е брат, но и лятно време тя буквално минава на нощен режим. Гласът на Вик е равен и успокоителен — тон, на който всички реагираме автоматично след изминалите години. Дори раменете на Стърлинг се отпускат забележимо.
	По някое време Вик отива да намери кафе и закуска, като оставя полузаспалата Стърлинг облегната на мен. Изваждам кожения калъф от джоба си и го разгъвам, за да разположа значката на коляното си. Значката ми е на десет години и й личи отвсякъде. Златото е олющено и потъмняло в най-високите точки на буквите, където металът се търка в черната кожена преграда. Едното връхче на звездата е отчупено от удар в тротоара при арест, има и капка засъхнала кръв във вътрешността на „А“ на „САЩ“, която никакви усилия по почистването не са успели да премахнат, а орелът отгоре е почти обезглавен, понеже като прохождащ агент, Кас, с нейния страх от оръжия, все забравяше, че пистолетите имат едно допълнение, наречено „предпазител“. В деня, когато уби орела на значката ми, както си беше кацнал на рафта за муниции в стрелбището, тя се сдоби с персонален учител в лицето на управителя на въпросната институция. Той каза, че е в интерес на добруването на всички. Но все пак сляпата Справедливост стои изваяна гола близо до средата на значката.
	В идеалния случай нашата задача е да сме Справедливостта. Без предразсъдъци и предварително съставено мнение да претегляме информацията и да стоварваме меча.
	Прокарвам пръст по крилата на орела и проследявам буквите, които са оформили практически една трета от живота ми.
C>
#	ФЕДЕРАЛНО БЮРО ЗА РАЗСЛЕДВАНИЯ
#	МИНИСТЕРСТВО НА ПРАВОСЪДИЕТО
C$
	Когато за първи път получих значката, прокарвах пръст по буквите по почти същия начин, проследявах ги до безкрай, сякаш това бе единственият начин да се убедя, че са истински. Значката беше нова и вдъхновяваща, и ужасяваща, и не се е променила с много за десетилетие.
	Някои неща не се променят. Но въпреки това плашат.
	Знам по-добре от мнозина, решени да влязат във ФБР, че това не е и не може да бъде проста задача, но въпреки това очаквах да е лесно. Не, _лесно_ не е правилната дума. Очаквах да няма усложнения. Да бъде предизвикателно — да, както и болезнено понякога, но без криволици. Никога не ми е хрумвало, че някой ден ще подложа на съмнение доброто, което върша.
	Никога не съм се съмнявала, че системата е сбъркана. Третият ми комплект приемно семейство включваше неприятен тип и почти съзрелия му син, който обичаше да гледа момичетата, докато се къпят. Научих се да пропускам обяда и да влизам под душа в училище, а по-големите момичета правеха като мен. По-малките не разполагаха с лукса на залите за физическо, но успявахме да ги изредим през банята в къщата достатъчно бързо, като една-две от нас стояха на пост, докато мъжете ги нямаше.
	Имах обаче и късмет. Повечето домове бяха безопасни и макар не всички да бяха добронамерени, осигуряваха нужното, без в замяна да ни лишават от прекалено много достойнство. Последните ми приемни родители, майките, се оказаха различни. Рядко се срещат такива хора и мисля, че го знаех дори тогава.
	Колко ли деца, които спасим, не изваждат късмет? Колко от тях не разполагат с безопасни роднини, при които да отидат, и накрая се оказват в дори по-лошо положение, отколкото онова, в което са били?
	Колко ли Кари има по света, на един тласък разстояние от това да се пречупят и да убиват по време на свредела на саморазрушението си?
	На колко от тях аз съм помогнала да се появят?
	— Мозъкът ме боли от теб — мърмори Стърлинг. — Спри.
	— Опитвам се.
	— Не, не се опитваш — тя се пресяга с натежала от умора ръка и тромаво ме потупва по бузата.
	— ’Сичко наред. Лош ден.
	— Какво правиш, за да преживееш невъзможен ден?
	— Оставям ви с Едисън да прекарате по-голямата част от него, като ме наливате с пиене.
	Добре де, и това го има.
	— Вик е тук — продължава тя след минута, — понеже храни същите страхове като повечето от онези родители. Едисън е тук, понеже не иска други семейства да преживяват мъката и болката от вечните въпроси. Аз съм тук, понеже знам колко тежко се отразяват тези престъпления на семейството и приятелите и искам да облекча теглото, където е възможно. Разбира се, че сме тук заради децата. Разбира се. Но си имаме и куп други, лични причини. Ти си единствената от нас, която е тук изцяло и напълно заради децата. Тук си заради тях. Да ги спасяваш. Да им помагаш. Помагаш на всички колкото ти е по силите, понеже си добър човек, но децата са ти приоритет. Така че, _разбира се_, на теб ти се отразява най-тежко… — Тя се намества в стола си и забива брадичка в ключицата ми за опора, след което се отпуска отново с чело, заровено отстрани на шията ми. — Мисля, че съмненията във влиянието на действията ти върху другите те правят по-добър агент, понеже така се стараеш повече в работата си. Но мястото ти е тук, Мерседес. Никога не се съмнявай в това!
	— Добре, _hermana_.
	Няколко часа по-късно, много след като Вик се е върнал със закуска от вендинг машина за всички ни, хирургът — млада и усмихната жена, излиза в чакалнята и ни се усмихва широко. Възелът в корема ми се разхлабва.
	— Агент Едисън ще се оправи — казва ни докторката и се настанява в стола срещу нас. — В интензивното е, все още излиза от анестезия. Само да се опомни още малко и ще му дадем всички указания, които най-вероятно ще пренебрегне.
	— Ха. Май наистина познавате хората като него.
	— Оперирам морски пехотинци; те всички са такива. Ще остане тук поне още няколко дни и броят им може да се увеличи в зависимост от първите стъпки по време на лечението му. Най-вероятно ще зависи от това колко добре се държи. Ето с какво ще искам да го тормозите: Не се наложи да слагаме никакви железа, но това не означава, че няма да се наложи да се върне и да го накачим с тях, ако прецака операцията. Това ще рече — да се подчинява на ограниченията, да регулира болката си, да не се насилва повече, отколкото физиотерапевтът му разрешава. Ще се налага да го наритвате яко.
	— О, добри сме в това отношение — подсмива се Вик.
	— Обикновено бих казала, че може да влизате по един в интензивното, но…
	— Но? — пита Стърлинг и се надига.
	— Но първите думи, излезли от устата му, бяха имената ви, така че според мен ще си почива по-добре, ако отидете при него заедно. Просто не забравяйте, че трябва да си почива!
	Вик дава обещание от името на всички ни и ние с Илайза поне веднъж сме прекалено уморени, за да си играем с търпението му. Самата лекарка ни отвежда обратно до стаята, където бледият и замаян Едисън лежи в широко болнично легло с жици и тръбички, щръкнали от гърдите и едната му ръката. Вдига другата за поздрав и се разсейва от гледката на системата.
	— Сложили са го на едно от хубавите сокчета — заключава Вик тихичко.
	— _Vete a la mierda_*47, Вик! — мърмори пациентът.
	[*47 Майната ти (исп.). — Бел.ред.]
	— Говоря испански, както ще си спомниш, когато се освестиш. Знам как ме наруга. Загадка е само за Стърлинг.
	— На нея никога не бих казал такова нещо!
	Мили боже, Едисън ми звучи абсолютно скандализиран. Озърта се за Стърлинг и я подканва да приближи, като опипва с ръка, докато тя не пристъпи напред. Придърпва я към себе си, почти лице в лице, въпреки неудобното положение на леглото. Уверява искрено носа й:
	— Не бих ти казал такова нещо!
	— Благодаря за което! — отвръща тя с почти същия тон и лепва нежна целувчица на върха на носа му.
	Вик направо се стряска и ме поглежда заинтригувано.
	— Знаехме ли за тази работа?
	— Шегуваш се, нали? Дори _те_ не са знаели.
	— Но не и ти…
	— Е, възможно е да събирам залози от момичетата… Двете с Прия се обзаложихме кога ще стане, Инара и Виктория-Блис залагат, че няма да го бъде.
	— И не си и помислила да споделиш?
	Облягам се на широкото му рамо и се усмихвам, докато Едисън се опитва да убеди Илайза, че е съвсем добре, честна дума.
	— Не исках никой да го закача, докато не се сети сам. Не исках да се саморазубеди.
	— Нали знаеш, че на агентите от един екип не е позволено да ходят един с друг? Заради фаворизирането.
	— Знам също, че приятелствата, които имаме с момичетата, противоречат на правилата. Прекалено сме близки. Въвличаме се прекомерно. Но сме един от най-добрите екипи на проклетото Бюро. Ще изиграем някак ситуацията.
	— Да. Не се съмнявам.
	Двамата стоим близо до стената, гледаме и попиваме семейната топлина, докато Едисън не се стряска отново от венозната система и тогава ставаме свидетели как Илайза пада от смях от леглото.


>	29

	Джени довежда Прия в „Бетезда“ малко по-късно сутринта, след като са преместили Едисън в обикновена стая. Инара и Виктория-Блис също са притеснени, но не мисля, че някой от нас иска да им дава поводи да го закачат по-късно. Той не си спомня изцяло часовете в интензивното и мрази болниците, така че известно време ще е доста крив.
	Така че…
	— Прибирайте се — нарежда ни Джени, включително на съпруга си. — Изкъпете се. Поспете. Облечете си чисти дрехи, за бога! Не ви се позволява да се връщате тук поне осем часа!
	— Но…
	— Няма да сте от полза на онзи млад човек, ако самите вие припадате от умора. Хайде.
	— Но…
	— Виктор Хановериан, не ме карай да се обаждам на майка ти!
	Шефът ни се ухилва на жена си и я целува сладко.
	— Просто исках да видя колко време ще ти трябва да извадиш коза с мама…
	Тя отвръща на целувката му с усмивка и го милва по бузата, след което рязко и болезнено му усуква ухото и Вик се присвива и се навежда след завъртането на ръката й, за да намали болката.
	— Преди няма и година в това легло беше ти, Виктор, и докторите не бяха сигурни дали ще го напуснеш по друг начин, освен в чаршаф и чувал. Ще минат още поне няколко години, преди да си върнеш правото да се шегуваш с мен в болници!
	Скастрен както си му е редът, той я целува отново:
	— Права си, извинявай. Беше несъобразително от моя страна.
	— Благодаря ти.
	Стърлинг ме поглежда, хваната ръка за ръка с Едисън, макар че той спи дълбоко.
	— Маневра с цел запазване на връзката?
	— Определено.
	Вик разтърква ухото си с гримаса:
	— За разговора ли говорите или за малтретирането?
	— Да — отвръщаме решително и Джени се ухилва, макар да се връща към прогонването ни през вратата.
	Прия застава на мястото на Стърлинг до леглото и вдига крака на матрака.
	— Не се притеснявай — ако се опита да стане, ще заплаша да му изтръгна катетъра. Ще се засрами толкова, че ще трябва да се държи прилично!
	След тези думи ми се налага направо да изнеса истерично кикотещата се Илайза през вратата на болничната стая.
	Въпреки получените от съпругата си заповеди да ни заведе у дома, Вик изпълнява дълга си и ни връща в Куантико. И двете ни коли са там — предполагам, че тази на Стърлинг е докарана от Уотс — както и чантите ни, но има и още нещо, което искам да свърша.
	На бюрото на агент Дърн във „Вътрешни разследвания“ предавам значката и пистолета си, а тя се обръща, за да ги прибере на сигурно място в сейфа на стената. Няма да лъжа — боли да гледам как изчезват вътре. Обикновено, когато пистолетът ми е в сейф, знам комбинацията, независимо дали е временната на хотелска стая, датата на Клането на Свети Валентин (Стърлинг), онази, на която Прия влезе в животите ни (Едисън), или рождените години на Холи, Британи и Джейни (Вик). Или моята — денят, в който Вик ме извади от хижата.
	— Не очаквам разследването да доведе до някакви изненади — обяснява ми Дърн и ми подава малко пликче бонбонки „Ем енд Ем“ от горното чекмедже на бюрото си. — Ще ни отнеме няколко дни да организираме всичко, преди да те повикаме. Бих казала, че така ти даваме и време да подготвиш каквото ти е необходимо в своя защита, но ти ни държеше в течение на всяка своя крачка, така че използвай времето за почивка. Мисля, че ще си свободна около седмица-две, после ще ти върнем значката.
	Не съм сигурна какво се изписва на лицето ми в този момент, но тя се надига в стола си с интерес и загриженост.
	— Агент Рамирес? Не си ли искаш обратно значката?
	— Аз… не съм сигурна — признавам тихо. Въпреки това, което ми казаха Кас и Стърлинг сутринта — дявол го взел, въпреки това, което казах на Вик — не съм сигурна дали мога да продължа да върша тази работа, без да си нанеса рани, които не съм достатъчно силна да понеса.
	Първоначалната изненада на Драконката се претопява в разбиране, намества се отново в креслото си, сваля очилата за четене от носа си и ги сгъва, като ги пуска на верижката им и те остават наклонени на гърдите й.
	— Всеки агент стига до този момент, Мерседес — казва ми мило. — Поне наистина добрите агенти. Това, че си достигнала тази точка в кариерата си, без да си в критично състояние, е свидетелство за силата ти, но също и за уменията на Хановериан и Едисън, а и за начина, по който в екипа се подкрепяте един друг. Поставянето на бъдещето ти при нас под съмнение не те прави лош агент. Не прибързвай. Ще разполагаш с време да премислиш добре нещата.
	— Вие някога… — прехапвам края на въпроса, но тя се усмихва.
	— Преди четиридесет и една години — отговаря ми Дърн. — Имахме агент, който преследваше заподозрян и се наложи да използва смъртоносни мерки. Нямаше свидетели, но екипът му и местната полиция, с които работеше, до един коментираха, че случаят му се отразил извънредно отрицателно. В крайна сметка разследването ни не успя да установи какво всъщност се е случило по време на сблъсъка. Препоръчахме отстраняване от активна служба и пълна психологическа оценка, преди агентът да се върне на работа.
	— И какво стана?
	— Предаде значката и оръжието си, отиде у дома, взе личното си оръжие от килера и застреля жена си и двете си деца, след това сам си видя сметката.
	— Исусе!
	Драконката кима, а усмивката й става тъжна.
	— Мисля, че са ти познати въпросите, които си задавах през следващите няколко месеца и дори след това. Дали аз съм причината? Нося ли отговорност за смъртта на семейството? Дали по време на разследването съм пропуснала някакъв детайл, който щеше да ми подскаже, че агентът ще постъпи така? Колко добра мога да бъда в работата си, ако не съм осъзнала, че може да има такива последици? Как да остана във ФБР след тази случка? Това не е първият път, когато си задаваш подобни въпроси, Мерседес, макар че сигурно е първият, когато ги формулираш толкова ясно. Независимо дали ще останеш с нас или не, няма да е и последният път. В мигове като този все същите въпроси стават част от теб…
	— А ти как взе решение?
	— Дъщеря ми се развълнува. Ако напуснех ФБР, нима все още щях да съм Жената чудо? — Дърн се разсмива на изумлението ми. — Момиченцето ми смяташе, че всички ФБР агенти са супергерои и майка й беше Жената чудо, която върти Ласото на истината. Не просто повалях злодеи; защитавах и другите супергерои. Тогава беше на четири. Не разбираше, че в работата ми се съдържа и много повече от това. Що се отнася до нея, бях Жената чудо, а тя никога не допуска лошите да победят… — Дърн клати глава и изважда още едно пликче с бонбонки, от което сипва в шепата си. — Как бих могла да споря с нея?
	— Кара Ерет смяташе, че съм ангел.
	— Имало е и други случаи след нея. Не е само един, с който се свършва всичко и кризите са преодолени до една. Ще има и други случаи, които ще те удрят също толкова силно, и причините това да се случи може да не са същите… — старицата сипва бонбончетата в устата си, дъвче и преглъща бързо. — Не се срамувай да обмислиш добре решението си, Мерседес. Ще бъде по-добре не само за теб, но и за Бюрото.
	Кимам, а мислите ми вече се носят по релсите на думите й.
	— Как е Едисън?
	— Ще се оправи. Може би ще го боли при лошо време и определено няма да катери стълбищата на стадионите в скоро време…
	Агент Дърн потреперва лекичко.
	— Дори в най-добрата си форма не съм разбирала онези, които катерят стълби целенасочено. Особено на стадионите! Но пък съм почти на седемдесет и все още съм с оригиналните си коленни капачки, та може и да се окажа права…
	Напускам кабинета й със смях, което вероятно не е нормалната реакция на агент, пратен току-що в принудителна отпуска. Изпращат ме няколко озадачени погледа.
	За първи път от седмици сядам зад волана на собствената си кола и излизам от гаража. Домът ме чака, дори ако не съм напълно уверена, че там е моят дом — моята удобна малка къщурка, опетнена от отминалия месец и промяната. Спирам и взимам кутия кексчета за Джейсън, които си поделяме на предната му веранда, докато той плеви цветните лехи, а аз зашивам копчетата на ризите му и кърпя скъсаните места, понеже ако някъде има остър ръб, той непременно ще си закачи ризата на него.
	— Е, значи приключи? — пита той.
	— Приключи.
	— Радвам се, че всичко е наред!
	Прекарвам остатъка от следобеда в обикаляне из къщата, включвам личния си телефон за първи път от почти седмица и го закачам за лаптопа, за да сваля снимките, които искам да задържа. След това изпитвам известно задоволство да извадя картата му и да разкатая фамилията на телефона с бейзболна бухалка. Все някой ден ще го сменя и този път няма да дам номера си на Есперанца.
	Наясно съм, че можех и просто да си сменя номера, без да убивам телефона. Но така е по-удовлетворително.
	Късно следобеда тръгвам към „Уолмарт“ и се връщам с наръч пластмасови туби. Черното кадифено мече се връща на нощното ми шкафче, живо и здраво, но останалите натъпквам в тубите, заедно с препарат против молци, който да защитава плата. В пералното ми помещение има склад, който е в обхвата на климатика, защитен от влага и всички други опасности на гаража, и когато вратата се затваря зад кулата от туби, имам чувството, че съм си отрязала някой пръст.
	Стените на спалнята ми се струват празни, дори голи, но може би пък това не е толкова лошо. Сменям чаршафите, просвам се на леглото, затоплено от слънцето, и оставям мислите си да се реят през всичко случило се. Трябва да взема решение, но агент Дърн каза, че имам време. Не прибързвай, защото има време…
	Същата вечер тръгвам обратно към „Бетезда“. Дежурната сестра каза, че са дали на Едисън втора пълна доза „Дилаудид“*48 преди няма половин час, така че не е изненадващо, че спи като мъртвец, когато влизам в стаята. Джени я няма, но Прия се е разположила на малкото диванче с купчина снимки и притеснително количество канцеларски принадлежности за скрапбук*49.
	[*48 Опиоидно обезболяващо, търговско название на хидроморфона. — Бел.прев.]
	[*49 Книга с изрезки. — Бел.ред.]
	— Така значи, Едисън и Стърлинг… — подхвърля тя.
	— Той ли ти каза? — намествам се в стола между нея и леглото, от дясната страна на Едисън.
	— Не с тези думи. Попита дали би било странно да продължи да се обръща към друг човек с фамилията му, ако са се целунали.
	— А ти какво отговори?
	— Че не е по-странно, отколкото да наричаш някоя от сестрите си по фамилия през цялото време — Прия ми се ухилва. — Радвам се, че си що-годе добре.
	— Що-годе — повтарям, изпробвайки думата на вкус. — Да.
	Прия е запозната с това междинно състояние. Прекара пет години от живота си в него и дори сега, след активното възстановяване през последните три години, все още има дни, в които „не съвсем добре“ е най-доброто, на което е способна.
	Вадя книга с логически задачи, за да не се съблазнявам да надзъртам през рамото й. Тя ще ни позволи да видим снимките, когато е готова.
	— Равена най-сетне се появи — обявява Прия, намръщена замислено срещу една от снимките. — Отседнала е при приятел на Аутър Банкс. Трябва да ходят до друг остров, за да получат достъп до интернет, а не са си правили труда. Включила си телефона чак днес.
	— Как е тя?
	— Що-годе добре — усмивката на Прия се завръща, мимолетна, но искрена. — Ще се присъедини към нас в Мериленд за последните снимки. След това смята да поднови паспорта си и да оправи личните си дела, за да може да дойде с мен, когато се върна в Париж. Мисля, че ще се почувства по-добре, когато между нея и майка й има цял океан.
	— Малко се притеснявам какво може да научи от вас с майка ти.
	— На нашата улица има балетно студио. Правя много от официалните им снимки, те ми позволяват да снимам репетиции и часове, както и няколко постановки. Смятам да я заведа там и да я представя.
	Понеже Патрис Кингсли е израсла с любов към танца, а Равена е танцувала из цялата Градина, за да се поддържа във форма, след излизането оттам балетът слива двете й същности и в момента за нея е начин да запази разсъдъка си.
	— Добра идея — отбелязвам и Прия кима, залепя ивица хартия и се пресята към лист със стикери с лъскави камъчета.
	Към полунощ, когато Прия спи дълбоко, завита презглава с одеялото, Едисън се размърдва и се озърта.
	— _Hermana?_
	— Тук съм.
	— Я се довлечи на леглото. Не мога да фокусирам погледа си чак до теб.
	С кикот оставям книгата и химикалката и се намествам на леглото до него. Левият му крак е вдигнат на специално оформено парче пяна, но все пак не искам да го клатя прекалено много. За щастие, венозната система и кабелите са от другата му страна. Сгушвам се с глава на рамото му и известно време просто дишаме в синхрон.
	— Някой обади ли се на родителите ми?
	— Те са на круиз в Аляска с леля ти и чичо ти. Обяснихме им, че операцията е минала успешно и ще им се обадиш, когато спреш да се друсаш.
	— Моля те, кажи ми, че не сте…
	— Не, не сме споменавали на майка ти, че се дрогираш до небесата! — изсумтявам. — Казахме й, че си на силни болкоуспокояващи.
	— И не ми харесва.
	— Горкичкият той!
	— Горкичък я… — той пак се унася. Омразата на Едисън към силните болкоуспокояващи няма нищо общо с мъжествеността и издръжливостта, просто се ужасява да губи връзка с действителността до такава степен.
	Не съм сигурна кога се унасям и аз. Смътно осъзнавам галенето по косата и тежестта на одеяло, която ме притиска, а нечий глас ми повтаря да се унасям и да спя, което и правя.


>	30

	Рано в слънчевото вторнишко утро седя на обикновената дървена пейка пред конферентните зали на „Вътрешни разследвания“ и почуквам в безкраен, притеснен ритъм с палци по телефона си. Коляното ми подскача и единствено силната ми воля удържа петата да не ритмува по пода. Очевидно и видимо съм кълбо от нерви и не смея да отклоня очи от ръцете си от страх, че ще видя вратата да се отваря и ще се вкаменя.
	Приближават се равномерни стъпки и усещам как някой сяда на пейката до мен. Не е нужно да поглеждам, за да позная Вик. Дори да не ми беше привично присъствието му, той носи един и същ афтършейв по-дълго, отколкото съм на този свят аз.
	— Такава е процедурата — казва той тихо, все още се старае да запази теоретичното ми достойнство, макар че сме сами в коридора. — Правила си го и преди, така че и сега ще се справиш.
	— Този път е различно.
	— И да, и не…
	Процедурата. Понеже винаги, когато агент стреля с оръжието си, „Вътрешни разследвания“ проверява обстоятелствата и дали това е било най-добрият вариант, както и дали не е имало друг начин, който е трябвало да видим. Минавала съм през това и преди, и през повечето време, колкото и неудобно да седиш пред агентите от „Вътрешни“ и да обясняваш всяка твоя дребна постъпка, всъщност е успокоително. В определен смисъл ти помага да се убедиш, прекратявайки всякакви съмнения, че не само си постъпил по правилния и единствен възможен начин, но и че ти и другите агенти отговаряте на високите стандарти и морала на агенцията и обществото.
	Днес не е успокоително, понеже днес е различно.
	Вик отпуска ръка на коляното ми. Не стиска, просто ме докосва. Топъл, уверен и познат допир.
	По коридора се разнася скърцане и тропане на патерици. И двамата поглеждаме към Едисън, който бавно се показва иззад ъгъла. В горната си половина изглежда почти готов за работа, с бяла официална риза и черен блейзер, в комплект с черна вратовръзка, покрита с малки рози, наподобяващи стъклопис. Вместо официален панталон обаче носи меко спортно долнище и се опитва отчаяно да се престори, че това минава за професионално облекло, а черните маратонки не ги е обувал, откакто го повишиха. Долнището е достатъчно свободно, за да не се набиват на очи дебелите превръзки на лявото му бедро. Трябва да знаеш, че са там, за да ги забележиш.
	Изглежда ужасно. Жълтата найлонова болнична гривна още се люлее на китката му и надзърта под маншета; а дори под едноседмичната четина, която на практика вече се е превърнала в брада, личи, че е ужасно блед. Вдълбаните около очите му бръчки подсказват, че не пие толкова обезболяващи, колкото би трябвало.
	_Pendejo_*50 го гръмнаха преди седмица, но ни праща по дяволите, опитаме ли се да му наливаме акъл в главата. _Dios nos salve de idiotas y hombres*51._
	[*50 Глупак (исп.). — Бел.ред.]
	[*51 Боже, опази ни от идиоти и мъже (исп.). — Бел.прев.]
	— За малко да закъснееш — казва вместо поздрав Вик. Едисън стига до нас и умува известно време как да застане неподвижен на патерици.
	— Имам чувството, че всеки един агент в сградата ме спря да поговорим.
	— Радват се, че си се върнал?
	— Поучават ме да я карам полека — поправя Едисън командира ни и се почесва по брадата. — Уотс казва, че не може да ми се има доверие да се грижа за себе си както трябва, затова всички държат да се уверят лично…
	— Не мисля, че греши.
	Разговорът е познат и повтаря милион други, така че облягам глава на стената и затварям очи, за да оставя гласовете им да ме унесат. Палците ми продължават да троп-троп-тропат припряно по телефона. От това безкрайно повторение вече ме болят китките. Но не мога да спра.
	Връх на маратонка ме подритва по глезена.
	— Хей — обажда се Едисън, — пазим ти гърба!
	— Знам — отвръщам, но гласът ми е прекалено писклив, за да звучи достоверно.
	— Не си сгрешила в нищо.
	— Знам.
	— Мерседес! — този номер мръсното копеле е научило от Вик, чака да го погледна. — Ние сме с теб!
	Поемам си дълбоко дъх и го изпускам полека, после повтарям, този път броя. Накрая казвам:
	— Знам. Просто…
	— Това ще помогне ли? — пита нов глас и Едисън се олюлява със стреснат възглас, на косъм успява да се закрепи на патериците.
	Стърлинг стои до него с лека усмивчица и картонена кошничка с четири чаши.
	— Звънчета! — мърмори Едисън. — Ще ти окача звънчета!
	— Само обещаваш! — тя връчва на Вик чаша, която силно ухае на черно кафе и лешникова сметана, моята е с наситен аромат на шоколад. Обяснява ми със свиване на раменете: — Предположих, че и бездруго си на нокти, но ако предпочиташ кафе, ще се сменим.
	— Не, шоколадът става. Горещият шоколад е… — продължавам да почуквам по телефона с ръката, с която не държа чашата, имам чувството, че в гърдите ми бие малко заешко сърчице, което ще се пръсне от страх. — Чудесен е. Благодаря ти.
	Едисън оглежда двете останали в кошничката напитки.
	— Едното е моето, нали?
	— Да, черно като душата ти. Ще си го получиш, когато влезем.
	— Безкофеиново? — пита Вик.
	Стърлинг пак свива рамене:
	— Бих се притеснявала за кофеина, ако пиеше лекарства, но понеже не ги пие…
	— Ама аз си пия лекарствата! Вик, не ме гледай така разочаровано! Пия си ги!
	— Не всичките — обявява напевно Стърлинг и от възхитителното изражение на отвращение и потрес, което се изписва на лицето на Едисън, бих предположил, че тя е човекът, измъкнал го от болницата, и това е цената, която е определила и която той сега трябва да плати. Освен това смея да предположа и че не я е споменала предварително.
	— Ще си взема обезболяващите, когато приключим със задачите, но предпочитам да не се лигавя и да не бръщолевя нечленоразделно пред „Вътрешни“, много благодаря! — Партньорът ни посяга към по-близката чаша, но Стърлинг я дръпва назад.
	— И как смяташ да си пиеш кафето на патерици?
	— Виждал съм те да успяваш.
	— Да, но нямаш фигурата да го направиш като мен.
	С почервенели връхчета на ушите, Едисън стрелва с бърз поглед коридора и в двете посоки.
	— Нещо против? Опитвам се да се огранича до един семинар за сексуален тормоз годишно!
	— Деца! — избоботва Вик. Едисън се цупи, но се укротява. Стърлинг не си дава труда да се цупи — дори в пика на лукавите си планове успява твърде добре да изиграе невинност, за да се занимава с нещо друго. За първи път е облечена с нещо цветно на работа — блузата й е в наситено тъмносиньо, от което очите й изпъкват. Пак е избрала властен цвят, не е особено мек или женствен, но се радвам, че най-сетне се чувства достатъчно удобно да се отклони от строгото бяло и черно.
	Какво ли говори това, че облеклото й ми помага да се овладея? Ако партньорите ми наистина се притесняваха накъде върви това разследване и как ще завърши, или щяха да са се смълчали (Вик и Стърлинг), или да сипят непоносими обиди (Едисън, винаги Едисън). А сега се държат нормално.
	Вратата зад Стърлинг и Едисън се открехва със скърцане. Всяка заседателна зала на този етаж има врати, които скърцат, независимо колко масло им се слага. Носят се слухове, че някакъв умен агент е напъхал карфици във всички панти, така че който и да чака в коридора за показания или дисциплинарна комисия, да бъде предупреден при отварянето на залата. Нямам представа дали слухът е верен, но знам и че никой агент няма да посмее да провери.
	Не сме имунизирани срещу суеверия, въпреки че се очаква да сме по-здравомислещи.
	Младеж, вероятно прясно завършил академията, застава на прага и си прочиства гърлото.
	— Готови сме за вас, агенти.
	Вик ме стиска за коляното.
	— Мерседес?
	Кимам, оставам още няколко секунди да уравновеся дишането си и накрая се изправям.
	Едисън сбутва рамо в моето и притиска нос в бузата ми.
	— Не забравяй, че ти пазим гърба! — прошепва. — Не си сама, _chula_*52!
	[*52 Красавице. — Бел.ред.]
	Вдишвам познатия му аромат, променен от витаещите болнични миризми. В течение на десет години тези двама души са ми били семейство, а сега вече и Стърлинг е част от него. Ще им пазя гърба от тук до ада и обратно.
	Както и те моя.


>	31

	Два дни и половина по-късно разпитите приключват и агент Дърн ни пуска в обедна почивка. Присъдата, каквато и да е тя, ще научим, след като се съберем отново. Оттегляме се да чакаме в заседателната зала до фоайето, там са и момичетата с баджове на посетители, прикрепени за дрехите. Донесли са храна, твърдо решени да ни окажат морална подкрепа. Всъщност Инара и Виктория-Блис се прибраха в Ню Йорк в петък, но се върнаха отново снощи, за да са с нас, а това значи много.
	Едисън рови в храната си. Откакто го раниха, няма особен апетит, което е нормално, но не е хубаво. Той почти мижи от болка и мускулите от лявата страна на устата му все подскачат. Закачам стъпало под крака му, колкото мога по-нежно, и го вдигам, така че да го хвана дискретно за глезена и да го наместя в скута си. Дори вдигнат, кракът няма да спре да го боли, но поне ще се облекчи малко. Той въздиша тихо и ме сбутва с лакът.
	Честно казано, мислех си, че сме съвсем незабележими, но Вик улавя погледа ми и се усмихва леко, като клати глава на ината на Едисън.
	Прия плъзга пред мен два скрапбук албума и скръства ръце на масата.
	— Вик, Едисън, ще получите копия от първия екземпляр, но беше важно да направя този навреме.
	Вдигам корицата, наясно, че Вик и Едисън се бутат от двете ми страни. Стърлинг се усмихва и започва да прибира кутиите. Първата снимка е на Инара, направена е съвсем скоро след Градината, а пеперудените крила греят на гърба й с топли кафеникави цветове, бляскаво розово и пурпурно, хълбоците и ръцете й — нарязани и изгорени от стъклата и експлозията. Гледа през рамо, присвила очи към някого в стаята. В другия край на страницата обаче има по-нова нейна снимка, гола до кръста. Снимана е изотзад, няколко едва видими белега показват къде са се намирали раните, а около нея се вихрят шарени фусти, понеже тъкмо се обръща. На тази снимка е закачлива, цветовете на крилата са избледнели съвсем малко, ръцете й са скръстени пред гърдите и само връхчетата на пръстите се показват над раменете. Малки пеперуди и купчина книги украсяват празните ъгли на страницата.
	На следващата е Виктория-Блис, татуирана с яркото синьо и черно на нейната пеперуда, драматични като всички други нейни цветове. Като при Инара, и нейната първа снимка е направена или в болницата, или веднага след това, но на втората вече е на плажа и носи долнище на бански — сини плисирани момчешки шорти, и тъкмо скача от плоска скала в разпенени вълни. Ръцете й са вдигнати, все едно се хвърля от голяма височина, краката й са високо във въздуха.
	Ето я и Равена, с крак, увит в превръзки, след като върху нея е паднало голямо парче стъкло, на тъмната й кожа изпъкват прекрасно бялото, извънредно светлото жълто и оранжевото на пеперудените криле. На новата снимка Равена — или може би Патрис — или дори съвсем ново създание, деликатно уравновесено помежду им — танцува на палци в три четвърти клин, притиснала ръка към гърдите си, а другата ръка и единият крак са напълно изпънати. Силна, изящна, уверена в позата си при все леещия се дъжд. За нея има надежда, с малко късмет и под изумителните грижи на жените от семейство Сравасти.
	Всички оцелели Пеперуди — тогава и сега, са здрави и предимно щастливи. В процес на възстановяване. Последна от първия скрапбук идва Кийли, отвлечена само на дванайсет години. Не е прекарала достатъчно дълго време в Градината, за да й татуират крила, така че — за разлика от другите момичета — на новата снимка е напълно облечена. Дълго време се бореше с последиците не само от нападението и отвличането, сполетяло я много по-млада от останалите, но и с целия спектър на обществените реакции към нея. Сега, на няколко месеца от шестнайсетия си рожден ден, сияе на снимката и държи съвсем новото си разрешително за шофьорски курсове.
	Това е проектът на Прия за това лято. Продължавам полека да прелиствам страниците, на които са изобразени момичетата и техният нов живот, на места очевидно са се събирали за групови снимки. Има една на Инара и Кийли, от която очите ми се насълзяват. Инара е закриляла момичето в Градината и прави всичко по силите си да й помогне и след това, и ето ги на страницата, изтегнати на одеяло под яркото слънце, със затворени очи и усмивки на уста.
	И в блажено неведение, че върху тях всеки момент ще се стовари пълен с вода балон. Това… наистина е страхотна снимка!
	Но е толкова нормална и свободна, боже, тези изумителни момичета стигнаха толкова далеч!
	На последната снимка са седемте оцелели, хванати насред скок в двор или поле, всички са с бели рокли и пусната коса, с яркоцветни пеперудени крила от тюл, каквито децата използват за хелоуински костюми. Слънцето блещука по тях. Всички се смеят.
	— Някои от момичетата бяха започнали да губят кураж — обяснява Инара и се обляга на Прия. — Понякога възстановяването стига до някаква точка на застой и е трудно да ги убедиш, че продължават да се подобряват. Двете с Прия измислихме тази идея, за да могат да _видят_ напредъка нагледно. Но го искахме и заради вас. Влязохме ви под кожата и ни осиновихте — и мисля, че ние сме единствените, които следяха и вие да се възстановите…
	Виктория-Блис свива на топка една салфетка и замерва с нея Едисън, целенасочено къс пас, така че да не му се налага да посяга към нея.
	— Благодарни сме ви. Знаем, че не сте виждали повечето от момичетата от съда насам, когато госпожа Макинтош ни каза за стипендиите, уредени за групата. Така че искахме да ви покажем нови снимки, за да не ни помните само каквито сме били.
	— Изумително е! — прошепвам и губя битката със сълзите, които се търкалят по бузите ми. Но Вик също плаче, дори Едисън се мъчи да изглежда като стоик прекалено старателно.
	— Вторият албум, Мерседес, е само за теб — уточнява Прия.
	— Това означава ли, че трябва да го разглеждам насаме?
	— От теб зависи. Просто имах предвид, че момчетата не получават копия от нея… — тя се изплезва на Едисън, който се преструва на съкрушен. — Никой друг не получава ваканционни снимки на специален агент Кен!
	— Макар че — допълва Инара — в албума като нищо ще попаднат няколко допълнителни снимки с Кен и синьото ми драконче от онзи път, когато отидоха да посрещнат момичетата…
	Едисън изглежда и поласкан, и ужасен. Изпъшква:
	— Боже!
	И трите момичета му се усмихват злонамерено.
	Слагам втория албум върху първия, отварям го и виждам снимка на осемгодишния Брандън Максуел, жертва на отвличане и мой първи случай като агент. Седи с родителите си, просълзен, но усмихнат, с яркозелено мече в скута. До него има нова снимка, малко зърниста, все едно не е съвсем на фокус, на осемнайсетгодишно момче в роба и академична шапка в оранжево и бяло по случай дипломирането, усмихнато до ушите — устата му е пълна със скоби — и с вдигнато над главата оръфано, избеляло зелено мече.
	— Какво…
	На всяка страница! На всяка една има снимка от досиетата ни на някое от спасените деца с неговото мече, а после снимка от това лято. Децата са на възраст от двайсет до години, които се изписват само с една цифра и всички…
	— Получихме разрешение от агент Дърн — уточнява Прия, докато разгръщам страниците. — Не бяхме сигурни дали е позволено да се свързваме със семействата, но тя каза, че стига да го направи Стърлинг и да не се споделя лична информация, няма проблем.
	— Илайза?
	— Правиш десет години в Бюрото — усмихва се колежката ми и свива рамене. — Казах на всички, че заедно готвим нещо за теб и ако желаят и все още пазят мечето, ги молим да пратят снимка на хлапето с него. Отговор получихме в около двайсет и пет процента от случаите. Наистина изумително. Пратиха ни снимките и ние ги разпечатахме.
	Вътре има снимки и на Прия — на дванайсет и твърде кльощава, в плен на пубертета, със сини кичури в тъмната коса. На едната снимка е гушнала с все сили мечето, озъбена към дневника в ръцете й — безкрайното писмо до Чави. На втората, вероятно направена от майка й, са уловени идеално гневът на момичето и шокът на Едисън, а мечето е във въздуха и лети по траектория, в края на която ще се сблъска с главата на колегата ми.
	Едисън въздиша, но твърде топло, за да бъде убедителен.
	А ето я и новата снимка — Прия на масата в ресторант, с блуза, разцепена под ъгъл под бюста, така че да се вижда цветната татуировка на хълбока й. Мечето е поставено в чиния, с малка бяла блузка с червен надпис, който гласи: „Преживях вечеря с Гуидо и Сал!“.
	Не връчихме мечета на повечето Пеперуди — бяха твърде големи за тях, а и не искахме да мислят, че ги покровителстваме. Дадохме обаче играчка на Кийли и ето я в колата на майка й, мечето е поставено отпред на таблото.
	Липсват снимки на децата от последния месец и съм толкова, толкова благодарна, че направо нямам думи.
	Вик се изправя и заобикаля масата, целува момичетата по бузите една по една.
	— Прекрасно, дами. Благодаря ви.
	Кимам, на косъм да се разплача като бебе и неспособна да обеля две думи на кръст.
	— Що-годе добре ли си? — пита Прия и аз пак кимам.
	Младият агент, който играе ролята на разсилен за „Вътрешни“, подава глава в заседателната зала. Ериксън, така се казва.
	— Агенти? Когато сте готови.
	Спираме да оставим албумите на съхранение в кабинета на Вик, после извеждаме момичетата навън. И трите ме прегръщат здраво и шепнат благодарности, и както спускането с асансьора ми е помогнало да се взема малко от малко в ръце, това им поведение направо ме поваля в ридания. Вик ми подава кърпичката си, без да гледа.
	Когато влизаме в заседателната зала, значката ми е на масата пред стола, превърнал се в мое място през изминалите три дни, кожената корица е отгърната назад, така че значката да се вижда най-отгоре. Сядам, взимам я в ръце и я оглеждам.
	Някой, може би агент Дърн, е успял да изчисти кръвта от А. Мъчих се четири години, опитала съм всичко — от клечки за уши до игли и потапяне на цялата проклета железария в сапунена вода, но ето я днес, най-сетне чиста. Ето ги Справедливостта и орела, ето потъмнялата от прекомерно търкане златна окантовка, обградена от участък, където е лъскава от пипане, но все още не се е изтъркала. От десет години тази значка е част от мен.
	— Агент Рамирес.
	Поглеждам Дърн, която ме озарява със страховитото си съчувствие от другата страна на масата.
	— Заключението на настоящото разследване е, че действията ви са били не само приемливи, но и необходими. Макар да скърбим за загубата на живот, сте постъпили както е било редно, за да защитите не само колегите си агенти, но и детето, взето за заложник. Благодарим ви за службата. Административното ви отстраняване е вдигнато и макар да препоръчваме терапия, за да се справите с емоционалните последици, имате разрешение да се върнете на активна служба.
	— Стига да го желаете…
	Едисън прикрива устата си с ръка и се взира в масата с толкова неразгадаемо изражение, че сигурно го боли от усилията да не се зъби. Стърлинг е скръстила длани в скута си, втренчила е поглед в тях, но очите й блестят и са навлажнени.
	Вик…
	Вик ме изнесе на ръце от ада, когато бях на десет години, и от тогава насетне ме е спасявал още много пъти. Поглежда ме в очите и се усмихва — тъжно, но спокойно, и кима.
	Оглеждам значката в ръцете си, поемам си дълбоко дъх и се обръщам отново към агентите от „Вътрешни разследвания“ от другата страна на масата.
	— Агент Рамирес, взехте ли решение?
	Поемам си още веднъж бавно и дълбоко дъх и събрала цялата си смелост, отвръщам:
	— Да, взех.


>
	_Имало едно време момиченце, което се страхувало да наранява другите._
	_Беше странен страх и тя го знаеше. Прекалено дълго хората, от които се очакваше да я обичат, да се грижат за нея и да я закрилят, вместо това я бяха наранявали. Още носеше белезите и винаги щеше да ги има — и отвътре, и отвън. Можеше да ги проследи с пръсти, със спомени, със страхове._
	_Има си крайна граница на степента, до която можеш да се възстановиш. Стига се до точка, където времето вече не е фактор — сторило е всичко, на което е способно._
	_Но тя го преживя, излезе от изпитанието жива, макар и сломена, и полека-лека си изгради нов живот. Измъкна се, намери приятели и се захвана с работа, която обичаше._
	_Тя искаше да помага на хора, да помага на деца._
	_Винаги бе копняла точно за това, от първия момент, когато осъзна, че е възможно. Когато фактът, че има бъдеще, най-сетне се процеди през всички години и пластове страхове, тя знаеше, че трябва да го прекара в помагане на другите, така както бяха помогнали на нея._
	_Една нощ, след години страдания, дойде да я спаси ангел и я отнесе надалеч._
	_Това не сложи край на болката — дори не беше краят на травмите й — но все пак бе събитие, което промени курса на живота й. Тя погледна в очите на ангела, топли, тъжни и мили, и разбра, че животът й от тук нататък поема по нов курс, стига тя да успее да си стъпи на краката._
	_И беше помагала, нали? Повече, отколкото нараняваше?_
	_Понякога нямаше право на избор. Опитваше се да закриля децата, да ги поставя в по-добри условия и се справяше, нали? Или се беше съсредоточила дотам да ги отървава, че беше забравила — тя, от всички хора! — че е също толкова важно и накъде са се запътили?_
	_Не беше сигурна как се уравновесяват везните. Беше ли помагала повече, отколкото вредеше?_
	_Но Мерседес знаеше — надяваше се, молеше се, вярваше — че страхът я прави по-добър агент. Караше я да се вълнува от онова, което ще последва, а не просто от случилото се досега. Имаше деца, които беше провалила и които беше спасила, както и такива, които й предстоеше да спаси (и да провали) — и проклета да бъде, ако обърнеше гръб на което и да е от тях!_
	_Едно друго уплашено малко момиченце беше избрало различен път, но Мерседес се спря на този и щеше да го избира отново и отново._


>	Благодарности

	Всяка книга крие предизвикателства и пречупва ума ти по различен начин; и тази не беше изключение.
	Ето защо дължа огромни благодарности на Джесика, Кейтлин и невероятния екип Томас и Мърсър — момчета, изумителни сте, оказвате страхотна подкрепа и сте върхът, и още не мога да повярвам, че посрещнахте със смях имейла ми с молба да не ме намразвате… Благодарна съм и на агент Санди, която се смя двойно повече, и започвам да мисля, че това разкрива за мен повече, отколкото възнамерявах.
	Благодаря ти, Кели, задето ми позволи да открадна татуировката ти за Мерседес и за това, което си, както и на Изабел, Пам и семейството й, Меър, Алисън, Лаура, Рони, Теса, Натали и Кейт, които продължават да бъдат изумителни приятели.
	Благодаря на семейството ми за подкрепата и радостта, с която я оказват, също и за това, че се гордеят с мен. Отношението ви значи много и ме поддържа, дори когато ми се иска да изгоря черновата — и съм много благодарна. Благодаря и че нямахте възражения онзи път, когато откраднах няколко часа от посрещанията и сватбената подготовка, за да поработя върху редакцията. Конкретно благодаря на Робърт и Стейси, които ми осигуриха убежище по времето, когато бях прекалено погълната от опитите да довърша книгата навреме и не можех да си търся място за живеене.
	Благодаря на Кеша, чийто нов албум захранваше половината чернова и редакции, на Мери Балог, чиито книги запазваха разума ми, докато бях под напрежение, и на свещта „Маунтийн Лодж“ на „Янки Кендъл Къмпани“, понеже ароматът на дърваря Крис Евънс е изненадващо полезен в запазването на нужното за работа спокойствие. Благодаря и за десетия юбилеен концерт на живо на „Клетниците“, концертната версия на „Пепеляшка“ от 2015 г. и „Шрек: Мюзикълът“, които не спирах да въртя на заден фон, докато редактирах.
	И последно, благодаря на всички вас — моите читатели, всичките ми поддръжници, които хвалят книгата пред приятелите си, на блогърите и художниците, които споделят вестта по своите си начини. Благодаря за подкрепата, отделеното време, благодаря за реакциите, благодаря, че направихте възможно да продължа да се занимавам с тази чудесия, която обичам.
