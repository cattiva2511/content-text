	Ако имате здраво, стабилно самочувствие, вие не усещате потребност да играете играта „аз съм по-добър от теб“. Не е нужно да се доказвате. Доброто самочувствие идва от осъзнаването на истинското значение на съвършенството.


	Една жена отишла в гората да търси съвършеното дърво. Видяла само криви дървета, дървета с окършени клони и дървета с наранена кора. После отишла в парк, стопанисван от държавата — там всички дървета растели в съвършени редици, съвършено прави, със съвършено оформени клони.
	Тя осъзнала, че наранените дървета в естествената гора са далеч по-красиви и успокояващи от „съвършените“ дървета в изкуствения парк. Тогава осъзнала, че естествените и раними хора са много по-прекрасни от изкуствените, при които всичко изглежда перфектно.
	Започнала да се чувства уютно със себе си, както се чувствала в естествената гора при чепатите, изкривени дървета.
	Разбрала истинското значение на съвършенството. Тя била „достатъчно добра“ от дълго време. Но го осъзнала едва в гората.
