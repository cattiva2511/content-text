D>
	На леля Флора, първоначалното и най-добро Лошо Влияние
D$


>	Пролог

	_Париж, юли 2016_
	Облаци ограждаха луната, а хоризонтът все още беше мастиленосин. Всяка една от световноизвестните светлини беше загасена, с изключение на фара на върха на прочутата кула, която отличаваше този известен град дори и в тъмнината. Двамата мъже се движеха незабележими по покривите на мансардите, като навеждаха главите си под стрехите, телата им бяха извити като есенни листа, а за спящите жители в апартаментите под тях предпазливите им стъпки звучаха като тихото потупване на котешки лапи.
	Забелязали целта си в другия край на улицата, те спряха и приклекнаха, преброявайки прозорците, които бяха толкова на брой, колкото и в еднаквите сгради от другата страна на улицата. Развиха мълчаливо въжетата, като металните халки, закопчани на коланите им, потракваха едновременно като камбанки, докато двамата се движеха — уверено и с разтуптени сърца — и се застопориха за комина.
	Първият пристъпи над ръба, усещайки познатото вълнение, когато гравитацията приложи силата си и въжето се опъна. Той спря за момент, проверявайки дали всичко ще издържи, след което се спусна надолу под покрива, отблъсквайки се с крака от стената на всеки няколко метра.
	Другият мъж го последва и след минута стигнаха — покритите с прах прозорци, които бяха привлекли вниманието им в началото, бяха точно толкова мръсни и отблизо, колкото бяха предполагали. Малкото балконче беше тясно, достатъчно широко само за една роза в саксия, но стигаше, за да стъпят на него, и те прехвърлиха крака над парапета със сложна украса. Обърнали стъпала успоредно на стената, те облегнаха тела на сградата и всеки един сложи ръце около очите си, опитвайки се да надникне през зацапаното стъкло. Но все едно се опитваха да погледнат през гъст дим.
	В далечината прозвуча сирена и двамата мъже застинаха с изострено внимание, докато се опитваха да разберат от коя страна идва звукът и накъде отива.
	Не беше насам. Това беше всичко, което искаха да знаят.
	Подновиха опитите си да влязат, сложили облечени в ръкавици ръце на вратите. От външната страна нямаше дръжки и вътрешната врата не помръдна, но външната изтрака леко, което говореше, че е хлабава. Поне достатъчно хлабава. Тези врати бяха стари — дървото гниеше, а единичните стъкла бяха толкова тънки, че можеше да се счупят от едно кихане. Но дори и това нямаше да е необходимо. Първият мъж беше свил колене и с очи на нивото на бравата видя ясно тънкото метално рамо на старомодна кука, която беше единственото нещо, което спираше външния свят да влезе вътре. Той извади ножа си от задния джоб, заби го в процепа и бързо замахна нагоре. Куката се залюля, направи кръг назад и се удари леко във вратата.
	Бяха готови да влязат. Оказа се толкова лесно — малко наблюдателност, едно въже и нож.
	Вратите бяха занемарени и се движеха трудно, а пантите запротестираха със силно скърцане, докато мъжете ги бутаха назад, но се отвориха, и те пристъпиха на паркета в апартамента. Включиха фенерчетата на челата си, откачиха се от въжетата и тръгнаха тихо през празните стаи.
	Въздухът беше толкова застоял, че сякаш се беше наслоил на тежки пластове, и те се разкашляха, въпреки че най-важното беше да са тихи. Но тишината не беше единственото, което нарушиха — стъпките им по прашния под описаха пътя им през апартамента като следи в снега, но кой щеше да ги види? Ясно беше, че никой, освен тях не знаеше, че този апартамент все още съществува. Беше скрит на явно място и апатията на съседите несъмнено запазваше тайната му, като всеки предполагаше, че принадлежи на някой друг, че е проблем на някой друг. В края на краищата не можеше просто да изгубиш един апартамент, да забравиш, че го притежаваш.
	Но се беше случило точно това.
	Първият мъж спря в кухнята. На пода, паднал настрани, лежеше един стол, имаше и празен бюфет, а куките за чаши бяха като изкривени, поразени от артрита пръсти, които нямаше какво да държат. Нямаше нито тенджера, нито тиган, нито кофа или парцал. Мястото беше абсолютно празно.
	Разочаровани, те тръгнаха по-нататък по коридора и докато продължаваха да търсят, двата лъча от фенерчетата им се кръстосваха в тъмнината като мечове по време на дуел.
	Двамата мъже спряха на прага на спалнята. До далечната стена беше избутано метално легло, но не това накара сърцата им да забият по-силно. До леглото стоеше голяма дървена каса, чийто капак беше разцепен на мястото, където беше повдиган, а един железен лост все още лежеше на металните пречки на леглото. Те се приближиха бързо и първият присви очи, четейки малкия лист хартия, закован от вътрешната страна. Написаните на ръка букви бяха избледнели на слънцето, но отгоре имаше име на фирма и овално лого и листът приличаше на някаква квитанция.
	Зад него вторият мъж се спъна в нещо на пода и залитна тежко към ръба на леглото. Той изруга, погледна ядосано назад и вдигна разгневилата го вещ. Беше помислил, че е просто някакъв парцал, но като го разгледа отблизо, видя, че е детска играчка — плюшена патица с оголяла от дълго използване глава, а материята беше избеляла с времето и покрита с пластове прах. Мъжът веднага кихна и пусна играчката отново на пода.
	_Е, дотук с тишината_ — помисли другарят му. Със същия успех можеха и да организират парти и да поканят съседите.
	— По дяволите — прошепна той, когато огря касата с фенерчето и се втренчи вътре в нея.
	Вторият мъж се приближи бързо и също насочи светлината на фенерчето си в тъмната дупка.
	И двамата се загледаха с отворена уста в онова, което беше вътре. Това, което бяха намерили, беше много повече, отколкото изобщо биха могли да очакват.
	— Бързо. Да я извадим оттук.


>	Първа глава

	_Уилтшър, Англия, август 2016_
	Лятото се беше настанило в Англия. Горещата вълна, която изгаряше континента, най-после бе стигнала до британските брегове и нацията се бе отдала на радостта, която винаги я обземаше, когато температурата стигнеше тридесетте — из парковете бяха пръснати шезлонги, луничките се множаха, деца играеха във фонтаните, а в жилищните райони отекваше шляпането на чехли и боси крака.
	Не че Флора Сайкс можеше да види или чуе нещо от това. Задната градина на родителите й — осем акра в Уилтшър — беше оградена от високи букове и постлана с килими от лайка и откакто бе дошла, Флора лежеше блажено по корем на шезлонга до басейна, без да забелязва нищо, цели три часа след като бе слязла от самолета. По-големият й брат — Фреди, все още не се виждаше никъде, спящ като студент, баща й беше на игрището за голф, а майка й, след като бе отблъснала половинчатите предложения на уморената Флора да й помогне, сега методично потапяше омари в кипяща вода, очевидно, без да се трогва от съществата, които подобно на Немо се опитваха да избягат, като се извиваха по плота заедно с найлоновите торбички, в които бяха сложени.
	Флора бе имала намерение да чете. Едно от решенията й за Нова година, които включваха по-малко работа и повече забавления, беше да прочете всичко в миналогодишния списък за наградите „Манбукър“, но през март го беше поправила на това да прочете всички заглавия от шортлистата, а сега щеше просто да е благодарна, ако успееше да довърши тази първа книга, която беше купила през януари и все още беше само на една трета от нея. Проблемът беше адреналинът. Животът й беше подчинен на него — дълги, напрегнати изблици, когато работеше по двадесет и четири часа, последвани от пропадания в забрава, и това оставяше много малко време или енергия за хобита като четенето.
	Тази седмица беше точно такъв случай. Беше се събудила в Палм Бийч в понеделник и Чикаго в сряда и бе успяла да смести една среща и коктейл в Манхатън вчера, преди да се втурне към летище „Кенеди“, облечена с коктейлната си рокля за нощния полет за „Хийтроу“.
	— Чаша чай, скъпа? — гласът на майка й прозвуча далечен в ухото й. Чу потракването на порцелан върху камък. — И трябва да си сложиш още малко лосион против слънце. Раменете ти започват да се зачервяват.
	Една топла ръка докосна кожата й, търсейки доказателство по раменете й. Флора вдигна глава и облак от светлоруса коса падна върху лицето й.
	— Ъъ? — изпъшка тя.
	— О, скъпа, тревожа се за теб. Целият този джет лег се отразява много зле на здравето ти.
	Флора отметна коса назад и се опита да седне. Майка й поклащаше крака на фотьойла до нея със списание „Лейди“ в скута и чаша чай в ръка. Сламената й шапка хвърляше сянка върху лице, което все още беше красиво дори и към края на петдесетте.
	Флора започна да си играе с връзките на банския си от щампован памук на „Либърти“ — не особено подходящ за плуване, но тя нямаше намерение да се мокри, е, ако Фреди не я хвърлеше в басейна — и протегна ръка за чая. Парата му зачерви вече порозовялото й от съня лице, докато тя сънено гледаше електриково сините водни кончета, които летяха ниско над водната повърхност, и издигащите се високо в небето лястовички.
	— Работиш прекалено много. Това не е добре за теб.
	— Знам, но в момента не мога да се откажа. Трябва да привличам нови клиенти, Ангъс затова ме е наел. Ще си почина малко около Коледа.
	— _Коледа?_ Скъпа, дотогава отдавна ще си умряла. Сега е едва август. Честно казано, тревожа се, че няма да оцелееш.
	— Разбира се, че се тревожиш, ти винаги се тревожиш. Ти ще се тревожиш и за това, че няма за какво да се тревожиш — усмихна се Флора. — Тате кога се връща?
	Майка й я погледна, повдигнала вежди и с въпросително изражение в сините си очи.
	— Казах, че обядът е в дванадесет и половина, така че в един.
	— А кога наистина е обядът?
	— В два.
	Флора се разсмя. Закъсненията на баща й бяха легендарни. Той бе закъснял за собствената си сватба (спукана гума на астъна), за болницата при раждането на Фреди (трафикът в „Мейфеър“), за болницата при нейното раждане (кучето се изгубило в Хайд парк, а линейката не можела да чака) и за погребението на брат си (главната улица била затворена заради фермерския пазар в Малбъра). Единственото, за което никога не закъсняваше — нито веднъж за четиридесет години — бяха неговите аукциони. Той беше главен аукционер в „Кристис“ от края на осемдесетте до сравнително скоро, когато се бе пенсионирал; аукционите му бяха известни като бурни и шумни събития, повече наподобяващи ловни партита, а той се беше прославил със своите остроумни коментари, които повдигаха и настроението, и апетита и означаваха, че в повечето случаи той удряше чукчето след рекордни цени.
	Но всички знаеха, че обядът може да чака. Без съмнение в дванадесет и половина той все още щеше да удря по торфа на шестнадесетата дупка въпреки най-добрите си намерения да се подчини на съпругата си, която обожаваше.
	— Фреди спи до късно — отбеляза Флора, забелязвайки колко е часът, докато отпиваше от чая си. Вече беше дванадесет и петнадесет, въпреки че тялото й казваше, че е на зазоряване.
	— … Да, така е.
	Флора наклони глава, облягайки я на тиковото дърво, и погледна майка си.
	— Какво има?
	— Нищо.
	— Мамо, познавам този тон. Какво има?
	Майка й погледна към нея, но Флора беше сигурна, че всъщност не я вижда.
	— Много е слаб.
	— Винаги е бил слаб.
	— Е, тогава е отслабнал много. Не мисля, че се храни както трябва.
	— Аз почти мога да гарантирам, че е така — изпъшка Флора и протегна крак, за да разгледа педикюра си. Бяха минали три седмици, а той все още беше на ниво. — Той е човекът, който използва вероятността да получи скорбут като оправдание да купува пакети „Фрезълс“, забрави ли?
	Но майка й не се засмя, загледана над меката морава.
	— Мисля, че нещо не е наред.
	— Ти винаги мислиш, че нещо не е наред — разсмя се Флора.
	Ако баща й непрекъснато закъсняваше, майка й пък непрекъснато се тревожеше. След това забеляза изражението на майка си.
	— Мамо, басирам се, че единственото, което не е наред, е, че му липсва Аги. Най-после е разбрал каква огромна грешка е направил, като скъса с нея, това е всичко. — Тя свали отново крака си на шезлонга и затвори очи, наслаждавайки се на слънцето, което стопляше кожата й. — Аги е най-доброто нещо, което му се беше случвало.
	— Очевидно тя вече излиза с някого.
	— Кой ти каза? — отвори едно око Флора.
	— Имам своите контакти, скъпа. Срещите за сутрешно кафе не са измислени от вашето поколение. — По лицето на майка й премина изражение на болка. — Глупаво момче.
	Флора се обърна на една страна, свивайки колене.
	— Виж, тя може да го накара да падне на колене и да се моли известно време, но нямам съмнение, че ще го приеме обратно.
	Майка й стисна устни, както правеше винаги, когато беше загрижена. Флора познаваше този жест от деня на изпита й по математика, деня, когато баща й взе свидетелството си за пилотиране на хеликоптер, деня, когато Фреди заяви, че ще участва в Пясъчния маратон…
	— Надявам се да си права.
	Двете замълчаха и само обръщането на страниците нарушаваше симфонията на пчелите, които жужаха сред хортензиите, косовете, които пееха в дъбовото дърво, и тупкането на опашката на техния лабрадор Боли върху плочките, когато Флора протягаше ръка и го погалваше, докато той лежеше в сянката под шезлонга й.
	Майка й затвори списанието и се обърна към нея, опитвайки се да изглежда по-весела.
	— И така, кажи ми какви новини има при теб — и нямам предвид работата. Виждаш ли се с някого в момента?
	Флора хвърли кос поглед към майка си, без да помръдне глава. Тя потисна въздишката си.
	— Не. Нямам време.
	Майка й също потисна въздишката си.
	— Скъпа, трябва да намериш време. Как може да очакваш да срещнеш някого, ако прекарваш целия си живот в мазета и складове, в галерии и по самолети?
	— Срещам се с много хора, мамо. Просто нито един от тях не е… — Тя се опита да намери правилната дума.
	— Специален?
	— Щях да кажа „различен“, но, да, предполагам, че е същото.
	— Различни от какво?
	Флора сви рамене, въпреки че знаеше много добре. В работата си тя срещаше стотици мъже — агенти, собственици на галерии, колекционери, специалисти по история на изкуството, реставратори, да не говорим за клиентите, въпреки че, разбира се, тя никога не би си и помислила да прекрачи границата и да излезе на среща с някого от тях — но те неизменно се разделяха на два типа. Мъже като шефа й Ангъс: с шити по поръчка костюми, учили в частни училища, принадлежащи към елита и склонни да формират ексклузивни групи. Или като баща й: ерудити, ексцентрични, необикновени, но безнадеждни, що се отнася до всичко практично, разсеяни и неориентирани в ежедневните неща. Тя искаше някой, който е по-добър от останалите.
	— Ти си толкова хубаво момиче. Не мога да разбера защо още не са те грабнали.
	— Да не съм кофичка кисело мляко! — засмя се Флора. — Нямам дата „използвай преди…“.
	— Това е наивно, миличка. Разбира се, че имаш. Всички жени имат.
	Този път Флора позволи на въздишката да се откъсне от устните й. Искаше й се майка й да се откаже от тази тема.
	— Виж, мамо, напълно съм доволна от живота си такъв, какъвто е. Ще се случи, когато му дойде времето. Човек не може просто да търси любовта.
	Замълчаха, постигнали примирие, и двете загледани в косовете, които подскачаха по моравата и кълвяха червеи. Флора знаеше, че няма нужда да спира Боли, както се налагаше някога — тези дни артритът му беше прекалено обострен, за да го е грижа, и той предпочиташе да дреме на сянката.
	— И така, клането в кухнята приключи ли? — попита Флора, сменяйки темата.
	— Идеално сварени, розови и топли — отговори доволно майка й. Тя беше толкова елегантна готвачка, колкото елегантно се и обличаше. — А за десерт направих любимия чийзкейк на брат ти.
	— А, добре, значи това ще го накара да стане от леглото. Започвам да мисля, че ще трябва да поставим взривно устройство пред вратата на стаята му.
	Майка й се засмя, въпреки че и потрепери, точно в момента, когато звукът от гуми по чакъла ги накара да се обърнат и двете видяха бащата на Флора да се носи по алеята, свалил кремавия гюрук на колата си, бялата му коса се развяваше на вятъра, а на въздушната струя зад него се носеше „Флийтуд Мак“.
	— Не мога да повярвам! — възкликна удивено Флора. — Той всъщност е навреме.
	— Да, но пак кара така, сякаш е закъснял. — Майка й издаде неодобрителен звук, докато сваляше крака от шезлонга и плъзгаше стъпалата си с идеален педикюр в белите си кожени чехли. — Честно казано, ще изпочупи делфиниумите ми. За кого се мисли? Стърлинг Мос*?
	[* Английски пилот от Формула 1, роден 1929 г. — Б.пр.]
	Тя въздъхна, взе празната чаша на Флора от ръцете й и тръгна през моравата към съпруга си, доволна, че има нещо друго, за което да се тревожи.


	Само след половин час сутрешната тишина беше изхвърлена от къщата като чаршаф, покриващ мебелите, за да ги предпази от прахта, и „Радио 4“ гърмеше, докато баща й се появяваше от душа със зачервени бузи и изгладнял, а подът все още беше осеян с бучки кал от обувките му за голф.
	— Здрасти, тате — Флора се усмихна, когато баща й я забеляза, седнала настрани на бюрото му с крака в мивката — любима нейна поза за почивка, когато си беше у дома, още от времето, когато на осем години беше паднала в една коприва и майка й беше сложила пламналите й сърбящи я крака в ледена вода да се охладят. Тя се подготви за възторжената целувка, която той щеше да лепне в средата на челото й, хванал ушите й с ръце, така че светът временно ставаше приглушен, сякаш беше попаднала под вода.
	— Добра игра?
	Думите й, изглежда, предизвикаха болка, защото широката му усмивка изчезна и той се удари по челото.
	— Ужасна! Ужасна, по дяволите! — изстена баща й. — Щях да играя по-добре, ако бях удрял проклетото нещо с прахосмукачка! Не знам какъв е проблемът!
	— Аз ще ти кажа какъв е проблемът — намеси се майка й, откъсвайки свежо стръкче розмарин от сандъчето, загледана в една катеричка, която ровеше за жълъди прекалено близо до лобелиите. Тя почука отсечено по стъклото и катеричката се втурна нагоре по най-близкия дъб. — Онази допълнителна чаша „Мори“* снощи, ето това е.
	[* Maury — сладки френски вина, наречени на името на града, в който се произвеждат. — Б.пр.]
	Последва ужасена тишина.
	— Но, скъпа, снощи сервира смокини! — възрази баща й веднага щом се съвзе, отворил широко очи от учудване, че може въобще да се мисли те да се ядат без нотките на нар, които се усещаха във виното.
	— Знаеш какво искам да кажа — отговори майка й и се обърна отново към тях двамата, но приковала пълен с неодобрение поглед в съпруга си. Той се опита да открадне целувка, докато тя изваждаше маслиновия хляб от фурната, нежните й ръце изчезнали напълно в кухненските ръкавици. — Онова „Пуйи-Фюме“ беше напълно достатъчно. — Тя му подаде подноса с поръсения с розмарин хляб вместо целувката. — Ще го сложиш ли на масата?
	Флора се разсмя, когато баща й, облечен с особено ярък ансамбъл от черешово розови къси панталони и тревистозелена спортна риза, се отдалечи, неутешим заради настояването на жена си да се тревожи за състоянието на черния му дроб. С бързото му шофиране, количеството вино, което поемаше, и състоянието на кухненския под той напълно и истински бе изпаднал в немилост.
	— Горкият тате.
	Майка й слагаше топлите, извадени от черупките омари върху клубната салата и забелязала своя шанс, Флора открадна парче авокадо. Майка й автоматично понечи да я накаже с плясване по ръката, след това размисли и сама й подаде още едно парче.
	— Трябва да те охраним. Сега извикай брат си, моля те — добави тя и вдигна пълната чиния. — След това донеси салфетки и цветята.
	— Да, сър! — отдаде чест Флора, изтрака с пети в мивката и се ухили, докато майка й се отдалечаваше с въздишка и клатейки глава.
	— За бога!
	Флора скочи от плота и застана в подножието на стълбите в коридора.
	— Хей! Фреди! — извика тя с всички сили. — Обяд в градината веднага или изпращам армията!
	— Ако исках съседите да разберат, че ще обядваме, щях да ги поканя — каза сърдито майка й, когато след малко Флора изтича в градината и остави на масата светлорозовите салфетки и каната за мляко, пълна с току-що откъснати бели стръкчета ароматен грах.
	— Басирам се, че е станал обаче — ухили се Флора и се настани на стола до баща си, откъсвайки парче от още топлия хляб.
	Баща й наля неохотно сода със сок от лайм, за която съпругата му се опитваше да го убеди, че е точно толкова освежаваща алтернатива на шприц с шампанско, и тя отпи и затвори очи, усещайки кондензираните капки вода да потичат от изстудената чаша по ръката й и пулсирането на обедното слънце по кожата си. Не беше нужно да отваря очи, за да знае, че брат й вече пресича моравата. Да, беше чула изскърцването на най-долното стъпало, беше чула френската врата да се удря в стената, но освен това винаги бе успявала да усети, когато той е наблизо — оттук и прякорът му за нея, Прилепови уши, който през годините се бе превърнал в Бети*. Разликата между двамата беше по-малко от две години и те бяха неразделни от момента, в който майка й я беше донесла у дома от болницата, като Фреди всяка вечер се настаняваше в креватчето й и споделяше с нея любимата си играчка. Той се беше грижил за нея на площадката в училището в първия й ден и й беше помагал в разнасянето на вестниците в неделите (защото баща им настояваше сами да печелят парите си), когато подлистниците правеха вестниците прекалено тежки за нея; беше обещал да не казва на майка им, когато татуировката на пеперуда, която бе направила на бедрото си, се беше възпалила; беше заплашил с бой всичките си приятели, ако се опитаха да я свалят, и беше одобрявал момчетата, с които тя излизаше, по-старателно, отколкото баща им.
	[* Bat (англ.) — прилеп. — Б.пр.]
	— Няма нужда да бързаш, Фредс — ухили се тя, отвори лениво очи и се втренчи в него, усмихната широко. — Ние просто ще умрем от глад тук, докато ти… по дяволите!
	— Флоси! Как се изразяваш! — скара й се майка й.
	Но Флора не можеше да отдели поглед от брат си, своя строен, дългокрак брат с гъстата руса коса, все още покрит с момчешките лунички, които някога двамата се бяха опитвали да преброят, като ги свързваха с неизтриваем маркер. Но чаровната усмивка, която го беше измъквала от безброй наказания, очевидно се бе изгубила някъде по шосе М4 заедно с поне осем килограма.
	Той насочи пръст право в нея в момента, в който тя буквално застана мирно.
	— Не започвай! Изглеждаш ужасно — каза той. — Сериозно, стой далече от пайовете.
	Флора искаше да се засмее. Това беше обичайната му шега, която обикновено се посрещаше с огромно веселие, но тя забеляза, че днес никой не се смееше.
	— Какво, по дяволите, е станало с теб? — попита тя, опитвайки се с поглед да го убеди да бъде сериозен.
	— Флора, как се израз… — повтори майка й, но с ъгълчето на окото си Флора видя как баща й вдига ръка, за да я накара да замълчи.
	— Нищо. Успокой се — сви рамене Фреди.
	— Толкова си отслабнал! — извика тя, като едва не се разсмя на иронията в това, че той се опитва да се преструва, че всичко е наред.
	— Кука. Криво дърво. Присмяла се — отговори Фреди, отпусна се артистично на празния стол и отпи голяма глътка сода с лайм. След това направи физиономия, втренчи се намръщено в чашата и погледна скептично баща си, който просто сви рамене.
	— Мамо, кажи му — нареди Флора.
	— Казах му, скъпа, казах и на теб — отговори майка й и сложи една много голяма порция салата в чинията му. — Защо мислиш, че поръчах допълнителен килограм омари?
	Фреди сякаш пребледня при вида им, а вилицата остана неподвижна в ръката му.
	— Изглеждаш наистина шокиращо — каза Флора, облегна лакти на масата и се втренчи право в очите му, решена да не се отказва от темата. Познаваше брат си по-добре от всеки друг. — Наистина. Какво става?
	Фреди отвори уста да отговори, но за разлика от храната, която изглежда не можеше да сложи вътре, думите точно обратното — не можеха да излязат навън. Той просто сви рамене.
	Настъпи дълго мълчание, сред което нахлу загриженост. Сега вече всички определено бяха притеснени. Фреди може и да не можеше да яде, но винаги, _винаги_ е можел да говори. Флора го наблюдаваше и мислите й препускаха. Дали беше разбрал, че Аги отново излиза с някого? Дали това го беше засегнало повече, отколкото бяха очаквали?
	Но нямаше време дори и да попита. Внезапното изстъргване на стола му върху камъните накара всички да подскочат.
	— Не мога да продължавам с това — измърмори той.
	— Фреди? — изрече въпросително баща им, гласът му, внезапно лишен от обичайната си веселост и пълен със загриженост, докато Фреди крачеше обратно към къщата, размахал ръце прекалено високо, прекалено енергично.
	Останалите членове на семейството се втренчиха един в друг, шокирани, разтревожени, разтърсени.
	— Вие двамата сте близки. Казал ли ти е нещо? — попита тихо майка й, облегнала лакти на масата. — Каквото и да е, нещо, което може да обясни това?
	Флора поклати глава, все още загледана към мястото, през което той току-що бе минал, сякаш бе разкъсал въздуха и го бе оставил да виси на парцали зад себе си.
	— Ще отида при него — каза баща й и хвърли салфетката си на масата, но Флора сложи ръка на лакътя му и го спря.
	— Не, нека да отида аз — настоя тя.
	След това стана и изтича в потъналата в сянка къща. Старите дъски проскърцваха под тежестта й, през отворените прозорци се подаваха клонки жасмин, цветчетата на орлови нокти се полюляваха зад стъклата, а пръстите й се плъзгаха по неравните стени, докато взимаше стъпалата по две наведнъж. Надникна в стаята му, но вече знаеше, че няма да го открие там, и продължи към таванската стая най-горе. Тя беше украсена с тапети „Туал де жуи“, на малките прозорци висяха тежки памучни завеси, а на леглото, забравен, лежеше счупен часовник. Някога тук беше стаята на бавачката, но това не ги беше спирало да се промъкват край поредното спящо германско или шведско момиче по пътя им към тяхното тайно скривалище.
	Тя спря до стената и отвори малката вратичка по средата й, която им беше абсолютно забранено да отварят, когато бяха малки. Пропълзя през нея и след миг се появи върху плоската част на покрива, една скрита долина, която не се виждаше от градината заради наклона на покрива. Когато Флора изтича към него, приведена по навик, Фреди не се изненада, че я вижда.
	Двамата се печаха на слънце тук и тайно се научиха да пушат, въпреки че Фреди не бе позволил да пият тук, горе — алкохолът и височините не бяха добра идея.
	— Кажи ми какво има — изрече тихо Флора и седна, облегната на него. Обикновено се облягаха назад, притискайки се към керемидите на покрива, или за да усетят слънцето върху лицата си, или да наблюдават луната, но днес той беше приведен напред като свит бръмбар, с лакти на коленете и наведена надолу глава.
	— Не мога — поклати глава Фреди.
	Тя стисна ръката му, когато думите потвърдиха най-големия й страх, че не си въобразява това, че не ставаше въпрос за прекалената загриженост на майка й, че нещо не е наред. Нещо наистина не беше наред.
	— Какъвто и да е проблемът, аз съм на твоя страна. Знаеш го.
	Той поклати глава, хвърляйки й кос поглед.
	— Няма да бъдеш. Не и този път.
	— Фреди, няма абсолютно нищо, което можеш да кажеш, което да ме накара да се съмнявам в теб. Ти си моят по-голям брат. Аз те обожавам.
	Той наведе глава и стисна ръцете си толкова силно, че кокалчетата му побеляха. Флора потрепери заради него.
	— Затова ли искаше всички да сме тук този уикенд? — Беше се наложило да размести земята и небето, за да може да вмъкне в програмата си необичайната му молба всички да се съберат тук.
	— Мислех, че мога да го направя. Мислех, че мога да кажа на всички ви. Мислех, че така е правилно…
	— И наистина можеш — прошепна тя. — И е правилно.
	— Не, не мога.
	— Защо?
	— Защото ви гледах всички долу и вие сте си същите, каквито сте били винаги. Ти си толкова перфектна и саркастична, и мила, тате е толкова открит, а мама прави всичко красиво и се тревожи, без да има защо. — Той замълча. — Обаче сега наистина има за какво да се тревожи. Аз развалих всичко.
	— Какво си развалил?
	— Нас, семейството ни. И няма да мога да понеса изражението на лицата ви, когато ви кажа.
	Беше неин ред да замълчи, докато се вглеждаше в лицето му, а той отново се отдръпна и емоциите му сякаш се оттеглиха навътре, криейки се от нея.
	— Какво си направил, Фреди? Трябва да ми кажеш. — Тя стисна ръката му по-силно. — Знаеш, че няма да слезем долу, докато не го направиш.
	Той си пое въздух на пресекулки.
	— Това не е истина. Трябва да ми вярваш.
	— Ще ти повярвам, обещавам. Вече ти вярвам.
	— Все още не знаеш какво е.
	— Не. Но познавам теб. Подкрепям те. Обичам те.
	Той кимна, отпусна глава надолу и от очите му първо рукнаха сълзи. А след това — най-после — дойдоха и думите.


>	Втора глава

	_Лондон, една седмица по-късно_
	Аукционната зала беше препълнена, всички места бяха заети и хора стояха скупчени отзад. Всички говореха и се смееха силно, стиснали каталози в ръце, а очите им се стрелкаха наоколо, преценявайки кой е тук — и още по-важно, кой не е. Тук бяха и многобройните служители на „Сотбис“, които се грижеха за наддаванията по телефона и по интернет.
	Флора се размърда на мястото си, табелката за участие в наддаването — скрита на скута й от меките гънки на розовата й копринена пола. Тя никога не се включваше в тези клюки и предположения преди продажбите. Може и да беше добре за създаването на контакти, но тя не обичаше да привлича внимание върху себе си, когато искаше да сключи сделка; имаше определена полза от сдържаността и деликатността. И освен това според нея създаването на контакти винаги беше много по-ефективно с елегантна рокля и коктейл в ръката.
	Флора чакаше търпеливо, докато помощници с ръкавици изнасяха маслената картина на Питър Дойг и залата се подготвяше отново. Следваше „Мерилин диптих“ на Уорхол, причината тя да е тук, но не и причината шефът й Ангъс да й изпраща съобщения всяка трета минута. Когато телефонът й отново издаде звук, тя не обърна внимание на последните му новини за трафика. Ако искаше да разбере какво ще се случи с триптиха на Бейкън, не трябваше да лети за лондонската вечерна разпродажба с полет от Ню Йорк, който кацаше четиридесет минути преди началото на аукциона. Тя издиша тихо и раздразнено. Не разбираше постоянната му нужда от хаос и препускане. Шефът й живееше от прилива на адреналин и постоянните почти пропуснати събития, сякаш един резултат се признаваше само от драматичния разказ около него.
	Един мъж с розови бузи и червена вратовръзка с щампа на маймуни, балансиращи върху чаени чаши — значи „Ермес“ — улови погледа й и без думи предаде въпроса си надолу по пътеката с повдигане на веждите и поглед към празното място до нея — единственото в стаята. Тя поклати глава със съчувствие, но твърдо, почуквайки по китката си без часовник, и извъртя очи. Мъжът схвана, устата му се сви раздразнено и той се върна в задната част на стаята.
	Флора прибра русата си коса назад и започна да си вее леко с табелката. Беше задушна вечер и когато бе слязла от таксито по-рано, небето вече бе разцъфтяло като рана, очакваха се и гръмотевици. Надяваше се да се прибере у дома, преди това да се случи. В бързината да дойде тук след една продължила по-дълго от предвиденото среща тя не бе имала време да вземе сакото си от офиса и не й се искаше да попадне в проливен дъжд с тази бяла копринена риза и червените си велурени сандали с високи токове.
	Вратата зад аукционера се отвори и когато изнесоха принта на Уорхол, напрежението в залата отново се сгъсти, сякаш тъкан се опъваше на стан. Флора остана с безизразна физиономия, въпреки че и тя усети същото сърцебиене, което накара други да ахнат, да замърморят, да се усмихнат. За разлика от по-известните принтове на Мерилин в ярките цветове на дъгата, които бяха притежавани от звезди почти толкова известни, колкото и моделът за снимките, този негатив беше тъмен и мрачен, обратен на веселия оригинал: сиво-черен, с петна от неоново розово, негатив на филмова фотография, той беше идеален за клиентите й, млада руска двойка, които бяха сменили Москва с „Мейфеър“. Тя бе работила внимателно с тях през последните осемнадесет месеца, създавайки от склонността им към дръзки цветове началото на съвременна колекция, която вече струваше повече от единадесет милиона паунда. Беше ги водила на изложенията на изящните изкуства в Маастрихт и Палм Бийч, беше сключвала частни сделки за тях в Чатсуърт и Дубай и успешно бе наддавала на аукциони в Ню Йорк, Цюрих и Лос Анджелис. Тази вечер, ако получеше произведението на Уорхол за подходяща цена, то щеше да запълни останалата празна стена над леглото в главната спалня. Съпругата на клиента вече беше инструктирала декораторите си да пребоядисат стаята в златно в очакване на принта.
	Джайлс, аукционерът, когото Флора познаваше от една (много) кратка връзка в университета — съмнителен вкус при панталоните и склонност към пляскане — размести документите си и вдигна глава. В залата отново настъпи тишина и Флора се приготви да се заеме с работата.
	— Дами и господа, стигаме до лот дванадесет: един принт на Мерилин в черно и розово от серията _Негативи_ на Анди Уорхол, създадена от 1979 до 1986, годината на неговата ненавременна смърт. Това е акрилен ситопечат върху платно. — Докато той говореше със страхопочитание и гласът му звънтеше ясен като камбана над смълчаната тълпа, Флора се опита да не си спомня сълзливите съобщения, които бе оставял на телефона й, след като бе скъсала с него. — Без рамка…
	Флора слушаше като любимката на учителя, въпреки че вече знаеше какво ще последва. Тя бе проучила подробно информацията за историята и състоянието на принта и не се притесняваше от миниатюрните пукнатини в краищата му.
	Беше така погълната, че й трябваше малко време, за да осъзнае, че Анди е заел мястото до нея. Червеникаворусите му къдрици бяха влажни от пот, закръглените му бузи бяха зачервени и той беше леко задъхан, сякаш е тичал от летището дотук. Едва бе успял да дойде навреме и Флора видя, че е стресиран, любимото му състояние.
	— Как върви? — прошепна малко високо той и разхлаби леко вратовръзката си, когато наддаването започна.
	— Добре.
	Флора не сваляше очи от аукционера и седеше с изправен гръб, докато наблюдаваше — без да обръща глава — кой се включва в наддаването, отбелязваше кой с кого седи, кой кого представлява, кой оставаше неподвижен и мълчалив, кой беше подгънал ъгълчетата на страниците в каталога си на този лот, кой го беше отбелязал с писалка… Не беше случайност, че тя е изключителен играч на покер, който поема големи рискове.
	— Мислех си…
	— Не говори — предупреди го тихо тя, приковала поглед в мъжа със сивия костюм в отсрещния ъгъл, седнал под ъгъл на стола си, прехвърлил една ръка върху облегалката. Той се бе включил в наддаването в началото и след това бе замълчал, но от езика на тялото му тя разбираше, че все още не е излязъл от играта.
	Не го познаваше. Доколкото знаеше, той не беше агент, търговец или колекционер, а светът на изящните изкуства беше малък. След като преди шест години бе завършила „Сейнт Андрюс“ с диплома по история на изящните изкуства, Флора бе работила на различни позиции във „Филипс“, „Кристис“, галерия „Саачи“, а преди година бе започнала в агенцията на Ангъс, Агенция за изящни изкуства „Бомонд“, като младши съдружник и като такава имаше изключително много контакти. Можеше да свърже с име почти всяко лице в залата и беше пила „Манхатън“ по едно или друго време с повечето от тях.
	— Съжалявам. Съжалявам, върши си твоята работа — прошепна Ангъс, облегна се назад и прокара ръце през къдриците си, сякаш да ги накара да се отпуснат.
	Телефоните също бяха заети. Флора наблюдаваше служителите на „Сотбис“, за да види кой говори най-много с клиентите си. Всеки, който имаше нужда от убеждаване, щеше да приключи рано — интересуваха я мълчаливите. Определи, че там има двама сериозни купувачи.
	Мъжът със сивия костюм все още седеше в отпуснатата си поза, но сухожилията на шията му потрепваха и Флора виждаше напрежението в ръцете му, докато той се опитваше да не ги вдига, да не се връща в играта.
	Флора погледна отново към мястото с телефоните. Там сега бе останал само един, като с нарастването на сумата табелките, които се вдигаха във въздуха, ставаха все по-малко и картината постепенно се изплъзваше от възможностите на мнозинството като яхта, която се е отделила от пристана, където е била завързана, и се насочва към хоризонта.
	Аукционерът оглеждаше стаята, след като наддаващият по телефона бе останал сам на ринга.
	Флора погледна към мъжа със сивия костюм точно в момента, когато той кимна с глава. Отново в играта.
	Доволна от точната си преценка, тя остави двамата да играят известно време. Предварителната оценка беше между 1,2 и 1,8 милиона паунда, но те вече бяха на 1,92 милиона и скоростта на продажбата се бе забавила, а паузите между наддаванията ставаха по-дълги. Участникът в залата наближаваше границата си, Флора разбираше това от начина, по който той изпъваше рамене и се привеждаше напред, опитвайки се да намали напрежението в шията си. Освен това се оглеждаше повече из стаята, за да се увери, че никой друг не се включва. Не я беше забелязал — или ако я беше забелязал, не я бе сметнал за опасност.
	Което беше грешка. Точно затова я бе наел Ангъс. Когато ставаше въпрос за аукционната зала, тя имаше история зад себе си, но освен това беше и дисциплинирана и никога не пилееше парите на клиентите си. Това беше за аматьори.
	Флора разтърси леко глава, чувствайки се спокойна и доволна, усещайки, че нейният момент наближава. Седна поизправена, стиснала в готовност табелката. Вече бяха на 2,1 милиона паунда, което очевидно беше цифра, която караше и двамата наддаващи да не се чувстват особено добре. Тя самата не беше във възторг от нея — всяко увеличаване над 2 милиона намаляваше потенциалната печалба, но при проучването, което бе направила за днес, беше взела под внимание разширяването на съвременния пазар, както и глобални фактори като забавянето в китайската икономика и нямаше проблем да наддава най-много до 2,3 милиона, след като бе преценила минимум два процента нарастване през следващите пет години и осем процента през следващите десет. Дори и така щеше да се получи добра възвръщаемост, надеждна инвестиция. Струваше си. Плащаха й, за да прави тази преценка.
	Сега Джайлс сочеше към Сивия костюм, вдигнал чукчето си във въздуха. Той оглеждаше стаята, но без истински да очаква друго наддаване.
	— Два сто и петдесет — извика той. — Продава се… продава се…
	Флора вдигна табелката, което накара приготвилите се вече да ръкопляскат хора около нея да ахнат. Когато Джайлс я видя, аукционерските му вежди се вдигнаха до върха на главата му, а ръката му вече бе вдигната високо в очакване да се спусне драматично надолу и да приключи сделката.
	— Имаме два и двеста! — извика той невярващо, но и доволен.
	Сивият костюм се завъртя на стола си, изоставил напълно отпуснатата си поза, и се огледа, за да види кой го изпреварва в този последен момент. Флора не трепна.
	Той вдигна ръка гневно и предизвикателно.
	— Два двеста и петдесет.
	Джайлс погледна към Флора и тя кимна отново.
	— Два и триста! — каза той и погледна към Сивия костюм.
	— Два и петстотин! — извика мъжът и махна властно с ръка.
	Последва още едно всеобщо ахване, възхитен шепот, смях. Ръкавицата беше хвърлена.
	Флора издаде неодобрителен звук и се облегна назад, поклащайки отрицателно глава. Нямаше да продължи. Нямаше да прескочи границата си.
	Сивият костюм се усмихна самодоволно и отново се обърна напред, поздравявайки себе си, когато след няколко мига чукчето се спусна надолу и картината вече беше негова.
	— О, лош късмет, Флора — промърмори Ангъс, докато публиката осмисляше всичко.
	— Всъщност не. „Кристис“ в Палм Бийч имат Елизабет Тейлър следващия месец. Така или иначе не ми се искаше да минавам над два милиона. Той плати много повече от необходимото, типичен аматьор, който се е увлякъл. Ще останеш ли за Бейкън?
	— Не мога да повярвам, че ти няма да останеш — каза той и премести краката си, за да й направи място, когато тя стана.
	— Имам планове за вечеря.
	— Среща?
	— Нещо такова. Ще се видим утре. Ще закъснея. Ще закусвам в „Узли“ с новия завеждащ на „Старите майстори“ във „Филипс“.
	— Забавлявай се — извика след нея Ангъс, докато тя учтиво си проправяше път по реда покрай всички свити под ъгъл крака.
	— Кога — вечерята или закуската?
	— И двете.
	Тя се усмихна, стигайки до пътеката едновременно със Сивия костюм. Протегна ръка към него.
	— Поздравления — усмихна се Флора. — Картината е прекрасна.
	— Така мисля — усмихна се тържествуващо той. Двамата тръгнаха към задната част на залата. Флора трябваше да върне табелката, Сивият костюм трябваше да плати.
	— Жалко, че не можахте да платите повече — каза той и направи знак тя да мине напред, докато се промушваха покрай хората, които все още влизаха с надежда да видят или да наддават за Бейкън. — Тъкмо започна да става интересно.
	Флора устоя на импулса си да извърти очи. Той очевидно не беше професионалист — търговец, агент…
	— Е, нямах намерение да стигам до такива суми. Границата ми беше два милиона и триста. Вие сигурно много сте го искали — каза тя, когато стигна до бюрото за регистрация и подаде с усмивка табелката си.
	— Два и _триста_? — повтори Сивият костюм и надутостта му изчезна, когато разбра, че самохвалството му, което го бе накарало да направи такова агресивно наддаване, му беше струвало ненужните сто и петдесет хиляди. Само ако бе изчакал още едно наддаване, ако не се бе почувствал слаб, заради това че е почти победен — о, небеса — от по-млада жена. Ох. Флора потрепери, когато го видя да осъзнава удара.
	— Но както казах, прекрасна творба. Ще спечелите пари от нея — усмихна се тя и се обърна да си тръгне. — След време.
	Усети, че Сивият костюм зяпа след нея и изчислява цената на гордостта си, докато тя минаваше през вратата, отивайки да вземе чантите си. Наоколо ставаше все по-оживено и хора минаваха покрай нея и влизаха във вече препълнената зала — колекционери, галеристи, реставратори, агенти, персонал от офисите, дори и служителите в баровете, триптихът на Бейкън щеше да е следващият и с него щеше да започне истинският екшън за вечерта; само първоначалната цена беше кралската сума от дванадесет и половина милиона паунда.
	Тя тъкмо подаваше билета си, когато към нея се втурна Ангъс.
	— Слава богу, че те хванах — каза задъхано той с оживено от радост лице.
	— Какво има? — попита търпеливо Флора, вдигнала вежда и убедена, че сигурно се е случило нещо драстично, за да стои той пред нея. Наддаването за Бейкън току-що бе започнало, а той бе долетял от Ню Йорк специално, за да го види.
	Ангъс поклати глава.
	— Появи се нещо по-важно.
	— Какво може да е по-важно от Бейкън? — усмихна се Флора. Беше толкова лесно да се шегува човек с него.
	— Страхувам се, че ще трябва да отложиш срещата си за закуска утре, както и всичко, което имаш до края на седмицата. Трябва да заминем за Париж рано сутринта.
	— Защо?
	Той обърна телефона към нея, за да види съобщението на дисплея.
	— Ето това.


>	Трета глава

	_Париж_
	В десет без петнадесет бяха на улица „Риволи“ и девет минути по-късно бяха настанени в разкошната къща на семейство Вермей, която бе част от реновацията на Париж от Хаусман. Ангъс крачеше покрай прозорците и проверяваше имейлите си, за да върши нещо, а Флора правеше наум преглед на впечатляващата колекция от картини, които висяха по стените.
	Тъкмо се възхищаваше на Каналето, когато високата врата се отвори и при тях влезе мадам Вермей. Флора се изправи, благодарна за миниатюрните тежести, пришити в подгъва на тъмносинята й рокля на Валентино, които издърпваха гънките надолу и й придаваха спретнат вид дори и след като бе станала в зори и бе пътувала три часа. Но когато погледна ниските класически обувки на „Шанел“ на мадам Вермей, си помисли с надежда, че нейните „Рокстад“ не са нещо прекалено.
	Ангъс се насочи, усмихнат, към домакинята им, протегна ръце, за да вземе нейните, и ги притисна към устните си.
	— Лилиан, изглеждаш невероятно добре.
	Поздравът, с който му отговори мадам Вермей, беше точно толкова топъл. Сферата на частните клиенти на изящните изкуства създаваше приятелства, които, ако човек се грижеше за тях както трябва, при видните семейства продължаваха и през поколенията. Само от поздрава на Ангъс Флора можеше да каже, че това е една от тези връзки. Докато пътуваха насам с влака, той й бе дал една папка, за да я запознае с историята на семейството — швейцарски предци, състояние, натрупано в телекомуникациите, големи играчи на сцената на благотворителността и още по-големи политически контакти. Жак Вермей, съпругът, беше виден кардиолог.
	— Позволи ми да ти представя новата си съдружничка — Флора Сайкс. Откраднах я от „Саачи“, за да оглави операциите ни в Европа.
	— Сайкс — изрече замислено мадам Вермей, поглеждайки към неподвижната фигура на Флора.
	— Точно така. Може би познаваш баща й, Хю Сайкс, бивш президент на Асоциацията на търговците на антики и произведения на изящните изкуства, а преди това…
	— Главен аукционер на „Кристис“ — довърши вместо него мадам Вермей. — Но, разбира се. Бях там, когато продаде „Слънчогледи“ за двадесет и пет милиона ли беше?
	— Двадесет и четири и седемстотин и петдесет, да — кимна Флора. Знаеше цифрата наизуст, въпреки че дори не е била родена тогава. Историята как баща им прогърмял по алеята с ягуара си, засипвайки кученцата с камъчета, и след това се втурнал в къщата и се насочил направо към мазето, откъдето извадил бутилка „Пюлини Монтраше“ и го изпил в градината с майка им и градинаря, беше така запечатана в паметта им, че двамата с Фреди имаха чувството, че самите те са били там.
	— А атмосферата в залата онзи ден никога няма да я забравя. Хората буквално не можеха да дишат, докато цифрите вървяха нагоре и нагоре, и нагоре — каза мадам Вермей, притискайки ръце към шията си. — Никога по-рано не се беше случвало нещо подобно.
	— Знам — отговори Флора. — Майка ми казва, че баща ми направо не стъпвал на земята месеци след това.
	Мадам Вермей я погледна внимателно. Въпреки че със сигурност беше към края на петдесетте, тя беше висока, слаба жена с изваяни скули и къса, пепеляворуса прическа, а сиво-сините й очи бяха бързи като стрелкащи се риби. Освен това имаше и несъмнения стил на парижкото висше общество — тесен тъмносин панталон, който свършваше точно над добре оформени глезени, гълъбовосива блуза от матиран сатен и ред перли, които лежаха в основата на шията.
	— Значи сте се включили в семейния бизнес. Изкуството е в кръвта ви.
	— Да, мисля, че такова беше заключението в деня, когато използвах сервиза от лиможки порцелан, за да организирам чаено парти за куклите си. Освен това не съм сигурна, че баща ми щеше някога да ми проговори, ако бях избрала правото.
	— Това е нещо, за което сте мислили?
	— За известно време.
	— Не само красота, а и ум. Добър избор си направил, Ангъс — погледна към него мадам Вермей.
	— Не мисли, че не го знам — засмя се той. — Почти не ми се е налагало да плащам за обяд през последните три месеца — телефонът не спира да звъни, и то все хора, които искат да поканят _нас_ на обяд, чудя се защо.
	Мадам Вермей се засмя тихо и смехът й прозвуча като слънчев лъч, който отскача от кристал.
	— Флора, моля те, наричай ме Лилиан. Елате, трябва да седнете — каза тя и постави малък пожълтял плик на една масичка, след което се насочи към светлосиния кадифен диван, пристъпвайки безшумно с ниските си обувки по копринения килим с цвета на пшеница.
	Флора и Ангъс седнаха един до друг на дивана отсреща, до който от кашпи се изливаше изобилие от захарно розови божури, а медената утринна светлина струеше през високите от пода до тавана прозорци и се разстилаше върху мебелите като течна коприна.
	— Простете ми, че не бях тук да ви посрещна. Трябваше да говоря с мосю Травер, нотариуса ни. Както може да си представите, всичко това беше огромна изненада за нас. Не всеки ден човек научава, че има собственост, която е напълно забравена, _non_?
	— Наистина — съгласи се радушно Ангъс. — Снощи, когато получих съобщението ти, бях на аукциона на Бейкън и всичко останало вече нямаше значение. Всъщност все още не знам за колко се е продал.
	Той погледна въпросително към Флора.
	— Двадесет и седем милиона — отговори тя.
	Ангъс се засмя и сви рамене, след това се обърна отново към клиентката си.
	— Кой можеше да знае? Кого го е грижа? Мисълта за онова, което може да се открие във _вашия_ дом, е много по-интересна.
	Мадам Вермей кимна.
	— Вие сте единствените хора извън семейството, които знаят за това. Не бихме искали да се разчува, дори и само заради факта че майката на Жак не прие новината с такава радост. Всъщност определено не е доволна. — Тя погледна към Флора. — Ангъс ти е казал подробностите за случилото се, нали?
	— Да, никога не бях чувала подобно нещо. Наистина ли апартаментът не е отварян от седемдесет и три години?
	— Не знаехме нищо за него, докато не получихме писмото — сви рамене мадам Вермей. — Нотариусът ни, мосю Травер, който трябваше да се върне по-рано от почивката си, за да се занимае с това, беше принуден да признае, че нотариалният акт на апартамента е при него, но очевидно към завещанието на покойния ми свекър има допълнение, според което за него не трябва да се съобщава, докато и той, и майката на Жак не умрат. Е, свекърът ми, разбира се, е умрял по време на войната, когато Жак е бил съвсем малко момче, но майка му е жива и живее в Антиб.
	— Значи, технически погледнато, все още не трябва да знаете за апартамента? — промърмори Ангъс.
	— Точно така. Затова Магда е толкова разстроена. Според нея това противоречи на последното желание на Франсоа, съпруга й.
	— А свекърва ти знаела ли е за съществуването на апартамента? — попита Ангъс.
	Лилиан замълча и издаде един цъкащ звук с върха на езика си.
	— Да. Мисля, че е знаела. За съжаление, тя настоява ние да не ходим в апартамента.
	Флора прехапа замислено устна, чудейки се защо свекърът и свекървата на мадам Вермей може да искат апартаментът да остане скрит до смъртта им. Какво щяха да намерят там?
	Мадам Вермей посегна към малкия плик на масичката, отвори го и извади голям стар ключ.
	— Мосю Травер току-що ми даде това. — Тя подаде ключа на Ангъс. — Боя се, че трябва да отидете без мен. Свекърва ми може да е много възрастна, но все още е силна жена. — В хладните й очи се появи усмивка. — Дори и сега не бих посмяла да й се противопоставя.
	Ангъс се загледа в ключа, преди да го вземе.
	— Извини ме, Лилиан, но щом желанието на свекъра ти е било апартаментът да остане в тайна до неговата смърт и смъртта на свекърва ти, а тя е все още жива, разбира се, желанието му, изразено в допълнението към завещанието, все още е валидно? Разбери ме, просто искам да съм сигурен, че следваме правилните процедури. Ако намерим вътре нещо ценно, не искаме да има каквито и да било обвинения, че сте го придобили незаконно.
	Мадам Вермей се усмихна.
	— Оценявам усърдието ти, Ангъс, но мосю Травер ме увери, че законът е на наша страна. Принудени сме да го направим. В апартамента са влезли с взлом и ни е изпратено писмо, с което ни уведомяват за съществуването му. Сега, когато вече знаем за него, условията на допълнението към завещанието са нищожни. Освен това има и неща, за които да се погрижим от практична гледна точка и трябва да сме реалисти. Милата ми свекърва ще празнува стотната си годишнина следващата година. Човек би могъл да предположи, че така или иначе щяхме да разберем за апартамента най-много след няколко години. — Тя изви вежда съвсем леко в намек, че вероятно това ще стане — че тя би искала да стане — по-скоро, и Флора реши, че двете жени не са особено близки.
	— Имате ли нещо против да попитам кой ви е изпратил писмото? — намеси се тя, като се наведе леко напред, заинтригувана. Като дете бе погълнала всички романи на Агата Кристи и ако Ангъс имаше склонност към мелодрама, тя имаше подобно влечение към мистериите.
	— Хората, които са влезли с взлом — отговори мадам Вермей и вдигна ръце във въздуха, точно толкова изненадана.
	— И са ви изпратили писмо? — Флора не можа да скрие удивлението си. — Влезли са и са ви изпратили _писмо_!
	Мадам Вермей кимна отново.
	— Знам. Невероятно, нали?
	Флора не можеше да затвори зяпналата си уста.
	— Е, и какво пишеха: „Знаете ли, че притежавате този апартамент?“.
	— Горе-долу това, да — засмя се мадам Вермей.
	Ангъс изглеждаше доста по-притеснен.
	— Знаете ли дали нещо е било откраднато? Ако тези хора са ровили…
	Последва мълчание и предишното оживление изчезна.
	— Не знаем и може би никога няма да узнаем — отговори по-мрачно мадам Вермей. — Нямаме представа какво има вътре — ако изобщо има нещо. И как да знаем? Апартаментът е бил скрит от нас всичките тези години.
	Ангъс изпъшка.
	— Ще е ужасно, ако е стоял недокоснат през цялото това време само за да бъде обран и лишен от най-ценните си предмети седмица преди да ви съобщят за него.
	Той прокара ръка през косата си и Флора видя как шефът й вече се настройва за тази драматична ирония.
	Мадам Вермей изпъна елегантно гръб по своя особен начин.
	— Ако това може да е някаква утеха, аз самата не вярвам там да има нещо много ценно. Свекър ми е бил умен човек. Не може да не е бил, след като е натрупал такова състояние. — Тя огледа разкошната стая. — Изкуството е било целият му свят. Не би оставил голямо съкровище, заключено и скрито от погледите, да се руши там.
	Ангъс посърна пред тази логика, въпреки че усмивката остана на лицето му. Дали това щеше да е само едно ровичкане из някакви малко по-скъпи дрънкулки?
	— О, Ангъс, надявам се да не съм ти дала прекалено големи надежди, като те извиках от Лондон — продължи мадам Вермей, вперила проницателен поглед в агента си.
	— Ни най-малко. Ние с удоволствие ще помогнем с каквото можем — отговори убедително той и плесна леко с длани по коленете си. — Просто ще направим списък на всичко, което намерим, _ако_ намерим нещо, и след това ще говорим с теб за следващите стъпки — опаковане и доставка или оценка за продажба, ако предпочитате това.
	— Много се надявам апартаментът да не е празен — засмя се внезапно мадам Вермей, събра ръце и облегна брадичка на връхчетата на пръстите си. — Няма ли това да е наистина ужасно? Всичките ни надежди разбити.
	За Ангъс беше доста по-трудно да се усмихне при тази перспектива. Във влака по пътя насам той беше като дете в навечерието на Коледа, което се чуди какви съкровища може да открие в тайния апартамент на такова видно семейство. Флора бе видяла сметките през април и добре знаеше, че той е надхвърлил разходите с новия офис на фирмата в Ню Йорк и сега дългът на бизнеса към банката беше повече от двеста хиляди паунда. Ангъс имаше нужда този проект да отговори на очакванията му за отдавна изгубено съкровище, както и от комисионата, която щеше да получи за работата по него.
	— Аз също, Лилиан, аз също!


	Мадам Вермей им даде шофьора си, за да ги закара до апартамента. Той беше в Монпарнас, в четиринадесети район, и за щастие огрените от сутрешното слънце улици бяха празни, защото много от жителите на града вече бяха избягали от летните горещини в града и го бяха сменили с Южна Франция и Алп-Меритим.
	Докато се движеха през площад „Конкорд“ към реката, Флора провери грима си в огледалцето на пудриерата си на „Шанел“.
	— Все още не мога да повярвам, че апартаментът е стоял недокоснат толкова години — каза тя, като в същото време забеляза леко посърналите си бузи, резултат от срещата за вечеря до късно предишната вечер. (Беше приятно, но… е, беше приятно.) — Човек би си помислил, че _някой_ ще забележи, че никой никога не влиза или излиза от него.
	— Хората са заети — отговори Ангъс, без да вдига очи от телефона си. — Гледат си своята работа, особено в по-луксозните райони. А има и много собственици от чужбина. Повечето хора тук не са собственици, а наематели, и хазяите обичат дълги договори за наеми с минимални проблеми от наемателите. Един приятел трябваше да помоли _родителите_ му да му станат гаранти за наема, а е на тридесет и осем!
	— Да, но съвсем нищо — седемдесет и три години? Хайде де.
	Ангъс сви рамене.
	— Ако не друго, човек може да си помисли, че е имало течове от съседи — ами отчитането на електромерите? Или изчисляването на данъците?
	Ангъс се замисли за това.
	— Съмнявам се, че има електричество. Ако е бил изоставен по време на войната и никой не е поискал да го включат отново, електрическата компания едва ли ще тръгне да го търси.
	— А данъците? — продължаваше упорито тя.
	Ангъс я погледна озадачен.
	— Ами, апартаментът очевидно няма никакви подобрения и разширения през това време, така че предполагам постепенно са се увеличавали с инфлацията. Лилиан каза, че всичко е уредено от свекър й и плащанията са правени на тримесечие чрез офиса на нотариуса.
	— И не са казали нищо на семейството през цялото това време? Странно е.
	— Не. Просто са вършили работата си — сви рамене Ангъс. — Не им плащат да съобщават наблюденията си.
	Флора погледна назад през прозореца. Бяха пресекли реката и широките булеварди и красивите цветя, посадени в строг ред в градината „Тюйлери“, бяха заменени от криволичещи улици, които се извиваха и правеха остри завои, скромни фонтани или самотни дървета населяваха миниатюрни, прашни площади, метални решетки бяха притиснати до стените на магазини. Улиците се стесняваха и ставаха еднопосочни, а по тротоарите бяха струпани колела и скутери.
	Тя гледаше с интерес и с очите на чужденец. Апартаментите тук сега струваха солидни суми, но районът бе станал истински модерен след петдесетте години и все пак въпреки целия си бохемски чар четиринадесети район беше далече от великолепието на булевардите и градските къщи от времето на Наполеон и Хаусман в шестнадесети район, където сега живееше семейството.
	_Животът им очевидно се е променил към по-добро през изминалите години_ — помисли си тя, докато колата спираше пред една сграда, където мазилката отдавна беше почерняла. По стената се виждаше каскада от декоративни малки балкончета, но само на няколко от тях имаше сандъчета с цветя, а боята на зелената врата беше избеляла и напукана.
	Дори и като погледна нагоре от улицата, тя видя, че прахта по стъклата на някои от прозорците беше дебела като плетено перде. Докато излизаше от колата, Флора огледа околните апартаменти — колелото на един от балконите, прането на сгъваема сушилка на друг — онези апартаменти от другата страна на улицата само на шест метра, откъдето обитателите им със сигурност можеха да надничат в тези тук. Наистина ли никога не са изпитвали любопитство към пълното отсъствие на живот в онези стаи? Никога не са се чудили на странната тишина, неподвижност и тъмнина, които винаги са обгръщали апартамента?
	Ангъс, нетърпелив да се застрахова срещу притеснението на мадам Вермей, че пътуването им е било напразно, бутна ключа в ключалката на общата врата и се втурна нагоре, като взимаше по две стъпала наведнъж, а стъпките на Флора отекваха леко зад него по дървените стълби. Двамата спряха на четвъртия етаж пред апартамент осем, където бронзовата цифра на вратата беше потъмняла от времето и липсата на грижи. Флора прехапа устна, внезапно изпълнена с опасения. Стори й се странно да стоят на прага на затворен апартамент, който не беше техен, да са първите, които ще влязат, а семейството да няма достъп до него.
	Ангъс изруга тихо, когато ключът отказа да се помръдне в ръждясалата ключалка; наложи се да използва и двете си ръце, за да го накара да се завърти, а след това и да натисне врата с рамо, за да избута високата до хълбок купчина от листовки и писма, които се бяха събрали зад нея. Той се вмъкна вътре и каза на Флора да изчака, докато ги махне от пътя и отвори напълно вратата.
	Мина минута, след това много бавно още няколко. Какво правеше той вътре?
	— Ангъс? Всичко наред ли е? — извика тя, промушвайки глава през пролуката.
	Когато след малко той най-после отвори вратата, страните му бяха зачервени от вълнение.
	— Съжалявам, аз… Ами, ще видиш. Влез. — Той отвори вратата по-широко и тъмнината се изсипа като облак от прилепи. Флора се втренчи в мрака, а облеченият в моден костюм силует на Ангъс вече се отдалечаваше от нея и изчезваше в сенките. — Само ще проверя дали всичко е чисто — извика през рамо той като някакъв полицай от филм.
	Тя остана прикована на място. Изглеждаше така, сякаш работниците, които ще опаковат, вече са пристигнали — картини бяха натрупани в редици на пода, по дванадесет, по осемнадесет; книги с кожена подвързия, натрупани на високи, наклонени кули, и това беше само в коридора. Тя последва Ангъс, стъпвайки внимателно върху съборените планини от поща, докосвайки с пръсти наредените картини, докато минаваше покрай тях — това Матис ли беше? — и през цялото време кашляше леко заради застоялия въздух, който проникваше в дробовете й, а очите й автоматично оглеждаха за съкровища: видя сферично огледало от епохата на Наполеон, кръгло и украсено с мотиви на орли. Може би няколкостотин евро. Красиво, но не и голям удар.
	Направи бързо изчисление — сигурно имаше петдесет до осемдесет картини само в коридора.
	Една врата вдясно вече беше отворена. Ангъс сигурно е надникнал вътре — звуците от стъпките му по дървения под говореха, че се е втурнал из апартамента за един бърз поглед, преди да се върне към по-подробно преглеждане.
	Флора надникна и усети миризма на прах — още книги, цели купища, някои на пода, с избелели червени и зелени платнени корици, ъгълчетата им оръфани и свити назад като падаща кожа. Привързани с шнурове пердета от виненочервена коприна висяха отпуснати като счупени кости, корнизът беше откачен от стената в единия край и отстрани влизаше светлина, по бюрото бяха разпръснати листове хартия.
	Флора огледа стаята, опитвайки се да види какво не е там — очите й търсеха по-бледи петна на стените, където някога може да са висели картини, сега свалени, чието отсъствие беше очертано и маркирано. Но нямаше нищо нередно. Две от стените бяха изцяло покрити с полици с книги, прозорците бяха на третата, а четвъртата беше покрита с тапети с имперска щампа, които бяха започнали да се отлепват в горните ъгли. Няколко малки акварела със селски сцени висяха на тел от релсите за картини.
	Чу звука на нещо, което се влачи по пода някъде по-далече — Ангъс очевидно проучваше. Тя бързо направи няколко снимки с телефона си и излезе отново в коридора.
	Една врата водеше към малка гардеробна — на закачалка висяха палта, на пода имаше обувки, а на една полица лежеше мъжка мека шапка, чиято вдлъбнатина, където я бяха хващали пръстите, беше почти бяла от прах. Флора протегна ръка и докосна ръкава на едно официално палто — беше от розово кадифе на фигури и обточено със златен брокат; до него висеше дамско палто от кафяв туид с колан и кожени копчета; а до него мъжко тъмносиво палто на „Кромби“ с един черен косъм на яката.
	Продължи напред, спирайки пред вратата на кухнята. Медни тигани, отдавна окислени в зелено, стояха един в друг на един шкаф; кърпи за чинии, на петна и омекнали, висяха от дръжката на сива газова печка с панел от емайл отзад; от една кука се полюшваше гумена грейка, напукана от времето. На дървен шкаф спретнато беше подреден изящен сервиз за чай със златни ръбове и рисувани на ръка виненочервени и черни рози — едната чаша липсваше, а каничката за мляко беше нащърбена. Дръжката на една цедка беше пъхната зад медна тръба, минаваща надолу по стената, която я задържаше на мястото й; дървена сушилка за дрехи беше окачена на тавана на почерняло въже; имаше износена дъска за рязане на месо, все още с бледи петна; една кофа за въглища стоеше наполовина пълна до бойлера, а стената до нея бе покрита с тънък слой прах от въглища.
	Флора отвори тясната врата в най-тъмния ъгъл на стаята, срещу високия прозорец, който гледаше към парче цимент и гърба на сградата отзад, и очите й се насълзиха от освободилия се остър мирис, затворен вътре. Килерът: видя редове буркани на „Килнър“ с консервирани плодове и зеленчуци с тънък слой мухъл по повърхността на течността вътре; чиния с мас; бели емайлирани буркани с червени надписи _Захар_ и _Брашно_; кутии кондензирано мляко; пакетчета, които според нея бяха яйца на прах… Затвори отново вратата, защото миризмата започваше да дразни гърлото й.
	Тя се върна отново в коридора и се насочи към голямата стая отсреща, спирайки на прага, докато я оглеждаше удивена. Беше картина от друго време — сиви кадифени завеси и драперии на прозорците; релефни тапети, богато украсена мраморна камина и също така сложно украсено огледало с позлатена рамка, цялото покрито с петната на времето като старческа ръка. Но това, от което не можеше да откъсне поглед, беше препарираният щраус — той беше висок два метра, стоеше на тънки крака и стъклените му очи и отворената уста създаваха впечатлението, че се смее, сякаш се радваше на домашния сатенен халат в слонова кост, метнат небрежно върху пернатия му гръб. Погледът й се насочи професионално към по-изящните детайли в стаята — кристалния полилей, лампи в стил Блекмор, златни свещници, килими „Обюсон“, но очите й непрекъснато се връщаха към щрауса — той придаваше закачливост и разкош на стаята, донасяше до нея отдавна отишъл си смях и разговори, звънтене на кристал и подрънкване на бижута, пращене на огън и шумолене на коприна. Можеше да усети животите, пулсирали някога тук, веселите сбирки, на които са се радвали хората в тази стая преди ужасите на войната, а след нея и настъпилата дълга тишина. Пристъпи напред и протегна ръка да докосне перата на птицата…
	— Флора! — Гласът на Ангъс беше приглушен, но тя улови тона му, вълнението в него. — Ела тук.
	— Идвам.
	Тя отпусна ръка, мина по коридора и влезе в трапезарията, карминово червен салон с дванадесет тапицирани с жакардова дамаска стола, подредени около голяма правоъгълна маса. Върху покривката бяха пръснати предмети и украшения — двойка порцеланови лебеди, кристални фигурки в стил Лалик, потъмнели сребърни прибори, кръгли гарафи… Ангъс я чакаше, краката му — скрити от огромния брой кашони на пода, и в ръцете си държеше голям рамкиран портрет на младо момиче.
	— Поток на съзнанието. Кажи ми какво мислиш. Какво виждаш?
	Флора се смръщи, съсредоточавайки се, огледа розовия оттенък на бузите на момичето, бледите й сиви очи, високия шарф на копринената й рокля и прецизните извивки на бонето й. Видя официалната поза — тялото на момичето, обърнато леко настрани, затворено чадърче в ръцете й — и великолепната къща отзад, коне, които пасяха тревата, и леки, пухести облаци в лятното небе, загатнати оттенъци на кадмиевожълто.
	— Прилича ми на Фошо — отговори тя и си пое въздух, учудена.
	— Точно така.
	Умирайки от сифилис едва на двадесет и пет, Фошо не беше оставил изобилие от картини, но преди смъртта си през 1811 година вече бил рисувал за някои от най-благородните семейства във Франция и почти всичките му картини бяха в частни колекции.
	— Господи, кога за последен път картина на Фошо се е появявала на свободния пазар? — изрече замислено Флора, докато Ангъс обръщаше картината, след което я подпря на един стол до стената, така че и двамата да могат да я гледат. — Било е през петдесетте, нали?
	— Нещо такова. Със сигурност знам, че след смъртта му са продадени само две негови картини.
	Флора усети искрица вълнение. Картината беше добър размер и красива, а това, че е рядкост, означаваше, че около нея ще се вдигне значителен шум.
	— Какво мислиш за минималната сума?
	Ангъс потупа брадичката си, стиснал здраво очи.
	— Двеста и петдесет?
	— Съгласна съм — кимна Флора. — Веднага се сещам за четирима купувачи, които ще проявят интерес.
	— А аз имам контакти в Щатите, които знам, че ще молят за нея.
	Флора усети как дишането й се ускорява. Огледа стаята. Дори и като се изключеха нещата на масата, сигурно имаше още пет дузини картини, подредени на купчини до стените. Самото количество предмети на изкуството беше зашеметяващо. Със сигурност имаше повече, отколкото можеше някога да се окачи по тези стени, апартаментът не беше луксозен или построен с внушителните размери на градските къщи на Хаусман. Какво правеха всички те тук?
	— Какво още откри? — попита тя, приближи се към най-близката купчина и започна да я преглежда.
	— Доста модернизъм всъщност — отговори Ангъс, който я наблюдаваше, докато тя взимаше един умело нарисуван пастел на крайречен пейзаж. — Открих няколко скици на Пикасо, няколко картини на Сезан, Матис, Дали… Нищо изключително, но все пак подписани.
	— Господи — промърмори Флора, спомняйки си картината на Каналето в салона на мадам Вермей. — Мислиш ли, че ще получим много за щрауса? — усмихна се тя, приклекна на стройните си крака и започна да прехвърля следващата група картини.
	— Невероятно, нали? — засмя се Ангъс, разглеждайки съдържанието на един кашон. — Друг свят.
	Тя разгледа внимателно картините и след това въздъхна и скръсти ръце на коленете си.
	— Остава само спалнята отзад. Там не съм гледал. Не стигнах по-далече от това съкровище. Заповядай.
	Флора се измъкна от стаята и тръгна към спалнята. И тя като салона беше паметник на отминала ера, тук нямаше натрупани край стените картини, нито скулптури на леглото. Тя беше в цветовете на корал и шампанско с тоалетка и стол от розово дърво, махагонов гардероб и малко (по днешните стандарти) двойно легло.
	Флора огледа критично и тази стая като детектив на местопрестъплението. Какво можеше да разбере от това? Че ако съдеше по оставената на тоалетката четка, майката на мосю Вермей е имала дълга черна коса, движила се е сред облак от парфюм благодарение на кристалното шишенце с пулверизатор до нея и е пудрила лицето си с лебедово пухче? Била е жена, която е притежавала доста средства — макар и не с огромното богатство, на което се радваше сега — и ако можеше да се съди по роклята от сребрист брокат, все още преметната върху манекена, също така и жена, която е следвала модата.
	На пода бяха обувките й — някои с пера, други от кадифе и сатен — и голям куфар от крокодилска кожа, бутнат до стената. Флора повдигна наполовина затворения капак и отскочи стреснато назад, когато отвътре излетя един молец и разпери тънките си криле в новото пространство.
	Прозорците потракваха леко на вятъра, а желязната кука, с която се заключваха, едва изпълняваше предназначението си. Флора се приближи и след кратка борба успя да освободи резето. Въздухът в целия апартамент беше спарен и застоял и тя започваше да се чувства някак замаяна. Когато свежият вятър се втурна вътре, тя затвори очи с облекчение.
	Облегна се на красивия балкон и се загледа навън. В апартамента отсреща, един етаж по-надолу, момиче със слушалки на ушите лежеше на леглото само по бельо и тактуваше с крак, докато гледаше нещо на айпада си. Тя не забелязваше, че Флора я гледа, както не е знаела и за съкровището, което я е гледало оттук. Долу на улицата един малък ван се опитваше да мине покрай мъж на мотопед, който говореше по мобилния си; две жени с отрязани дънки и бели маратонки размахваха чанти, докато вървяха към реката.
	Флора се обърна отново към стаята, удивена от разликата в качеството на светлината сега, когато всичко не преминаваше през пласта от прах, и в частицата от мига, който й отне да повдигне глава, тя улови нещо от първоначалния блясък на кораловите пердета, а сатенените нишки в юргана в цвят шампанско просветнаха като риби, които се стрелкат през водата.
	Имаше и още нещо, което едва се виждаше — почти можеше да се сбърка за трик на светлината: тънко бяло парченце надничаше от дюшека като кърпичка в джоба на мъжко сако. Тя се приближи, повдигна леко дюшека, за да освободи тежестта, и издърпа едно писмо.
	Усети как любопитството й започва да расте, а след това и разочарованието й, когато видя, че е написано на немски. Знанията й по този език започваха и свършваха с _Danke_ и _Guten Tag_.
	Можеше да разбере само, че името, с което бе подписано писмото накрая, е същото, което беше отпечатано със сиво мастило в горния край на страницата — Бригита Бергурен — и че е било написано на 14 октомври 1940 година. Хартията бе потъмняла с времето и бе придобила никотинов оттенък, виждаха се и няколко бледи кръга от ръжда, които сигурно бяха оставени от пружината на леглото. Хартията беше толкова стара и толкова крехка, че беше истинско чудо, че писмото е оцеляло толкова дълго, особено като се имаше предвид несигурното място, на което беше скрито.
	Флора погледна отново под дюшека, за да провери за още писма или може би плика на това, който можеше да й каже откъде е дошло, но не откри нищо. Тя се втренчи отново в листа — беше набръчкан, сякаш е бил смачкан в юмрук, а след това е бил изгладен отново. Дали това беше просто резултат от престоя му под дюшека, върху който хората бяха спали, обръщали се бяха и бяха правили любов? Или може би нещо в писмото бе разстроило читателя? Скарване между любими?
	И защо беше скрито там?
	Трябваше да разбере не на последно място и защото можеше да съдържа важна информация за семейството. Щом е било достатъчно важно, за да го скрият, значи е важно, точка. Тя сгъна листа и го пъхна внимателно в джоба си. Ангъс щеше да познава някого, който можеше да им го преведе.
	Тя оправи дюшека и в този момент го чу да влачи нещо по пода малко по-надолу по коридора.
	— Флора! — извика Ангъс. — Имам нужда от помощ.
	— Идвам — отговори тя, забелязвайки как стъпките й в прахта рисуваха пътя й из стаята като следи от сърна в снега.
	Ангъс стоеше до картина, която бе подпрял на един стол, сложил едната си ръка на хълбока, а другата върху рамката. Картината беше голяма, но по-важното — беше завладяващо красива. Изобразяваше седнала на градинска пейка жена с дълга яркожълта рокля, тъмната й коса беше събрана на букли на главата й, лицето й обърнато в профил, а едно чадърче я пазеше от слънцето. Зад нея се виждаха неясни цветя в лилаво и розово, а на шията й имаше тъмносиня панделка.
	Флора спря внезапно, наслаждавайки се на умелите докосвания с четката, играта на светлината и сенките, изключителното изящество на текстурата и формата. Нямаше съмнение, че това е шедьовър, и на нея не й беше необходимо да чете името в долния десен ъгъл, за да знае кой го е сътворил.
	— Хайде, кажи го — усмихна се широко Ангъс, затваряйки щастливо очи. — Искам да чуя тези думи, изречени на глас.
	Тя скръсти ръце и му се усмихна. Винаги толкова драматичен.
	— Господи, Ангъс! — възкликна Флора, включвайки се в играта, самата тя развълнувана. Скоро щяха да платят задълженията си към банката. — Струва ми се, че държиш произведение на Реноар.


>	Четвърта глава

	Луната се бе издигнала високо в небето, когато Флора пъхна ключа в ключалката на огромната дъбова врата и влезе във вътрешния двор. Съдейки по броя на веспите и колелата, подпрени около стените с цвят на мед, всички в сградата си бяха у дома — дори и онези, които са били навън за вечерта. Докато вървеше към апартаментите в далечния ъгъл, пътната й чанта тракаше шумно по измитите камъни, а очите й бяха прекалено уморени, за да забележат цъфтящия през нощта жасмин, който се катереше по стените, и умът й прекалено разсеян, за да чуе далечната музика, която се носеше над двора и го изпълваше като цветна пара.
	Тя набра кода за сградата и тръгна тежко нагоре по каменните стълби, като наполовина се надяваше приятелите й да са си легнали, за да може да отиде направо в стаята за гости — по отдавна сключеното с тях споразумение нейна винаги, когато е в града — и да се просне върху леглото, без да си е измила зъбите и напълно облечена. Не можеше да си спомни кога за последен път се е чувствала толкова уморена, но въпреки това не беше убедена, че ще може да заспи, нервите й бяха прекалено опънати заради странните и великолепни открития през деня.
	Ангъс беше заминал преди часове с влака, за да се върне веднага в Лондон, целият пламнал от вълнение, и сега Флора се чудеше какво е станало с търсенето му в Регистъра за откраднати предмети на изкуството. Това беше задължителната първа стъпка по този път, нищо друго не можеше да се решава без информацията от този регистър, защото и най-смелите им мечти можеше да се окажат разбити в един миг, ако картината на Реноар (също и на Фошо, въпреки че той не беше в същата лига) беше регистрирана като изгубена или открадната. Властите — вероятно в няколко страни — веднага щяха да се намесят и щяха да окажат силен натиск върху клиентите им да обяснят как е попаднала при тях. Картина на Реноар — особено с такива размери и толкова красива — беше сред съкровищата на живописта от световен мащаб, много малко от които бяха останали в частни колекции; повечето бяха продадени на музеи по света. Това беше откритие, което се случваше веднъж в живота и човекът, който я беше оставил в апартамента, поставена по-далече от другите, в отделна каса в трапезарията, сигурно е знаел колко е важна.
	Разбира се, ако Ангъс се обадеше с добра новина, тогава следващата задължителна стъпка щеше да е установяването на автентичността й. Въпреки че беше подписана, щяха да се направят множество тестове, също така от особена важност беше произходът на картината, за да се обясни как се е озовала тук, заключена в един мрачен, изоставен апартамент, чиито ключове се пазеха от адвокати, а съществуването му нарочно се криеше повече от седемдесет години.
	Не можеха да си позволят никакво забавяне. Раздвижването около апартамента означаваше, че съседите щяха да забележат и да започнат да говорят и самата стойност на откритото съкровище и размерите му — ако го видеха или предполагаха какво е — щеше да се превърне в притегателна точка не за обикновените крадци, а за бандите от организираната престъпност, които предлагаха произведения на изкуството като гаранции в техните съмнителни сделки.
	Ангъс я беше оставил със задачата да направи предварителен опис — брой, списък с художниците, груби оценки и потенциална стойност — преди да се върне за срещата им със семейството, насрочена за утре следобед, но тя едва бе успяла да затвори вратата зад всичко това тази вечер. Инстинктът й да се обади на охранителната фирма, с която работеха, да дойдат и да пазят апартамента поне до утре, когато Ангъс щеше да се върне с новини и план за действие, все още отекваше силно и ясно в главата й, но той бе настоял, че най-добрата защита беше да не правят нищо. Апартаментът беше оцелял заключен седемдесет години. Можеше да оцелее още една нощ. Колкото по-малко раздвижване имаше около него, толкова по-добре.
	Под вратата на апартамент „Е“ се виждаше ивица светлина и тя отключи с резервния ключ, който й бяха дали, и надникна надолу по дългия, бял коридор. Вратата на спалнята на Бруно и Инес беше открехната, във въздуха все още се усещаше остатъчният аромат от тажин — специалното ястие на Инес — а тихият далечен звън на китара означаваше, че приятелите й все още са будни.
	Флора погледна часовника си — подарък от баща й, когато бе получила първата си работа в „Кристис“, и който бе ставал все по-важен за нея, въпреки че приятелите и колегите й бяха започнали да проверяват колко е часът на своите телефони и айпади — и видя, че е 1:30 след полунощ. Тя се облегна на стената и погледна с копнеж към вратата на своята стая. Там също светеше, което значеше, че Инес е получила съобщението й и я очакваше.
	Двете се бяха срещнали в годината между училището и университета, когато пътуваха из Азия, и веднага бяха станали добри приятелки като в класически случай на противоположностите, които се привличат. Ако Флора беше идеалното момиче, Инес беше бунтарката, готиното момиче, което знаеше всички клюки и не я беше грижа какво мислят другите. Флора намираше изградената с години в известното швейцарско училище „Айглон“ странна смесица на Инес от бохемско безразличие и международен блясък абсолютно неотразима и двете се бяха уговорили Флора да остава при нея винаги, когато е в града.
	Искаше й се да се затича към леглото, но вместо това остави чантата си и тръгна по коридора покрай огромните дискове на стената, покрити с тюркоазени пера, потраквайки с токчетата си по паркета. Върху лъскавия каменен плот стоеше отворена бутилка текила и тя знаеше от опит, че трябва да си налее един шот, преди да тръгне към терасата на покрива.
	Инес я видя, преди очите на Флора да са се приспособили към тъмнината — потрепващите пламъчета на мароканските чаени свещи даваха почти толкова светлина, колкото и топлина — и разтвори ръце към Флора с гърлен смях.
	— Тук си!
	— Съжалявам, че закъснях — отговори Флора с обичайната си сдържаност, докато вървеше към приятелката си, която седеше настрани в един ленен хамак с ресни, и се наведе да я целуне по бузите. Заедно със загорелите ръце на Инес я обгърна и аромат на камелия, а буйните и непокорни черни като катран коси на приятелката й се развяха като пиратско знаме на вятъра. — Надявам се, че не сте чакали мен.
	— Малко е вероятно! — разсмя се Инес и направи знак на Флора да се смести до нея. — Щеше да има бунт на кораба.
	— Здравейте, момчета.
	Флора изпрати въздушна целувка на Бруно, който седеше на ниската стена, и Стефан, който се беше изтегнал на един стол на „Мисони“. Бруно улови своята с широк замах, а Стефан просто кимна, вперил поглед в нея с показалец върху устните си. Преди година двамата бяха прекарали една вечер заедно, което бе задоволило нея и бе накарало него да иска още.
	— Гладна ли си? — попита Инес и стисна приятелски бедрото й. — Мисля, че остана нещо.
	— Благодаря, но… — отказа предложението й Флора и вдигна чашата си за момент, преди да я изпие на един дъх. Това щеше да мине за храна тази вечер.
	Инес издаде неодобрителен звук.
	— Нищо чудно, че си кльощава.
	— Кажи ни, Флора — обърна се към нея Бруно, взе китарата си и подпря крак в стола на Стефан. — Какво те води отново в Париж? — Той удари една струна и вдигна поглед към нея, тъмните му очи се присвиха в ъгълчетата, усмивката му беше още по-бляскава заради брадата, която я заобикаляше, а избелелите му къси панталони почти падаха от хълбоците му. — И какво — или _кой_ те е задържал толкова късно?
	— Ами, познаваш ме, срещам се с хора, ходя на разни места — усмихна се загадъчно Флора.
	— Аха — ухили се той. — Значи е някой известен. Или с власт. Или може би и двете?
	— Не е тайна — отхвърли шегата му Флора. И наистина не беше. Семейство Вермей не бяха поискали анонимност. Те рядко купуваха или продаваха и повечето от работата на Ангъс за тях до момента беше кураторска и управление на това, което имаха. Може би смятаха, че така остават достатъчно незабелязани, за разлика от новозабогателите руснаци и китайци, които пръскаха пари по аукционите? — Въпреки че сигурно не сте чували за тях. Те _много_ държат да са извън светлините на прожекторите.
	— Кажи да видим — обади се Стефан с предизвикателен поглед. Той беше кореспондент за Европа на „Венити Феър“ и нямаше някого, когото да не познава, така че Флора се надяваше, че ще може да добави малко цвят и перспектива. Бележките на Ангъс бяха сухи и официални: основен клиент Жак Вермей, на седемдесет и пет, единствено дете на Магда и Франсоа Вермей, оженил се късно за Лилиан, сега на петдесет и девет; две деца — Ксавие на двадесет и седем и Наташа на двадесет и една…
	— Семейство Вермей?
	Бруно изпръхтя сякаш е казала нещо смешно. Той вдигна ръка в знак на извинение.
	Инес му хвърли строг поглед.
	— Не обръщай внимание на Бруно — каза тя с изражение сякаш е на границата на търпението, след което наклони глава и я облегна на рамото на Флора и залюля дългите си крака, които изглеждаха почернели на светлината на свещите.
	— Какво е толкова смешно? — небрежно попита Флора.
	— Мисълта, че искат да стоят далече от светлините на прожекторите — усмихна се подигравателно Стефан. — Жак и Лилиан Вермей току-що финансираха разширяване на операта, а Лилиан е член на борда на толкова благотворителни организации, че човек може да си помисли, че кандидатства за светица. — Той замълча. — Не че има някаква вероятност с деца като техните.
	— Децата им ли?
	— Те са извън контрол. Родителите успяват да го скрият от пресата — Господ знае как, но успяват — обаче всички знаят, че се дрогират. Ксавие се смята за дар от бога, а Наташа непрекъснато е по разни партита.
	Флора побутна Инес.
	— Вярно ли е?
	— Боя се, че да. Наташа има наистина лоша репутация. Спи с всеки, не е яла от три години и живее само на диетична кола и желирани бонбони. Познавам хора, които я познават, и те казват, че е видяла и направила всичко. И светът вече я отегчава. — Тя се загледа в синьо-зеления си нокът и повдигна вежда. — Някой, който знае тези неща, ми каза, че е предозирала с кокаин и солистът на една _много_ известна банда, с когото празнувала, трябвало да й сложи адреналин директно в сърцето.
	— Като в „Криминале“ ли? — попита скептично Стефан.
	— _Точно_ така — отговори твърдо Инес. — И между другото не може да използваш това. Неофициална информация е. — Тя насочи строго крак към него.
	Бруно изпръхтя отново, остави китарата и извади от джоба си пакетче хартия за цигари.
	— Тези богати хлапета… Всички са еднакви. Прекалено много пари — това ги разваля — измърмори той и поклати глава.
	— Е, някои от нас се справят добре — отговори кратко Инес. Като единствена наследница на бутикова хотелска империя тя беше олицетворение на всичко, срещу което Бруно, роден в погрешната класа, пето от осем деца и напуснал дома си на шестнадесет, негодуваше. Но със сърце на хипи, тя беше и неговата сродна душа и само много рядко двамата се оказваха хванати в кръстосания огън на своите противоположни политики от детските години.
	Той й изпрати въздушна целувка — игрива и пълна с извинение — но двамата задържаха погледите си и Флора погледна встрани, за да не става свидетел на обещанията, които си размениха. Двамата бяха заедно от четири години — бяха заживели заедно в рамките на уикенда, когато се бяха срещнали на едно парти в Ибиса — и не бяха преминали към някакво досадно съжителство, а живееха в едно състояние на секс-на-стълбите и задъханата забрава на _coup de foudre („любов от пръв поглед“)_, което Инес не можеше да повярва как не е заразно.
	Флора се усмихна. Чудно ли беше, че толкова много обичаше да прекарва времето си с тези хора? Техните противоположни светове, ясно изразен морал и пламенни амбиции бяха глътка свеж въздух за нея и почивка от кръговете, в които се движеше професионално.
	— Стой далече от тях. Създават само проблеми — каза кратко Стефан, вдигна ръце зад главата си и се втренчи остро в нея.
	— Съмнявам се, че ще стана свидетел на такива изпълнения по време на грижата за колекцията им от произведения на изкуството — отговори иронично Флора.
	— Стефан просто е ядосан, защото е изгубил доста момичета заради Ксавие Вермей. Не е ли така, Стефан? — засмя се Инес.
	— Няма нищо общо с това — отговори сърдито Стефан.
	— А с какво тогава?
	— Те са разглезени и действат непрофесионално. Смятат, че светът се върти около тях.
	— О, Господи — изпъшка Инес. — Още ли продължаваш за онези снимки? Забрави вече!
	— В онзи ден ядосаха доста хора, не само мен. Заети хора. Важни хора.
	Флора залюля безгрижно крака си.
	— Върни малко назад, ако обичаш. Какво стана?
	— Отказаха да ги включим в една статия, която щяхме да публикуваме — отговори Стефан и сви крака си.
	— За тях?
	— И за други. Заглавието беше „Младите таланти, модерните нови издънки на старите династии“.
	— Ей, спомням си това. И ти беше включена — усмихна се лениво Флора и заби леко лакът в ребрата на Инес.
	— Само за да направя услуга на приятеля си — сви рамене Инес. — Баща ми направо се вбеси.
	— Извинявай — аз направих услуга на теб — отговори небрежно Стефан и си спечели една оръфана платнена еспадрила, която полетя във въздуха към него, докато Инес ругаеше тихо на френски. — Сама знаеш колко внимание привлече онази статия. И как помогна на бизнеса ти.
	Вярно беше, че наречената на името й еротична марка бельо беше разцъфтяла от едно скромно начинание, което използваше излишните дантели и панделки от ателието на „Шанел“ (ръководителят на модната линия беше приятел на семейството й), в култова марка с голям магазин в Маре. Ята от азиатски туристи и студенти в областта на модата вече ходеха специално само за да качат в Инстаграм снимки на бутика, станал известен с изработената на ръка белгийска дантела, опъната стегнато на витрината, която едновременно скриваше и откриваше онова, което се намираше вътре — постелки от кожа на алпака на пода в пробните и кадифе по стените. Наблизо обикновено се спотайваше поне един възседнал „Веспа“ фоторепортер, готов да заснеме поредната звезда или любимка на обществото, която излиза отвътре с усмивка на устните и голяма торба в ръката.
	— Разбира се — извъртя очи Инес, но побутна леко Флора с ръка. Стефан беше преуспял и много красив, с късо подстригана, почти обръсната коса и набола брада. Той непрекъснато се появяваше на страниците на собственото си списание, сниман с модели и актриси, облечен в дадени назаем модни дрехи, но нямаше чувство за хумор, което го правеше лесна мишена за старите му приятели. — Фирмата следва перфектно моя бизнес план. Излизането на статията по онова време беше просто съвпадение.
	Флора знаеше, че няма никакъв бизнес план. Инес не беше от типа жени, които ще се занимават с нещо толкова скучно; тя живееше по инстинкт и със страстна убеденост.
	Но Стефан захапа въдицата.
	— Инес, това беше броят ни, който се продаде в най-голям тираж за последните три години и статията беше препечатана в тридесет и шест страни.
	— И? Жените, които идват в магазина, ми го препоръчват на приятелките си — подразни го Инес.
	— Преструваш се, че…
	— Добре, добре, деца — прекъсна го Флора. Беше прекалено късно за такива спорове.
	— Защо е толкова важно това, че са се отказали да бъдат включени в статията?
	— Всичко беше уредено за снимките, десетки хора ги чакаха — Ани Лейбовиц, за бога! — и след три часа чакане те се отказват? Сериозно? За кого се смятат? Семейство Касираги?
	В очите на Инес проблеснаха лукави пламъчета.
	— Ами, Ксавие има същия късмет с жените. И са почти толкова богати.
	Стефан сви рамене, но сковано, и протегна ръка да вземе цигарата, която Бруно бе свил и му предлагаше.
	Флора остана да седи мълчаливо, облегнала глава назад и втренчена в кадифеното небе, докато Бруно започна отново да дрънка на китарата, а димът от цигарата на Стефан се виеше пред очите й. Тези двама наследници щяха да станат много по-богати. И по-увредени може би? Трудно й беше да свърже историите, които току-що бе чула, с изтънчеността на мадам Вермей.
	За момент се зачуди какви щяха да са реакциите на приятелите й, ако чуеха за отдавна заключения апартамент, отворен днес след продължил повече от седемдесет години сън. Можеше да си представи какво ще каже Бруно — той щеше да се присмее на екстравагантността да притежаваш толкова много недвижими имоти, че да е възможно да забравиш за един от тях. Стефан щеше да се съсредоточи върху изненадващия и до този момент неизвестен скромен произход на семейството и щеше да се запита как са се издигнали толкова високо толкова бързо.
	Но не към това се насочваха мислите й, докато затваряше очи, защото сънят започваше да се опитва да я захапе като разгневено куче. Апартамент със събрани в него повече от двеста ценни картини и произведения на изкуството, нарочно заключен и оставен да потъне в прах? Притесняваше я не това _как_ се е стигнало до тази ситуация, а _защо_.
	Хладният нощен бриз я накара да потрепери. Или поне предполагаше, че това е причината.


>	Пета глава

	На зазоряване Флора отново беше сред прахоляците. Както и предполагаше, че ще се случи, почти не беше спала и се беше измъкнала изпод артистично заплетените си чаршафи, за да отиде в изоставения апартамент и да бди над безценните съкровища. Когато бе влязла, дъските на пода бяха изскърцали под краката й, а големият ключ тежеше в ръката й, докато проверяваше всички стаи, тревожна като майка с новороденото си, надявайки се, че хората в апартамента на долния етаж няма да се стреснат от необичайното движение горе. Разбира се, тя осъзнаваше, че няма да е особено полезна, ако някой реши да проникне в апартамента, но така или иначе това, че беше там, я караше да се чувства по-спокойна, знаейки, че ще окаже някаква съпротива.
	Улицата все още бе потънала в сянка, слънцето не се беше издигнало достатъчно високо в небето, за да огрее апартамента, и стаята дремеше в полумрак. Нямаше електричество и не можеше да запали лампи, за да вижда по-добре — странно, но тя не носеше свещи, когато пътуваше — така че бе прекарала почти час, изтегната на избелелия кадифен диван в стаята в очакване на светлината, и просто се бе взирала в картината на Реноар. Чувстваше се, сякаш е на бдение. По-късно през деня картината щеше да бъде преместена в среда с контролирана атмосфера, където ще я прегледат за повреди и ще започне процесът на внимателно почистване.
	След време картината най-вероятно щеше да бъде продадена на някой голям музей, където охранители ще стоят из дългите мраморни зали и туристи ще минават зад червени въжета и ще се взират в нея, но само Флора ще е имала привилегията да й се наслаждава в интимна домашна атмосфера, този символ на безкрайно великолепие, облегнат на едно неоправено и увиснало легло.
	Искаше й се баща й да можеше да е тук с нея. Точно заради него изобщо се беше влюбила в изкуството, хванала ръката му, докато той я водеше из дългите зали на галериите, за да й покаже само една картина или една скулптура, да седне на пейката с нея и да се взира цял час, като понякога играеха „Виждам с малкото си оченце“, друг път я караше да измисли двадесет различни нюанса на зелено или синьо, или жълто.
	Да, това щеше много да му хареса. Изкуството винаги е било играта, която двамата бяха споделяли. Когато беше едва на пет, тя се криеше зад катедрата му, защото искаше да играе на криеница, и се взираше в излъсканите му обувки, докато слушаше гласа му, който звучеше из залата, в панталоните му, които се развяваха все по-бързо и по-бързо около прасците му, докато той посочваше един от наддаващите, после друг, развълнуван като диригент, потънал в музиката си.
	А сега Флора търсеше съкровище, мисия от световно значение за връщането на един шедьовър на изобразителното изкуство на публиката. Но тя вече не беше дете и това не беше игра. И когато първите лъчи на слънцето се появиха на стената — един слънчев пръст, който я насочваше към дълга й — тя се изправи на крака, отиде в коридора и се залови за работа с фотоапарата и тефтера си.
	Първо трябваше да преброи всичко. Отне й повече от час само да обиколи апартамента и да запише броя на предметите на изкуството. Имаше общо 203 картини, 57 скулптури, 316 артефакта (сред които свещници, шишенца за парфюм, лампи, украшения, чинийки за бижута) и един щраус, който, докато работеше, бе започнала да нарича Гърти. (Нямаше представа откъде бе дошло това име. Просто й се струваше подходящо.)
	След това бе започнала да класифицира предметите по стойност и следователно по важност, идентифицирайки по една система от залепени цветни точки, където червеното беше най-ценното, след това оранжево, жълто, зелено и накрая синьо за по-маловажните предмети. Според бележките й имаше две червени точки (голямата картина на Реноар, на която бе дала две точки, и една картина на Фошо), 14 оранжеви (някои бяха очарователни, но не особено важни, като сред тях имаше малки картини с маслени бои, литографии и рисунки на Матис, Дали и Писаро), 266 жълти и останалите бяха смесица от зелени и сини. Премести всяка категория в различна стая — остави картината на Реноар на леглото и сложи до нея и тази на Фошо; всичко с оранжева точка остана в трапезарията, зелените в кабинета, а сините в кухнята. След като премести всеки един предмет, тя ги номерира и им направи подробни снимки — отпред, отзад, отстрани.
	И накрая, с наближаването на обяда, след като бе работила седем часа, Флора започна да разделя списъците с точките на школи — модернисти, импресионисти, кубисти, сюрреалисти и т.н., а след това и по художници. Пулсът й се ускоряваше с всяко име, което записваше, а когато премести една скица на Реноар в трапезарията (само опитът й подсказа кой е художникът, защото той никога не бе подписвал скиците си), още един облак от прах се изви около нея и тя изпадна в още един пристъп на кихане. Очите й започваха да сълзят, а когато видя почернелите петна на коленете си, осъзна, че белите дънки, които бе обула в тъмното, са били грешка.
	Флора въздъхна, уморена и гладна, остави листовете и протегна ръка към чантата си. Трябваше да хапне нещо. Изкуството можеше да я крепи само донякъде.
	С отново надигащо се чувство на тревога — струваше й се толкова погрешно да остави всичко това — тя превъртя ключа в старата ключалка на вратата и излезе на улицата, като остави съкровищата сами и неохранявани. Докато пресичаше улицата и излизаше от сенките, слънцето стопли нежно лицето й, въпреки че източният бриз не позволяваше на температурите да се вдигнат. Флора вървеше бързо и наблюдаваше собствената си сянка, потънала в мисли, докато въпросите се блъскаха един в друг в главата й. Какви новини щеше да донесе Ангъс от Регистъра за откраднати предмети на изкуството? Сигурно беше в движение, защото не бе успяла да се свърже с него цяла сутрин. Какво щяха да направят семейство Вермей, когато тя ги информираше — дали щяха да задържат нещата, или да ги продадат? Дали някой от съседните апартаменти беше чул шума, или бе забелязал раздвижването в този? Надяваше се да не е така. Нямаше да може да се отпусне, докато не преместеха най-ценните картини или не поставеха охрана. Сега тя отговаряше за всичко тук.
	Стомахът й изкъркори — беше ли вечеряла предишния ден? Не си спомняше. Пресече улицата и тръгна към един малък площад. Пред нея се извисяваше църква с оловен купол, мина покрай химическо чистене и един _tabac_, италиански ресторант и магазин за обувки, който сякаш се грижеше за хора над петдесетте. Нямаше да предявява много претенции — обикновено се опитваше да яде безглутенова храна, но днес щеше да влезе в първото кафе или _boulangerie_, до които стигнеше, и щеше да вземе нещо, което можеше да отнесе със себе си.
	В крайна сметка първото, което видя, беше един суши бар и тя влезе бързо, и се появи след четири минути с кутия с _maki_. Поръча си едно кафе за вкъщи от съседното кафене само за да може да използва тоалетната, и след това бързо се върна в апартамента. Знаеше, че Ангъс е прав — че след седемдесет години в неизвестност една нощ и един ден повече нямаше да имат никакво значение, но не можеше да се отпусне, след като знаеше, че една важна, отдавна изгубена картина на Реноар и една на Фошо просто си стоят там, подпрени на леглото, и очакват завръщането й.
	Телефонът й иззвъня и тя бързо го извади от чантата си. Ангъс?
	— Фреди? — попита Флора с внезапна тревога в гласа. — Какво има? Всичко наред ли е?
	Последва кратко мълчание.
	— Мамо? Мамо? Ти ли си? Ха, ха, ха!
	— Заслужи си го — разсмя се той.
	— Добре, добре — отговори Флора и извъртя очи. Тя притисна телефона до ухото си, за да изолира шума от трафика. Можеше да си го представи сега, сложил слушалките за намаляване на шума около шията си, с чаша кафе в ръката му. Като помощник-режисьор Фреди се изкачваше уверено към върха на британската филмова индустрия и Флора знаеше, че в момента снима в „Елстрий студио“ някакъв приключенски филм с голяма доза ирония. Никой в работата му все още не знаеше и той настояваше да продължава да живее живота си нормално, поне толкова дълго, колкото можеше.
	— Невинен до доказване на противното, нали? — беше казал той смело, докато всички се бяха скупчили около него онази събота следобед в потъналата в сянка къща.
	— Наистина, Фреди, как си? — попита Флора. По негово настояване не бяха говорили от няколко дни, Фреди просто искаше всичко да остане така, както е било винаги.
	Последва още едно мълчание.
	— Като пребит.
	— Наистина звучиш уморено.
	— Ами това сигурно има нещо общо с факта, че миналата нощ Трой отново водеше война с нашия крадец на колела.
	— Не са откраднали още едно, нали?
	— Надявам се, че не, но не погледнах да видя. Обаче ако са откраднали, това ще е петото за тази година.
	— Той ги заключва както трябва, нали?
	— Разбира се, че ги заключва, но мисля, че преди всичко им харесва да го дразнят. Искам да кажа, знам, че колелата му са наистина невероятни, но, изглежда, ничии други не изчезват. Според него е нещо лично.
	— Горкият човек.
	— Горките те, искаш да кажеш. Ако някога ги пипне, гневът му няма да има граници.
	— Ха, значи е съсед, с когото най-добре да си в добри отношения.
	— Да.
	Замълчаха, и двамата замислени за едно и също нещо. Тя проговори първа.
	— А как са нещата иначе? Спиш ли добре?
	Той издаде неопределен звук и тя реши, че значи „не“.
	— Но се храниш, нали?
	— Да.
	Което също означаваше „не“.
	— Някакви новини от прокуратурата?
	— Още не.
	— Уверявам те, че няма да предявят обвинение — каза разпалено Флора. — Прекалено е неясно. Никога няма да могат да докажат без никакво съмнение.
	— Може би да, може би не.
	Двамата замълчаха.
	— … Все още ли си в Париж?
	— Да.
	— Ще се върнеш ли скоро?
	— Мога да се върна всеки момент, ако имаш нужда от мен — каза бързо тя. — Само кажи и ще дойда, Фред. На три часа път съм.
	— Знам, аз не за това… Не това имах предвид. Обадих се само да те чуя. Просто ми се обади, когато си в Лондон следващия път, става ли?
	— Разбира се.
	— Благодаря, Фло. Обичам те.
	— И аз също, Фредс.
	Той затвори и тя отвори входната врата, изкачи се по стълбите и отново влезе в апартамента. Всичко беше така, както го бе оставила преди двадесет минути — прахта все още се въртеше из въздуха заради всичките й пренареждания, а предметите на изкуството вече бяха подредени в спретнати групи във всяка стая. Погледна Гърти, но след това отиде право в спалнята, където отвори френския прозорец, който гледаше към улицата — съвременният Париж отново нахлу в затворения апартамент и миналото го пусна от хватката си. Флора седна на малкия балкон, опряла гръб в стената, подпря крака на перилата и се зае с обяда си, въртейки клечките между пръстите си, докато мислеше за проблемите на брат си.
	Апартаментът не беше достатъчно високо, за да може да вижда над съседните покриви до хоризонта и тя беше принудена да гледа надолу в търсене на хубава гледка — улицата изглеждаше тиха и наоколо нямаше почти никой, освен една млада двойка с кафяви хартиени торби в ръце, която вървеше бавно, увлечена в разговор.
	Флора ги наблюдаваше, докато се приближаваха, а след това спряха пред сградата отсреща и жената се наведе назад, за да балансира торбите върху тялото си, докато протягаше ръка към късите панталони на приятеля си, за да вземе ключовете. След миг двамата изчезнаха, а дървената врата се затвори шумно след тях.
	Флора се поколеба между _nigiri_ от сьомга и _maki_ от риба тон, като накрая избра сьомгата заради по-красивия цвят. Когато отново вдигна поглед, двойката се бе появила в апартамента точно срещу нея, един етаж по-надолу, и тя осъзна, че въпреки че не може да види лицата им заради спуснатата щора, жената е същата, която бе видяла да лежи на леглото и да слуша музика предишния ден. Беше странно да види два аспекта от живота й — публичната и личната страна.
	Флора хвърляше по един поглед от време на време — повече я интересуваше обядът й — докато жената свали тениската си и късите дънкови панталони, остави дрехите на леглото и останала по бельо, изчезна от полезрението й.
	Мъжът също беше в стаята — отначало се виждаха само краката му, въпреки че бавно се появи, минавайки покрай леглото, докато четеше нещо на телефона си. И едва когато той се отпусна на края на леглото, докато изпращаше съобщение по телефона си, а едно навито оранжево въже надничаше от дивана до краката му, Флора видя лицето му.
	_За какво използва въжето?_ — запита се тя и започна рулцето от риба тон, наблюдавайки с безразличие. Дали беше катерач? Имаше атлетична фигура, поне така й се струваше, но Флора беше разсеяна и погледът й се стрелкаше към всяка минаваща кола в очакване на Ангъс. Той трябваше да се върне всеки момент, нали? Мъжът в апартамента отсреща захвърли телефона на леглото и се приближи до френския прозорец. Беше набит и много мускулест, с добре оформени прасци под късите панталони в кафяво-зелен цвят. Той излезе на светлината на слънцето, облегна се на лакти и се загледа в улицата долу. По тротоара пристъпваше една котка и когато се появиха трима мъже с ризи и вратовръзки, които си говореха и вървяха бързо, един от тях се принуди да слезе на шосето, а другият трябваше да заобиколи котката, която веднага се втурна изплашено и се подслони под една паркирана кола.
	След това мъжът погледна нагоре.
	Флора спря да яде, когато го видя да се вцепенява. От начина, по който се взираше в нея — наистина шокиран — тя веднага разбра, че той знае, че никой никога не се е появявал там, че присъствието й означава, че апартаментът е бил отворен. Видя го как проточва шия, видя как лицето му се сбърчва, когато присви очи, опитвайки се да види по-добре. Тя се изправи на крака и се дръпна бързо от прозореца, затваряйки го след себе си, така че сега мъжът можеше да види само отражението на собствената си сграда. Но това беше безсмислено действие. Той я беше видял. Изоставеният апартамент най-после имаше стопанин. Миналото се размърдваше и се отърсваше от прахта. Съседите скоро щяха да разберат, след това и градът, а накрая, когато обявят продажбата, и целият свят. След седемдесет и три години мълчание тайната най-после се разбулваше.


>	Шеста глава

	Ангъс беше облечен с най-хубавия си костюм и беше сложил любимата си вратовръзка на „Ланвен“ — само това бе достатъчно, за да каже на Флора, че новините са добри, въпреки че самият той бе казал много малко и беше залепен за телефона си, откакто бе дошъл. През целия ден беше дразнещо недостъпен, не отговаряше на имейлите й и просто й бе изпратил съобщение от влака, инструктирайки я да отиде в къщата на семейство Вермей в три часа, за да се срещнат там, сякаш не съзнаваше факта, че през последните двадесет и четири часа след като бяха отключили старата врата на апартамента, тя беше така притеснена, че почти не бе яла и не бе спала.
	Чакаха в същата стая, както и по-рано, като Флора бе поставила картините на Реноар и Фошо на триножници и ги бе покрила с чаршафи, които бе намерила в шкафа на спалнята, където те бяха избегнали по-голямата част от прахта, покриваща всичко останало. Едва ли беше защита като в музеите, особено като се имаше предвид, че бе пътувала с тях дотук с такси. Беше се замислила дали да не поръча охранителната фирма, която обикновено използваха, да изпрати частна кола, за да транспортира картините, но тази кола щеше да е със затъмнени прозорци и шофьор и охрана и тя се притесняваше, че може да привлече прекалено много внимание — вече достатъчно се тревожеше заради любопитството на мъжа от другата страна на улицата и бе прекарала остатъка от следобеда, като се втурваше към прозорците, за да провери дали той още гледа нагоре (два пъти беше гледал). Флора не искаше да изглежда сякаш нещо значително ценно се изнася или още по-лошо — остава вътре в апартамента. Фактът, че най-ценните картини бяха в ръцете й, не я успокояваше особено.
	Вратата се отвори и пред тях отново застана мадам Вермей, ведра и елегантна в бледорозова, права ленена рокля и барокови перли. Следваха я двама мъже, единият с тен, слаб и висок може би около метър и деветдесет, а другият почти комично нисък. По-ниският носеше куфарче, имаше очила с телени рамки, бутнати високо на носа му, а посивялата му коса ограждаше главата му и я оставяше гола отгоре. Високият мъж беше облечен със светъл ленен костюм в пясъчен цвят, носеше кафяви мокасини и Флора забеляза часовника „Бреге“, което й подсказа, че това е съпругът на клиентката им, а не адвокатът.
	— Лилиан, Жак — потвърди извода й Ангъс, поздравявайки двамата с уверена усмивка, която накара Лилиан видимо да се отпусне. — _Monsieur_.
	— Ангъс, Флора — усмихна се и мадам Вермей, ръкува се с Флора и направи знак към високия мъж, който стоеше на крачка зад нея. — Съпругът ми Жак и нашият нотариус мосю Травер.
	— Здравейте — каза на всички Флора.
	Тя изглеждаше много по-изискана, отколкото се чувстваше, след като почти бе скочила от таксито в движение, когато го бе помолила по пътя да спре пред апартамента на Инес, за да може да се втурне вътре (с по една картина под мишница) и да се преоблече. Не беше посмяла да излезе от апартамента преди това — не и сега, след като я бяха забелязали — и се бе преоблякла в бебешко синия си широк панталон, бяла памучна блуза и обувките „Миу Миу“ с квадратни токове за рекордно кратко време.
	Всички седнаха, с изключение на Ангъс, който предпочете да остане прав. Флора кръстоса глезени, знаейки, че моментът й настъпва.
	— Ами, бяха много натоварени двадесет и четири часа — започна Ангъс, сключвайки ръце. — Флора е работила почти през цялото време.
	— Значи е добре, че не ви плащаме на час — усмихна се Жак Вермей и погледна към Флора, а останалите се разсмяха. Бележките на Ангъс споменаваха, че е бил виден кардиолог, вече пенсиониран, разбира се, и той имаше осанката, характерна за мъжете от тази група на елита — движенията му бяха пестеливи и бавни, а в усмивката му се долавяше леко учудване, примесено с нотка на досада. Флора предположи, че жените го обожаваха.
	— Е, със сигурност ще можете да си го позволите — продължи Ангъс и наклони глава. — В апартамента ни очакваха доста изненади.
	— Любезните ни крадци повредили ли бяха нещо? — попита Лилиан с мрачно изражение.
	— Точно обратното — поклати глава Ангъс. — От това, което видяхме, нямаше никакви следи от влизане преди нас. Вратата беше заключена и се отвори много трудно, имаше купчини поща все още на пода зад нея, прозорците бяха затворени, а в прахта нямаше стъпки или отпечатъци от ръце. Ако не знаехте със сигурност, че някой е бил вътре, щях да кажа, че никой не е влизал. — Той сви рамене.
	— Беше много странно. Нямаше и видими следи от кражба — добави Флора. — Като изключим допълнителните изненади, които ни очакваха, мебелировката в апартамента беше непокътната — картините все още висяха на стените, бюрата и столовете си бяха на място, всички полици бяха пълни с книги. Или не са разбрали на какво са попаднали и погрешно са решили, че всичко това са просто прашни боклуци, или са взели нещо определено. И ако е така, сигурно никога няма да узнаем какво е било, освен ако някъде не намерим инвентарен списък.
	— Прашни боклуци? — повтори въпросително Жак Вермей, сякаш нещо се бе изгубило в превода.
	Флора понечи да отговори, но Ангъс прочисти гърлото си и тя замълча.
	— Точно така. Когато влязохме в апартамента, до стените имаше подредени буквално стотици картини, много от тях в самия коридор, но предимно в трапезарията. Самият брой на картините може да ги е убедил, че нито една от тях няма някаква особена стойност. В противен случай защо собствениците ще ги оставят така?
	Последва мълчание.
	— А някои от тях _ценни_ ли са? — попита Жак.
	— Вижте сами. — Очите на Ангъс светнаха и той дръпна със замах първия чаршаф, откривайки картината на Фошо. Мадам Вермей ахна тихо и се наведе напред от мястото си, оглеждайки картината с очи на познавач, разбирайки нюансите и символизма й.
	— _Mon Dieu_ — прошепна тя. — Красива е.
	— И рядка — добави Ангъс. — Художникът Фошо умира точно когато е на върха на славата си. За последен път негова творба е била на свободния пазар през 1951 година в Берлин. Почти всички негови картини са в частни колекции. Само няколко музея в света могат да се похвалят с картина на Фошо. — Той вдигна пръстите на едната си ръка и започна да брои. — „Прадо“ в Мадрид, „Гугенхайм“ — Билбао, „Уфици“ във Флоренция и „Кортолд“ в Лондон.
	Само четири музея. Жак Вермей повдигна високо вежди.
	— Значи, ако решим да я продадем…
	— Най-вероятно ще се озовете пред наддаване от някои от най-големите институции в света на изобразителното изкуство, да не говорим за повечето сериозни частни колекционери, които биха искали да добавят името му към каталозите си.
	— Колко приятно — отговори спокойно Жак.
	— Това е особено добра творба — каза Ангъс, поглеждайки отново към картината. — Мисля, че ще събуди голям интерес.
	— В какво състояние е? — попита мадам Вермей и стана да разгледа картината отблизо. Тя посочи с лакиран нокът към горния ляв край, където лакът беше много напукан. — Цветовете са потъмнели. Едва ли е била в идеална среда.
	— Не е идеална, не — съгласи се Ангъс. — Но ако погледнем от позитивната страна, апартаментът е бил добре затворен, не е прониквала вода и това, че е на четвъртия етаж, е помогнало — не видяхме мухъл и влага. Очевидно влажността се е променяла през годината, защото няма контролиране на температурата, но като се вземе предвид всичко, положението не е трагично. Ако имаме късмет, мисля, че едно почистване и минимални козметични поправки на лака ще са всичко, което ще е необходимо.
	— Според мен вече имаме късмет — каза леко развеселен Жак, докато жена му отново сядаше на мястото си.
	— Всъщност имате още по-голям късмет — усмихна се широко Ангъс и се приближи до другия триножник. Изчака за момент, наслаждавайки се на драматизма и напрегнатото очакване на публиката си, и накрая дръпна и втория чаршаф.
	На семейство Вермей им трябваше само миг, за да разберат какво стои пред тях, като самите изящни леки мазки на Реноар, проблясъците на аленочервено и кобалтовосиньо крещяха името му. Мадам Вермей отново беше на крака и сложила ръце на устата си, тръгна към картината с почти благоговейно страхопочитание, а очите й отново оглеждаха творбата с умението на експерт.
	— Ще трябва да се докаже, че е негова — каза твърдо тя, сякаш шокът я беше изплашил.
	— Разбира се — съгласи се Ангъс. — Слава на бога, че е подписана. Двамата с Флора я разгледахме подробно и на нас ни се струва, че всичко е наред, но, разбира се, няма спор, че ни е нужно мнението на експерт. Вече се свързах с Музея на Реноар. Етикетът отзад казва, че името на картината е „Жълта рокля. Седнала“, но, естествено, трябва да проверим дали е включена в _catalogue raisonné_* и след това веднага ще започнем да проверяваме произхода й. Мисля, че ще се съгласите, че е добре да започнем с работата първо по тези две великолепни картини. Аз се върнах в Лондон, за да проверя лично данните на Регистъра за откраднати предмети на изкуството и с удоволствие мога да потвърдя, че нито една от двете картини не е регистрирана като открадната или изчезнала.
	[* Каталог, в който са изброени и подробно описани всички произведения на даден художник. — Б.пр.]
	— Разбира се, че не са — обади се остро мадам Вермей. — Защо да са в този регистър, след като са в нашия апартамент?
	Ангъс запази пълно спокойствие.
	— Не намеквам нищо, Лилиан — това е просто формалност, първата стъпка при проверката, когато на пазара се появи картина от такава важност. Ако по някаква причина картините бяха регистрирани в регистъра, те веднага щяха да станат безполезни — нямаше да можете да ги продадете и само часове след като направех запитване, властите щяха да са по петите ви. Мое задължение е да се уверя, че няма да бъдете поставени в такава ситуация.
	Лилиан се усмихна успокоена.
	— Чухте ли това, мосю Травер? — попита тя мълчаливия нотариус, седнал отдясно на нея и на Жак. — Мосю Бомонд работи в защита на нашите интереси, а не срещу тях.
	Флора беше изненадана от хапливата забележка и улови горкия човек да свежда рамене. Той промърмори нещо на френски, което тя си преведе като „просто следвам инструкции“.
	Ангъс се прокашля любезно.
	— Очевидно имате нужда от време да съберете мислите си и да решите дали искате да запазите картината на Реноар или не, но трябва да знаете, че в „Кристис“ имат важна разпродажба на импресионисти следващия месец. Каталогът все още не е готов, така че подробностите не са потвърдени, но от това, което чувам по неофициалните канали, ще участват много интересни картини, включително някои известни на Писаро и Мане. Аукционът ще привлече сериозни купувачи — запознатите очакват да се надминат съществуващите рекорди. Вълнението ще е голямо и според мен няма съмнение, че картина от този калибър в този аукцион ще постигне наистина добра цена.
	Флора се усмихна, без да каже нищо, знаейки защо Ангъс ги подтиква към продажба — ако картината се продадеше, агенцията щеше да получи 1,7 процента комисиона от продажната цена, което беше сериозен скок над хонорара им за проучването, съставянето на каталог и кураторството.
	— Колко добра? — попита хладно Жак.
	— При една обикновена продажба картината лесно може да стигне шест милиона паунда. А в този аукцион може да стигне до девет, дори десет. — Ангъс се усмихна. Цифрите бяха опияняващи. И той изглеждаше като пиян. — Но това е нещо, което вие трябва да обмислите. Естествено, няма да ви притискам. Крайният срок за заявяване на участие е в следващите две седмици — ще трябва да проверя кога точно — но ако искате да продавате, ще трябва да действаме бързо, за да я включим навреме. Ще има много работа. — Той потърка доволно ръце. — Както и да е, това е краят на моето представление. Сега Флора ще ви запознае с всичко останало, което открихме.
	Флора се изправи, сложила в сгъвката на дясната си ръка своя iPad и започна да щрака с дистанционното с лявата. На сгъваемия бял екран, който използваха за мобилни срещи като тази, се появиха снимки от задръстения коридор, направени при първото им влизане в апартамента.
	— Ето така изглеждаше всичко, когато влязохме — започна тя. — Както виждате, това са натрупани без никакъв ред купчини от предмети на изкуството и артефакти… — тя кликна на следващата снимка и този път се появи кабинетът с кули от старинни книги.
	Мадам Вермей стисна по-силно ръце в скута си и на челото й се появи бръчка, докато поглеждаше от екрана към мосю Травер.
	— И вие сте знаели за всичко това?
	Адвокатът сякаш потисна една въздишка.
	— Не, мадам Вермей. Знаехме само за апартамента, но не и какво има в него — отговори той със забележително спокойствие.
	— Някой трябва да е знаел. Баща ви.
	— И да е така, както знаете, той отдавна не е между живите, мадам.
	Мадам отвърна от него изпълнен с пренебрежение поглед. Флора се поколеба дали да продължава.
	— … Както и да е, нямаше система, по която са класифицирани, всъщност нямаше никакъв списък. Всичко беше сложено по пода така, сякаш е оставено там в бързината.
	— Ами, било е през войната — обади се Жак с обичайната полуусмивка на устните, докато я наблюдаваше.
	— Разбира се — съгласи се тя и наклони глава. — Така че направих предварителна инвентаризация. Има общо двеста и три картини, от които шестнадесет, включително и тези на Реноар и Фошо, са важни. Колекцията включва скици на Пикасо, малки маслени скици на Мане, Матис и Сезан — така че това са предимно модернисти. Освен това има триста и шестнадесет артефакта, с което искам да кажа свещници, скулптури и такива неща.
	Докато говореше, тя бе сменяла снимките, като по този начин всъщност разхождаше слушателите си из апартамента. Семейство Вермей бяха приковали вниманието си върху екрана и в погледа на мадам Вермей се появи учудване, когато стигнаха до Гърти.
	— Колко необичайно — промърмори тя, втренчила поглед в халата, метнат върху перата на огромната птица. — Да видим дома, в който са живели родителите ти преди войната, скъпи, точно както е бил, когато те са живели там.
	Флора искаше да попита дали майката на Жак им е казала нещо повече по въпроса защо не иска да виждат апартамента, но замълча, като просто продължи да показва стотиците снимки, които бе направила, опитвайки се да даде на клиентите представа за това какво точно са открили там.
	— Очевидно има да се върши огромна работа — всичко трябва да се премести на сигурно място, където може да започнем истинско класифициране, за да видите какво точно притежавате, състоянието на предметите и каква реставрация може да е нужна, оценки за застраховане, оценки за продажба…
	Мадам Вермей се облегна назад и за момент изглеждаше замаяна.
	— Е, мисля, че ще искаме да продадем повечето от нещата, нали? — каза тя. — Не е като да имаме нужда от още нещо. — Тя направи неясен жест към изящната перфектност на стаята, в която седяха.
	— Не мислиш ли, че това е решение, което трябва да вземе майка ми? — попита я Жак с усмивка на устните, но ледена нотка в гласа. — Не забравяй, че още не е умряла. Технически погледнато, всичко това е нейно.
	— Разбира се, скъпи — съгласи се Лилиан, махвайки неопределено с ръка. — Просто се опитвам да избегна претрупаността.
	Претрупаност? Флора едва не падна от стола.
	— Но си прав. Някои неща може да са много подходящи за Антиб и, разбира се, децата също имат нужда от неща за стените на своите домове — продължи жена му, втренчена в екрана. — Макар и почти да не стъпват в тях.
	— _Bien sûr._ — Жак улови погледа на Флора и въпреки че не извъртя очи, нещо в изражението му подсказваше, че иска да направи точно това. Тя бързо погледна на другата страна.
	— Свършили сте чудесна работа. Това е прекрасно начало — каза Лилиан Вермей, пляскайки с ръце, за да даде сигнал, че срещата е приключила, и се изправи на обутите си в „Шанел“ крака. Ангъс се приближи към нея. — За нас щеше да е стряскащо да влезем в такъв хаос. Наистина е чудесно, че ви извикахме.
	— Е, вие сте в началото на едно вълнуващо пътуване, Лилиан, и за нас е чест да го извървим с вас. Боя се, че трябва да бързам към летището — довечера пътувам за Ню Йорк, но Флора ще остане тук толкова дълго, колкото се налага, за да се погрижи всичко да е тип-топ.
	Флора го погледна изненадано. Щеше да остане ли? Това беше нещо ново за нея. Тя специализираше в намирането на нови клиенти и покупки в аукционите. Проучванията не бяха силната й страна.
	— Поставяте на изпитание английския ми — засмя се мадам Вермей и докосна с пръсти ръката му. — Но се радваме, че сам се погрижихте за това.
	— Целта ни е да предоставяме лична услуга, Лилиан. — Ангъс се обърна към Флора: — Мога ли да те откарам?
	— Не се притеснявай — отговори тя. — Уредила съм охранителната фирма да дойде в четири и да откара картините в трезора, така че само ще ги опаковам и ще чакам, а след това ще взема такси.
	— Нашият шофьор е свободен — предложи мадам Вермей. — Той с удоволствие ще ви откара където трябва.
	Ангъс сви одобрително рамене.
	— Това ще е чудесно, благодаря ви — кимна Флора.
	— Ще го изпратя. Ще чака отпред.
	— Ще говорим утре и ще ми кажеш какво става — каза Ангъс и щракна с пръсти към Флора за сбогуване.
	— Разбира се.
	— Ела, ще те изпратим — каза мадам Вермей, докато мосю Травер отваряше вратата и групата излизаше. Старият нотариус кимна с глава към Флора и излезе от стаята.
	Тя въздъхна и когато адреналинът от срещата започна да намалява, умората я завладя. Бруно беше на състезание тази вечер — като професионален скейтбордист той работеше по най-различно време — и Инес беше обещала една спокойна вечер у дома за двете. Флора искаше да си е в леглото в девет.
	Тя хвърли отново чаршафите върху картините и започна да прибира белия екран. През отворената врата се чуха гласове и после стихнаха. Някъде се затръшна врата.
	Стъпки в коридора я накараха да вдигне очи и видя, че икономът води двама охранители към нея. Бяха подранили!
	— А, чудесно — усмихна се тя, доволна от това, че носеха дървените каси и опаковъчни материали, които беше поръчала.
	Не й отне много време да защити картините, като завиваше всяка една в специална хартия, а след това в найлонова опаковка с балончета, като обръщаше специално внимание на по-уязвимите ъгълчета, и после ги сложи в дървените каси, които закова. Попълни проформа документите, потвърждаващи, че всяка от творбите е отговорност на агенцията, подписа се на множество места и след това остана да гледа как ги отнасят инкогнито. Тази вечер щеше да спи спокойно, като знаеше, че двете картини най-после са на сигурно — и застраховано — място.
	Телефонът й иззвъня — беше Инес, която питаше дали иска пиле за вечеря. Стомахът на Флора изкъркори само при споменаването му. Само една кутийка суши за двадесет и четири часа съвсем не беше достатъчна и пръстите й почти се разтрепериха, когато започна да пише отговора си.
	Икономът се появи отново.
	— Колата ви, мадмоазел.
	— _Ah, oui. Merci._
	Флора огледа за последен път стаята и пъхнала под мишница сгъваемия екран, който сега беше като телескоп, го последва към фоайето с огледалата, а високите й токчета отекваха по мраморния под, известявайки за присъствието й. Нищо чудно, че мадам Вермей, изглежда, предпочиташе да носи ниски обувки — това й позволяваше да се движи, без всички да знаят къде е.
	Икономът отвори входната врата и я задържа.
	— _Mamʼselle_ — каза тихо той и направи знак към един елегантен, лъскав мерцедес с шофьор, паркиран точно отпред.
	— _Merci_ — кимна тя и забърза по стълбите.
	Шофьорът излезе и отвори вратата, взе сгъваемия екран и го сложи в багажника. Флора се плъзна на тапицираната с кожа във ванилов цвят седалка и отново започна да пише съобщението — едно голямо ДА в отговор на въпроса за пилето, когато вратата на колата внезапно се отвори със замах и една вихрушка от ръце, крака и коса с аромат на кокосов орех се втурна вътре.
	Последва стреснато мълчание.
	— Здрасти! — усмихна се младата жена с усмивка, която беше малко прекалено широка и прекалено внезапна.
	С крайчеца на окото си Флора видя как шофьорът се извива от мястото си в опит да види какво става.
	— Коя сте вие?
	— Аз… аз съм Флора Сайкс. Работя за Агенция за изящни изкуства „Бомонд“. Мадам Вермей ми даде колата, за да ме закара у дома — отговори тя на заплетен, притеснен френски.
	Младата жена я разглеждаше открито от горе до долу, забелязвайки модните й панталони, пръстена с кристал в стил Лалик, продаваните навсякъде обувки. Последва дълго мълчание.
	— … Изящни изкуства? — попита накрая тя.
	— Точно така.
	Момичето приближи краката си към тези на Флора, внезапно много по-приятелски настроено.
	— Значи работите по изгубения апартамент.
	Флора се поколеба. За нея беше ясно кое може да е момичето, но не можеше да прави предположения. Работата й за семейството беше поверителна.
	— Съжалявам, вие сте…?
	Беше погрешен въпрос.
	— Наташа — отговори момичето, оставяйки думата да се отрони от устата й сякаш е обида. — Паскал! _Allez!_ — И му каза адрес, който Флора никога не беше чувала.
	Колата тръгна.
	— Ъм, чакайте — обади се бързо Флора. — Виж, това е вашата кола. И очевидно ви трябва. Аз ще сляза и ще си взема такси.
	— _Non._ — Наташа я погледна втренчено с тъмнокафявите очи на баща си и спокойствието на майка си.
	— Не? — повтори Флора. Тя се засмя притеснено, сигурна, че френският й — обикновено перфектен — не беше на ниво и младата жена не я беше разбрала. — Вижте, не ме разбрахте. Трябва да вървя. Трябва да съм на едно място. Може ли просто да спрем — изрече по-внимателно тя.
	— _Non._
	Наташа се загледа втренчено през прозореца. Тя приличаше на баща си с хлътналите си очи, леко закривен нос и маслинова кожа и беше по-скоро хубава, отколкото красива, но Флора виждаше, че в нея има нещо магнетично, вероятно заради самоувереността й, която според Флора често преминаваше в арогантност и неприятно държание. Краката й бяха слаби и с тен, носеше черни дънкови къси панталонки и синя дънкова риза, пъхната в тях, но с копчета, разкопчани почти изцяло, под която се виждаше черен сутиен; на седалката до нея лежеше чанта на „Шанел“, тип „момчешка“. Предната част на косата й беше сплетена на плитка.
	— Вижте, не знам какво си мислите, че правите, и дали не сте ме объркали с някой друг, но…
	— Имам нужда от вас — погледна я остро Наташа.
	— От мен? _Вие_ имате нужда от мен?
	Наташа кимна.
	— Работите за семейството ми, нали?
	— Да, обаче…
	— Значи тогава имам нужда от вас.
	Последва ново мълчание, докато Флора се опитваше да разбере какво става.
	— И какво мислите, че ще мога да направя за вас? — попита тя, като едва не се разсмя заради абсурдността на това, че е отвлечена посред бял ден на една от най-бляскавите улици в Париж.
	— Ще видите, когато стигнем. — И Наташа извади телефона от чантата си и се обади, говорейки с някого забързано и тихо.
	Флора се взираше в нея с отворена от изненада уста. Сериозно ли? Сега не й обръщаше внимание? Клиент или не, Флора откри, че докато пътуваха по улиците на града, възмущението й нарастваше.
	След минути спряха пред една барокова сграда с месингови табелки на стената.
	— Последвайте ме — нареди Наташа, изскочи от колата и се втурна в сградата, като че ли беше нейна, което, кой знае, може и да беше така.
	Флора тръгна след нея, объркана, опитвайки се да реши какво става и колко точно трябваше да е сърдита.
	Наташа държеше вратата на асансьора отворена, изчаквайки я, но не обърна внимание на въпроса на Флора, която, докато пътуваха нагоре, отново попита къде са и защо. Наташа излезе в момента, в който вратата иззвъня и се отвори. Момичето на рецепцията скочи и вече клатеше глава в знак на извинение, когато Флора стигна до тях само три секунди по-късно.
	— Добре тогава, къде е помощникът му? — попита гневно Наташа.
	Рецепционистката кимна с глава и бързо ги поведе през открит офис, пълен с хора в тъмни костюми, към една стая в дъното на сградата. Флора нямаше представа къде са — счетоводна къща, погребална агенция? — но знаеше, че тя и Наташа, съответно с колежанските панталони и бохемските къси панталонки, бяха странна двойка.
	Въведоха Наташа в един офис (след като тя беше казала на Флора да „остане отвън“, сякаш беше кучето й), където млад мъж — на около двадесет и пет според Флора — работеше пред един монитор. Точно като рецепционистката и той скочи почтително и предложи на Наташа да седне и да пие чаша кафе, но тя само поклати глава, като му говореше, протегнала ръка напред, сякаш очакваше да й даде нещо.
	Мъжът изглеждаше притеснен и Наташа отпусна ръката си надолу и продължи да говори, като се вълнуваше все повече. Флора гледаше през прозореца, без да може да разбере разговора — не чуваше нищо и естествено не можеше да разчита френски по движението на устните — когато Наташа внезапно се обърна и й направи знак през стъклото да влезе. Флора отново се подчини, прекалено удивена, за да не го направи.
	— Кажете му коя сте — нареди Наташа.
	Флора погледна от мъжа към Наташа и обратно.
	— Ъм… аз съм Флора Сайкс, мениджър на операции за Европа към Агенция за изящни изкуства „Бомонд“ — каза тя и подаде колебливо ръка.
	Младият мъж се ръкува предпазливо с нея. Изглеждаше притиснат в ъгъла — всъщност почти като нея.
	— Клод Дескалие.
	— Видя ли? — обади се Наташа. — Не виждам защо имаш проблем. Тя току-що беше на среща с шефа ти и родителите ми. Всичко това е напълно оторизирано.
	Кое беше оторизирано?
	— Трябва ли да ти посочвам, че вашата фирма представлява семейството ми от почти осемдесет години? Шефът ти е като брат за баща ми. Защо настояваш да се държиш сякаш съществуват някакви тайни? Освен ако нямаш нещо за криене.
	Младият мъж, вече с почти посивяло лице, погледна от едната към другата и след това тръгна към една картина на стената в дъното на стаята. Натисна в десния ъгъл на рамката и цялото нещо се завъртя назад сякаш беше на панти, откривайки един сейф. Мъжът набра кода, отвори вратата и се върна след миг с дълъг бял плик, който подаде на Наташа.
	— Благодаря ти — каза тя, взе го от ръката му и го мушна в чантата си. — След това се разсмя. — Знаеш ли, може да престанеш да гледаш толкова изплашено. Не си направил нищо лошо.
	Флора го погледна, очаквайки поне обяснение — какво има в плика, защо беше нужно тя да присъства, за да го получи Наташа? — но Наташа отново беше излязла от стаята и вече беше преминала през половината офис.
	— Вие ще отидете с нея, нали? — не толкова попита, а по-скоро й каза мъжът, карайки я да побърза с притеснения си тон, когато я видя да стои неподвижно. — Трябва да отидете.
	Той почти я избута през вратата и на Флора й се наложи да се затича, за да настигне Наташа, която вече стоеше пред асансьора.
	Едва когато вратата се затваряше и Флора погледна назад, тя видя името на компанията, изписано със златни букви на рецепцията. Рецепционистката гледаше с усмивка, замръзнала на лицето, която несъмнено щеше да изчезне в момента, в който се затвореше вратата.
	— Наташа, какво ви даде този човек току-що? — попита тя, повишавайки леко тон.
	— Вас какво ви засяга?
	— Ами като се има предвид, че току-що използвахте името и присъствието ми, за да го получите, бих казала, че всъщност ме засяга наистина много.
	Вратата на асансьора се отвори и двете отново излязоха навън и се качиха в колата.
	— _Наташа!_ — настоя Флора, този път по-строго. Професионалната учтивост не беше безкрайна. — Току-що нахлухте в офиса на семейния адвокат и по някакъв начин ме използвахте, за да получите нещо, което искахте. Какво беше то?
	— Не е нещо кой знае какво — вдигна поглед към нея Наташа. — Даде ми резервния ключ за апартамента. — И бързо изстреля този път познатия на Флора адрес към Паскал, който кимна мълчаливо и се включи в движението.
	— Не може да направите това! Не може да ходите там! — извика Флора. — Баба ви специално е забранила да влизате и има законното право да го изисква.
	— _Non_, забранила е на майка ми и баща ми, но не и на мен и брат ми. — Наташа отново звучеше отегчено. — А и защо да не влизам? Апартаментът принадлежи на нашето семейство.
	Флора не знаеше какво да каже. Нямаше представа за подробностите от нарежданията на Магда Вермей относно членовете на семейството й, нито за законността на допълнението към завещанието. Тя беше просто специалист в областта на изящните изкуства и беше тук само за да опише, запази и класифицира онова, което бяха открили.
	— Вижте, въпросът е чувствителен в момента. В апартамента има много уязвими предмети, просто струпани по пода.
	— Точно затова ви взимам със себе си. За да се погрижите да не повредя нещо. Да сте ми свидетел, в случай че имам нужда от свидетел.
	Устните й се извиха в нещо подобно на подигравателна усмивка.
	— Вижте, колкото по-малко хора влизат там, толкова по-добре. Ако искате да видите картините, разбира се, че можете, но в защитена среда. След като преместим всичко във…
	— Искам да видя дома на баба си и дядо си, наследството, което са ми оставили — каза неубедително Наташа. Флора подозираше, че единственото наследство, за което я беше грижа, бяха парите, които й бяха оставили в банката.
	— Но…
	Наташа я прекъсна, вдигайки ръка на сантиметри от лицето й:
	— Сега престанете да говорите.
	Флора се втренчи невярващо в нея, но Наташа вече я беше забравила и натискаше „Купи сега“ на приложението Net-A-Porter за едно пънк кожено яке на „Фенди“ на оранжеви райета от предесенната колекция. Флора се обърна на другата страна, обзета от пристъп на гняв, с бузи, пламнали от унижението. Но Наташа не забелязваше нищо — 5000 евро и шест минути по-късно те спряха пред апартамента и тя издърпа ключовете от плика и изхвръкна от колата като развълнувано кученце.
	— Идвате ли? — попита лукаво тя, след като Флора остана на мястото си в колата.
	— Не!
	Флора се обърна подчертано на другата страна, но видя в отражението на прозореца как Наташа свива рамене и изчезва в сградата.
	Флора успя да удържи на думата си цели дванадесет секунди, преди да я последва. Не можеше да понесе мисълта за това как Наташа нахлува в апартамента — предполагаемо в търсене на своето наследство — и потенциално поврежда произведенията на изкуството в него. Тя все още беше отговорна за тях, поне докато охранителната фирма не преместеше и останалите в подходящи помещения на другия ден.
	Чуваше как Наташа се качва по стълбите на етажа над нея; фитнесът, изглежда, не беше нещо, с което се занимаваше, освен ако в нейния свят тичането до хладилника за още водка не се броеше за физически упражнения.
	Флора, която взимаше стълбите по две наведнъж, я настигна на третия етаж. Или по-скоро видя Наташа да изчезва в апартамента на третия етаж и краката й да поемат по един дълъг, тъмен и прашен коридор.
	Какво? Тя спря внезапно. Не. Как? Това не беше възможно. Но вратата беше отворена, а Наташа вече не се виждаше.
	— Наташа? — извика тя след нея. — Не може да влизаш там. — Никакъв отговор. — Наташа! Върни се веднага! — Тишина. — За бога — промърмори Флора и направи само една крачка отвъд прага, сякаш се боеше да влезе по-навътре, а ръката й очертаваше табелката с номер 6 на отворената врата, пръстите й опипваха ключа в ключалката…
	Чакай, какво? Ключът ставаше? Беше ключ за този апартамент? Чуваше по дървения под стъпките на Наташа, която тичаше от стая в стая.
	— Наташа!
	Флора тръгна бавно по коридора, сигурна, че всичко това й се привижда. Не разбираше нищо. Започна да се съмнява в разсъдъка си. _Тя_ ли грешеше? Втренчи се отново във вратата — в месинговата цифра „6“ — а после в празния коридор; мина през голи стаи, покрити с прах и нищо друго. Откри Наташа в спалнята в предната част на сградата. Дървено легло — без матрак — стоеше в стаята до една дървена каса.
	— Това ли е _всичко_? — попита настойчиво Наташа, сложила ръце на хълбоците си. Почти сякаш в забавен кадър Флора погледна към картината, която лежеше с лице нагоре върху дървените летви на леглото. Какво ставаше? Това някаква игра ли беше? Тя тръгна към леглото, забелязвайки една играчка на пода до касата.
	Но не това я интересуваше. Погледът й почти веднага бе привлечен обратно към самотната картина, която лежеше върху рамката на леглото. Красотата й беше бляскава и още по-стряскаща, защото бе намерена тук сама — портрет на жена, от периода на крал Едуард, зелените й очи с формата на бадеми, червената й коса извита и събрана на сложна прическа, изящно нарисуваната коприна на синьо-зелената й рокля, цветът на която преминаваше от по-светло към тюркоазено и морскозелено, изпъстрена със златни точици. На едната й елегантна ръка имаше пръстен печат, а на другата рубин, чието яркочервено беше като шок на фона на млечнобялата й кожа, като кръв върху снега.
	Очите на Флора се стрелнаха към долните ъгли, търсейки подпис, но не видя да има и обърна картината и провери на гърба й — нищо. Нямаше етикет от галерия или името на търговец, нямаше номер от изложба, нищо, което да разкрие коя е тази жена, нито кой я е обезсмъртил. Още в същия момент Флора знаеше, че това прави картината почти без никаква стойност на свободния пазар, но не беше сигурна дали някога е виждала по-красив портрет.
	— Каза, че имало стотици картини! — извика Наташа, изтръгвайки я от мислите й. — Чух те. Стоях зад вратата и те чух!
	Но Флора не се интересуваше от признанието на Наташа. Всичките й мисли бяха съсредоточени върху картината, докато мозъкът й се опитваше да осъзнае това, което виждаха очите й. Не само че апартаментът беше почти празен…
	— Не разбирам. Ти имаше ключ, нали?
	— Не се преструвай на невинна пред мен! Какво си направила с тях?
	— С кое?
	— Картините на семейството ми! Къде си ги скрила?
	— Нищо не съм крила!
	— Тогава ми обясни къде са стотиците картини в апартамента на дядо и баба — изрече саркастично Наташа и разпери широко ръце, показвайки празното пространство. — Какво си направила? Къде са?
	Флора примигна в отговор, без да разбира много повече от Наташа. Но без да каже и дума, тя изправи показалец и посочи към тавана.


>	Седма глава

	Флора остана до входната врата, отказвайки да се включи в играта. Нямаше да стане част от това, нямаше да е екскурзовод на Наташа. Не че така или иначе разбираше какво, по дяволите, ставаше. Не можеше да разбере това, което току-що се беше случило: още един ключ, още един апартамент, още една картина?
	Тя прокара пръст по месинговата цифра „8“ на вратата, докато Наташа кръстосваше из стаите, вече доволна от плячката — нейното наследство — пред себе си и разсеяно прехвърляше наредените картини като човек в ретро магазин за грамофонни плочи.
	В момента, в който бе влязла в апартамента, самото й лице беше като картина — като момиче, родено и живяло сред зали с огледални стени и високи шест метра стаи, за нея беше шок да види истината за стила на живот в миналото на баба си и дядо си — тъмна дървена ламперия, дървени подове, ниски тавани. В никакъв случай не са били бедни, но това беше далече от разкоша, в който семейството живееше сега. Но ако Наташа бе изпитала разочарование, тя не го показа, а вместо това се смееше на всичко — изпокъсаните копринени пердета, остарелите жакети в гардероба, бурканите с туршия в килера.
	И едва когато небрежно понечи да запали цигара в коридора, Флора бе принудена да напусне мястото си до вратата и да действа, като я грабна от нея и изрече мълчалива благодарствена молитва за това, че картините на Реноар и Фошо вече са в безопасност, далече от огромното любопитство на това разглезено момиче.
	— Не може да пушиш тук! — извика тя, като едва можеше да повярва, че някой може да е толкова глупав, а над рамото на Наташа погледът й попадна върху купчина платна, сега съборени на пода в трапезарията. — И не пипай нищо — добави сърдито тя, докато Наташа се отдалечаваше отново, свивайки безгрижно рамене. Това момиче никаква представа ли нямаше за стойността на картините? За деликатното им състояние след седемдесет години изолация?
	Флора изправяше картините отново до стената, когато чу гърления, възхитен писък на Наташа от гостната и разбра, че е открила Гърти.
	— Флора! — извика Наташа с почти приятелски тон, сякаш напълно беше забравила, че я беше докарала през целия град против волята й, беше я направила съучастница във вероятно незаконното влизане в апартамента, беше вдигнала ръка пред лицето й, за да я накара да замълчи. — Погледни това!
	Флора влезе и едва не припадна. Наташа беше възседнала щрауса, а дългите й, голи крака бяха обвили шията му, сякаш беше Майли Сайръс на гюле за разбиване на стени.
	— Е, това трябва да го имам! — изпищя Наташа, изви рамене и отметна глава назад. — Майка ми ще се ужаси от него!
	— Слизай долу, Наташа — каза твърдо Флора. Въпреки че самата тя беше само шест години по-възрастна, имаше чувството, че трябва да се държи като майка. Това момиче беше като малко дете без никакво усещане за граници.
	— Защо? Защо?
	На Флора й се искаше да закрещи. Някога бил ли е задаван по-глупав въпрос?
	— Защото родителите ти са поверили всичко в апартамента на агенцията ни и докато не свършим с работата си тук, щраусът не може да се пипа. Така че ще го кажа още веднъж — слез от щрауса.
	— _Non_ — отговори предизвикателно Наташа и в очите й затанцуваха искрици светлина. Изглежда живееше, за да предизвиква.
	Флора въздъхна, прекоси стаята и застана пред нея, сложила твърдо — и предупредително — ръце на хълбоците си.
	— Наташа, слез от Гърти. Говоря сериозно.
	— Гърти? Коя е Гърти? — попита объркано Наташа.
	— Искам да кажа от птицата — изчерви се Флора.
	— Дала си й име?
	— Разбира се, че не. Не говори глупости. На английски Гърти е жаргон за щраус.
	В следващия миг настъпи тишина, докато двете жени се гледаха втренчено.
	— Не, не е! — извика Наташа и избухна в смях.
	Флора усети как в нея се надига гняв.
	— Казах да слезеш от нея! — извика в отговор тя, грабна Наташа за ръката и я дръпна силно, така че момичето изгуби равновесие и падна настрани. За нещастие, краката й останаха сплетени около шията на птицата и Гърти падна заедно с нея.
	Наташа започна да крещи и да ругае ядосано на френски, но дори и сега не пускаше щрауса и краката й стискаха още по-здраво.
	— Казах да оставиш птицата! — извика Флора и започна да я дърпа за ръцете. — Ще я счупиш!
	— Пусни ме! — изкрещя Наташа и започна да пищи сякаш я убиват.
	— Тогава пусни птицата!
	— Какво, по дяволите, става тук?
	Гласът накара и двете да подскочат, да спрат и да се обърнат. При вида на мъжа, който стоеше на прага, Наташа се отпусна и спря да се бори. За момент Флора помисли, че е съседът от апартамента от другата страна на улицата, но този беше по-висок, по-слаб, с разрошена черна коса и черни очи, ъгловата брадичка и издялани скули. Приличаше на викинг и Флора усети как също отмалява, макар и вероятно по друга причина.
	— Ксав! — извика Наташа, като започна отново да се дърпа и да говори нещо, което на Флора прозвуча неразбрано (въпреки че всъщност тя бе изгубила не само способността си да разбира френски, а и изобщо да говори).
	Флора отстъпи назад, а Ксавие прекоси стаята и без никакво усилие издърпа птицата от сестра си, освобождавайки я.
	Наташа се изправи на крака, раздърпана и гневна. Флора нямаше представа какво му казва тя, чувстваше се сякаш бяха дръпнали килимчето изпод краката й. Два шока за десет минути не беше нещо, от което имаше нужда след три часа сън и само малко суши. Тя направи още една крачка назад, отдалечавайки се от двамата, чувствайки ясно численото им превъзходство.
	Ксавие се обърна и я погледна.
	— Вие сте от галерията за изящни изкуства. — Не беше въпрос, а изявление.
	— Да, така е — отговори тихо тя, като се опитваше да си възвърне малко от достойнството, прибра косата си назад, откривайки лицето си, и провери копчетата — някои от тях бяха отскубнати по време на сблъсъка и тя опита да прибере блузата си с ръце.
	— И сте казали на сестра ми, че отговаряте за колекцията тук?
	— Точно така.
	— Тогава защо вратата на апартамента беше широко отворена? Всеки можеше да влезе. — Той направи жест с ръка към лъча светлина, която струеше в коридора.
	Флора се втренчи ужасено в него. Беше напуснала поста си. Беше оставила вратата на апартамента широко отворена. Той беше прав — всеки можеше да влезе; в крайна сметка той го беше направил.
	— Аз… аз… вината не е моя. Тя щеше да запали цигара тук, вътре. Нямах друг избор, трябваше да я спра.
	Тя погледна към Наташа и установи, че и в момента момичето съвсем предизвикателно _отново_ прави точно това!
	— Не! — извика Флора, хвърли се напред и изби цигарата от нацупените устни на Наташа. — Колко пъти трябва да ти казвам? Не може да пушиш тук! — извика тя точно в момента, когато Наташа замахна с ръка и я плесна право в лицето.
	Флора ахна, ръката й полетя към бузата й, а след това я обзе огромна ярост и тя отговори с плесница. По-силна.
	Беше ред на Наташа да ахне, но преди да успее да отговори с нов удар, Ксавие застана между двете. Наташа удари него по ръката, сякаш това беше някаква команда за нападение.
	Флора направи крачка назад.
	— Спрете! И двете! — извика той.
	И двете жени замълчаха, задъхани, ядосани, с разрошени коси и яркочервени страни, върху които бяха отбелязани пръстите на другата, блузите им — скъсани.
	— Извинете се на сестра ми — заяви Ксавие, поглеждайки гневно към Флора.
	Тя се втренчи в него, почти без да може да повярва, че говори сериозно, като в същото време знаеше, че е безполезно да очаква нещо друго. Какво беше казала Инес? Наркоман? Плейбой? Тя огледа светлосинята му, омачкана риза, едва закопчана като тази на сестра му (е, и като нейната вече) и увиснала отзад, бежови бермуди, велурени мокасини. На пръв поглед не изглеждаше като играч от висшето общество, наследник на мултимилионери, но тя имаше остро око от годините работа със супер богатите и знаеше, че мокасините са „Прада“, ризата „Дзеня“, часовникът на китката му най-висок клас „Брайтлинг“.
	— Върви по дяволите.
	Думите излязоха от устата й, преди още да е разбрала, че са нейни. Тя едва не подскочи при звука им. Наистина ли току-що беше казала това на сина на клиентите им?
	В погледа му припламна нещо като сребърна риба в тъмен вир и Флора разбра, че е преминала една граница, от която нямаше връщане назад. Нищо от това не беше по нейна вина, но тя и не си помагаше; сякаш в тяхно присъствие бе излязла от себе си и бе станала някой полудял човек. Див.
	Погледът му потъмня и тя усети как дъхът й секва — изненадата премина в омраза. Като единствено момиче и най-малката в семейството Флора беше израснала обожавана и, да, разглезена. По време на училището и университета винаги й се бе струвало лесно да намира приятели и да ги задържа; момчетата, а по-късно и мъжете лесно се влюбваха в нея и тя разбираше, без съзнателно да се замисля за това, че всички я харесват. Затова да види такава враждебност да преминава през погледа на този мъж беше неприятна рядкост. Какво щеше да се случи до утре? Отмъщение? Можеше много добре да си представи каква форма ще приеме то.
	— Искаш ли да опиташ отново? — попита той и скръсти ръце, сякаш пораствайки с няколко сантиметра.
	Флора отметна глава назад, като едва успяваше да познае себе си. Вече всичко така или иначе бе приключило.
	— Защо? Не ме ли чу първия път?
	О, Господи! Какво _правеше_ тя? Но не можеше да се спре. Чувстваше се сякаш е обзета от желание да предизвиква. И излезе от апартамента, потраквайки с токчетата си по дървения под, а сърцето й подскачаше в гърдите. Току-що беше станала причина за уволнението си. И то така зрелищно! Утехата, че никога вече няма да се наложи да вижда Ксавие Вермей или сестра му, наистина не беше голяма.

	* * *

	Инес се разсмя на собствената си шега и залюля хамака малко по-силно. Небето над тях беше опушено червено, стената от бамбукови стъбла в далечния край на терасата на покрива се полюляваше леко на бриза, ято лястовички се спускаше и издигаше нагоре над покривите, преди да се обърнат всички едновременно и да се насочат към огнената река. Беше зашеметяващ залез и Флора, легнала до нея, се опитваше да се наслади на момента, сънена заради пълния си стомах, ръката й — натежала заради почти празната чаша с вино, но умът й беше затормозен и неспокоен, а гласът на Инес непрекъснато избледняваше, без да достига до ушите й, докато продължаваше да си повтаря отново и отново случилото се този следобед.
	— Хей, искаш ли да чуеш малко клюки? — попита Инес, връщайки я обратно в настоящето.
	— Винаги.
	— Познай кой дойде в магазина днес?
	— Не мога. — Флора отпи още една глътка от своето розе.
	— Лусия Кантарело.
	Флора се поколеба в очакване на важната информация. Какво беше толкова интересно — или необикновено — в това един модел да купува бельо?
	— Купуваше за приятелката си.
	Флора се намръщи. Спомняше си смътно, че манекенката беше сгодена за някакъв руски милиардер.
	— И коя е късметлийката? — попита по задължение тя, но вече отново потъваше в спомените си — ръката на Наташа в лицето й, арогантността на Ксавие, който я гледаше втренчено…
	— Флора?
	— Ъм? Какво…?
	— Скандално е, нали? — каза Инес с конспиративна усмивка, обхванала с ръце дъното на чашата си.
	Флора опита да се съвземе, да се включи в разговора.
	— Истинска бъркотия. И което е най-лошото, басирам се, че точно това й харесва — драмата и хаосът.
	— Е, честно казано, има какво да се каже за силните страсти — намигна Инес.
	— Какво? Крясъците и скандалите, и плача цяла нощ? Не, благодаря. Не мисля, че има нещо по-лошо, цялата тази _драма_.
	Инес я потупа по ръката с разсеяна усмивка на устните.
	— Надявам се, когато любовта най-после те намери, да бъде така ясна, както очакваш.
	— И защо да не е? Всичко е пределно просто — обичаш някого или не го обичаш. Няма сива зона.
	— Любовта е напълно сива! При нея няма нищо сигурно. Понякога не може да бъде спряна, дори и когато е погрешна. Ами ако се влюбиш в някого, когото не _искаш_ да обичаш?
	Флора я погледна сякаш е полудяла.
	— Ами просто няма да го направиш.
	— Защо не? Как може да се спреш? Понякога химията е просто прекалено силна. Виж мен и Бруно. Всичко при нас е самата противоположност — родителите ни, детството ни, работата ни, мечтите ни.
	— Това е различно. Вие сте класически Ин и Ян, историята, в която противоположностите се привличат — вие сте създадени един за друг, всеки може да го види.
	— Не всеки. Много хора мислят, че е с мен заради парите.
	— Те не знаят, че има договор с „Хок“. Влиза в голямата лига, и то без никаква помощ или пари от теб — никакви контакти, никакви заеми.
	— Надявам се да си права — въздъхна Инес. — Той много се притеснява за тази вечер.
	— Винаги се притеснява, но всичко ще е наред.
	Небето бе започнало бързо да потъмнява и въпреки че бризът се усилваше, все още беше топло. Флора усещаше, че приближава буря. Двете отново замълчаха, докато Инес риташе с крака като плувец и така люлееше хамака. Флора чу как косата й изшумоли при допира с материята, когато се обърна с лице съм нея.
	— Фло, добре ли си? Толкова си мълчалива тази вечер.
	— Всъщност не — прехапа устна Флора. — Мисля, че току-що изгубих работата си.
	— Но как? — ахна Инес.
	Флора направи физиономия и скри лицето си с ръце. Дори не знаеше откъде да започне — никой не се бе представил добре в тази история.
	— Може да съм ударила малък шамар на Наташа Вермей.
	Инес едва не падна от хамака.
	— Какво си направила? — изпищя тя с очевидна радост. — Имаш ли някаква представа колко хора искат да направят същото с това момиче? Ще се редят на опашка да ти стиснат ръката.
	— Тя ме удари първа! — опита да се оправдае Флора, преди да издуе бузи и да издиша шумно. — О, Господи, какво си мислех, че правя? Тя е дъщеря на клиентите ми! Дори не знам какво ми стана. Просто… ме ядосаха.
	— Те?
	— И брат й беше там. Казах му да върви по дяволите.
	— О, Господи! — изпищя Инес и стисна ръката й толкова силно, че със сигурност щеше да остане натъртено. — Разкажи ми _всичко_!
	Флора се отпусна още повече в хамака и й разказа.
	— … Значи Отровната принцеса беше възседнала _щрауса_? — повтори Инес, когато Флора свърши.
	Флора кимна.
	— И Принцът на мрака е влязъл, докато си се биела с нея?
	Флора опита да се усмихне на драматичните имена, избрани от приятелката й, но не можа. Бяха прекалено близо до истината. Инес замълча и след няколко секунди Флора погледна към нея, разтревожена заради ужаса, който щеше да види в очите й.
	Но това, което видя, не беше ужас. Инес седеше до нея, притиснала една ръка върху устните си, а от очите й се стичаха сълзи, докато се опитваше да потисне смеха си.
	— Не е смешно!
	— Напротив, смешно е! — извика Инес, свали ръка от устата си и обхвана корема си, превивайки се на две.
	Флора чакаше сериозна, докато Инес се съвземаше.
	— Не разбираш. Ще ме _уволнят_, Инес. В момента, в който Ангъс кацне в Ню Йорк и получи съобщенията ми… — Тя погледна отново часовника си. Ангъс щеше да кацне след пет часа и половина.
	— Не, няма — каза убедено Инес.
	— Ще ме уволнят. Двамата ще кажат, че съм ударила нея и че съм обидила него. И наистина беше така!
	— _Ха!_ Да не мислиш, че родителите им чуват от тях такива истории за първи път? Това е _нищо_ в сравнение с нещата, с които обикновено трябва да се занимават.
	— Инес, те са мои клиенти. Работя за семейството — съвсем разумно е да се очаква, че ще се държа като професионалист.
	— Те разумно ли се държаха с тебе? Наташа разумно ли постъпи, когато те отвлече с колата?
	— Ами не, но…
	— А когато заби ръка пред лицето ти?
	— Ами не, но…
	— А когато нарочно ти се противопостави, а след това те удари? Първа.
	Флора поклати глава.
	— Обаче това не е извинение за начина, по който говорих на Ксавие.
	— Той се е държал абсолютно неприемливо, като е поискал да се извиниш.
	— Защитаваше сестра си.
	— Ей! Ти на чия страна си? — бутна я с лакът Инес. — … Или може би не трябва да се учудвам. Около него страстите винаги се развихрят.
	— Моля? — повдигна рязко вежди Флора.
	— Е, не може да не признаеш, че е красавец, _non_?
	— Не е вярно!
	— _Non?_ Не мислиш ли така?
	— А _ти_ така ли мислиш? Той е един арогантен, егоцентричен, разглезен егоманиак, който очевидно смята, че всичко в живота му се полага, на него и на сестра му.
	— Знам! Но това не значи, че не е абсолютно разкошен.
	— Той е задник.
	Объркана, Инес се отказа да я дразни, наведе се напред, за да стигне бутилката розе, и напълни чашите им.
	— Е, сигурна съм, че представяш нещата по-зле, отколкото са. Освен това не са единствените ви клиенти. Ангъс има нужда от теб повече, отколкото от тях.
	— Преди два дни и аз можеше да се съглася с теб, но ако трябва да избира сега, ще избере тях. Семейство Вермей изведнъж станаха много по-ценни за него не само заради комисионата, а и заради популярността, която ще му донесат. Щом новината за тази задача се разчуе, всички вестници по света ще започнат да я следят, повярвай ми.
	Инес се завъртя в хамака, така че да е с лице към Флора.
	— Защо всички вестници по света ще се интересуват от нея?
	— Защото семейството притежава апартамент, който стои заключен от войната. Никой не знаеше нищо за него допреди три дни.
	— Шегуваш ли се? — остана с отворена уста Инес.
	— Не. Той е истинска времева капсула. Затова ни извикаха.
	— О, Господи, какво открихте вътре? — попита напрегнато тя. — Надявам се, че нямаше трупове.
	Флора направи физиономия.
	— Не, но беше натъпкан до тавана с картини, орнаменти, всичко, за което се сетиш. И щрауса Гърти, разбира се. Там се сбихме.
	— Не мога да повярвам — прошепна Инес.
	— И ние не можахме. А, честно казано, и те също. Днес им представихме списъка. Вътре има стотици неща.
	— Какво ще правят с тях?
	— Вероятно ще ги продадат — сви рамене Флора.
	— Не мога да повярвам, че са забравили, че имат цял апартамент. Господи, не казвай на Бруно!
	— Всъщност два апартамента. Оказва се, че апартаментът на долния етаж също е техен — въпреки че той беше почти празен. В него има само едно легло и една картина. Ето, погледни. — Тя намери снимката на картината на телефона си.
	— Еха! — промърмори Инес. — Цветът на роклята е невероятен. Ще изглежда страхотно на сутиен.
	Флора се разсмя и прибра телефона си.
	— Значи са забравили _два_ апартамента. Каква небрежност. — Инес повдигна крака към гърдите си и се сви като таралеж, а Флора автоматично започна да люлее хамака с крак.
	— Странното е, че според мен семейството не знае, че има два апартамента. Искам да кажа, че сега естествено ще разберат — Наташа едва ли ще си мълчи — но те не споменаха нищо за него на срещата ни вчера. Говореха само за един. — Тя сбърчи нос. — Не мислиш ли, че е странно?
	— Ммм. — Инес се замисли за момент. — Но каза, че единият е празен, нали?
	Флора кимна.
	— Ами, ако са те извикали да оцениш предметите на изкуството, не е имало смисъл да говорят за онзи, в който няма предмети на изкуството, нали?
	— Портретът беше в него.
	— Ъхъ. Само една картина. Не си струва да се споменава.
	— Предполагам. — Флора въздъхна и двете останаха да се люлеят мълчаливо известно време. — Споменах ли, че има допълнение към завещанието на дядото, според което никой от семейството дори не е трябвало да знае за апартамента, докато съпругата му не умре?
	— Не! Тя мъртва ли е?
	— Не, жива е, добре е и очевидно живее в Антиб. И е забранила на всички тях да влизат в апартамента.
	— А — обади се Инес, разбирайки. — Затова са ви извикали — вие сте техните „очи“.
	— Точно. — Инес започна да дъвче бузата си отвътре. — Е, това обяснява защо Наташа те е отвлякла. Щом й кажат, че не може да направи нещо, може да се хванеш на бас, че ще поиска да го направи.
	Знаеше, че приятелката й е права. Наташа беше признала, че е подслушвала на вратата, значи беше чула, че Флора ще си тръгне сама, и то със семейната кола, беше признала и че ще има нужда от нея — като един от двамата души, които имаха позволение да влизат в апартамента — за да й помогне да получи ключа. И изобщо не беше разбрала, че го прави по трудния начин. Флора имаше свой собствен ключ в чантата си. Само ако Наташа бе помислила да попита, а не да се втурва така…
	Флора наблюдаваше как един гарван каца на комина и започва да чисти разрошените си пера, като все още мислеше за ключа. Сигурна беше, че помощникът бе помислил, че й дава резервния ключ, сякаш имаше само един апартамент.
	Внезапно си спомни нещо.
	— О! Едва не забравих… Чакай тук.
	Флора се измъкна от хамака, затича се през терасата и влезе в апартамента. След малко се върна с писмо в ръката.
	— Вчера го намерих в апартамента. Мислех да го дам на Ангъс, но забравих.
	Инес погледна опърпания лист.
	— На немски е.
	— Знам — кимна Флора и отново се качи в хамака. — Можеш ли да го прочетеш?
	Инес го прегледа набързо.
	— Не много добре. Не е швейцарски немски, което е почти единственото, което учих в училище.
	— Всичко, което успееш да ми кажеш, ще ми е от полза — сви рамене Флора.
	Инес изду бузи и издиша.
	— Добре, ето, започвам — каза тя и погледът й пробягна по листа. — Изпратено е от Амстердам през октомври 1940.
	— Ооо — Флора облегна буза на рамото на Инес.
	— „Скъпа сестро, благодаря ти за милите думи. Двамата с Едмънд сме добре, въпреки все по-големия… недостиг на храна. Изминаха сто и двадесет дни, откакто немците окупираха града, и мисля, че вече не можем да се преструваме, че ситуацията е спокойна или дори цивилизована. Носят се слухове, че немците нарочно блокират доставките, но аз самата не вярвам на това. Според мен е прекалено да се мисли, че ще прибегнат до такава тактика и да ни оставят да гладуваме като кучета. Нали?“
	Инес повдигна тъжно вежда към Флора и след това продължи да чете:
	— „Моля се при теб да е по-лесно. Иска ми се да беше тук. Струва ми се, че колкото и да е трудно тук, със сигурност е по-добре, отколкото в Париж. Мисля, че щях да понасям всичко много по-лесно, ако ти беше тук с мен. Щяхме да се разхождаме, както правехме като момичета. И ти щеше да говориш с мен, да ми довериш всичките си тревоги. Бях… отчаяна, когато прочетох за нещастието ти в твоето последно писмо, и прекарах много нощи… притеснявайки се за теб, не само за скорошната ти загуба — заради която плаках за теб, сестро, наистина плаках — но също и притесненията ти за брака ти. Ако позволиш, ще говоря откровено — твоят съпруг все още е мъжът, за когото се омъжи. Той винаги е бил _bon viveur_, който обича да е в светлината на прожекторите, не беше ли неговата жизнерадост, която те привлече към него от самото начало? За мен не е изненада, че суетността му е пораснала заедно с успеха му — може би това дори трябваше да се очаква. Всеки мъж си има гордост, а тате не се държа много любезно, когато той поиска ръката ти, така че сега, когато има и пари, и власт, разбира се, че жените ще се смеят с по-голяма готовност в неговата компания. Но това означава ли, че любовта му към теб е помръкнала? Точно обратното, сигурна съм, че голяма част от неговата показност може да се дължи на желанието да ти осигури по-добър живот. Той е амбициозен човек, който просто играе играта. Само не забравяй — той я играе заради теб. Съветът ми към теб е простичък — обърни се на другата страна, когато се прибира късно след операта, не обръщай внимание на парфюма върху сакото му, сервирай му храната с най-хубавата си усмивка и направи така, че да идва при теб всяка нощ. Може да си сигурна, че ще улегне, когато ви се родят деца. Повярвай ми, бащинството отрезвява и най-лекомислените мъже. Пиши скоро. Твоя любяща сестра, Бригита.“
	Инес сгъна писмото и сви устни.
	— Да имат бебе, за да спасят брака си? — издаде неодобрителен звук тя. — Благодаря на бога, че живея в днешно време. Иначе щяха да ме застрелят за неподчинение към съпруга ми, сигурна съм — разсмя се тя.
	— Хм — усмихна се леко Флора и сложи писмото обратно в джоба си, чувствайки се малко разочарована. Беше се надявала фактът, че е било скрито под леглото, да означава, че може да се отнася до по-специални тайни — като например защо пълен със съкровища апартамент е бил заключен и изоставен повече от седемдесет години.
	— Мислиш ли, че Ангъс вече е получил съобщенията ми? — попита тя и прехапа притеснено устна. — Може би в самолета му има безжичен интернет.
	— Е, досега си изпратила само седемстотин. Най-добре да изпратиш още едно, за всеки случай. — Инес погледна стреснатата физиономия на Флора. — Шегувам се! Ей, слушай, трябва да се отпуснеш. Не забравяй, че утре сме на партито на „Ермес“. Те винаги предлагат от най-доброто шампанско.
	— Разбира се — отговори разсеяно Флора, която очевидно не бе чула и дума.
	— Този уикенд отиваме на Ил дьо Ре. Не мога да остана в града в тази горещина. Трябва и ти да дойдеш.
	Флора обърна глава и я погледна.
	— Благодаря, но ако Ангъс ме уволни, ще трябва да се върна в Лондон, а ако по някакво необяснимо чудо не го направи, сигурно ще трябва да се реванширам и да работя през почивните дни.
	— Наистина ли? Стефан ще дойде.
	— И това защо го споменаваш? — повдигна една вежда Флора.
	— Просто казвам — сви небрежно рамене Инес. — Вие двамата се разбирате много добре, това е всичко.
	— Той ми е приятел. Нищо повече.
	Инес се усмихна подигравателно, защото много добре знаеше, че са били заедно, но Флора я перна леко по ръката.
	— Казвам ти, че сме само това. Приятели.
	— Добре де — сви отново рамене Инес. — Просто си помислих, че имаш нужда да се разсееш малко. Само работиш, без никакви забавления…
	— Извинявай! Обаче _не съм_ скучна — нацупи се Флора. — Не всички можем да правим секс на стълбите, нали знаеш.
	Но Инес не отговори. Тя просто стисна ръката на Флора, докато двете се люлееха в хамака, загледани в звездите, които започваха да изпъстрят нощното небе.


>	Осма глава

	Париж искреше на слънцето, златните му статуи проблясваха по мостовете, реката отдолу просветваше, докато пълни с туристи корабчета минаваха нагоре и надолу по добре известните маршрути, които на твърда земя отдавна щяха да са издълбали клисури. Флора минаваше покрай тях с невиждащите очи на забързаните местни жители, без да забелязва полюшването на натежалите корони на чинарите или забавната гледка на двама полицаи на ролкови кънки, които пиеха фрапета. Не я интересуваше, че докато вървеше по улицата, в пролуката между сградите пред нея се беше появила Айфеловата кула, нито я привлече табелата „Разпродажба“ пред магазин „Караван“. Съвсем беше забравила за пришката, която заплашваше да се появи на крака й заради новите обувки; беше забравила и за френските макарони, които мислеше да вземе на връщане този следобед като подарък за Инес на сбогуване.
	Ангъс все още не беше позвънил и тя беше толкова притеснена и разсеяна, че почти не осъзнаваше къде е и защо. При тази липса на обаждане Флора оптимистично реши да продължи както обикновено. Ако той обмисляше дали да я уволни или не, можеше да бъде умилостивен, ако днес тя постигнеше някакъв напредък.
	И Флора се постара. Сутрешната среща в „Бернием-Жьон“ (признат авторитет по официалните творби на Реноар) беше уморителна и бе отнела много време, но в крайна сметка бе успешна. Беше прегледала всяка страница от _catalogue raisonné_ на Реноар — нелека задача при творец, който през живота си бе създал повече от четири хиляди творби — но накрая бе открила изображението на картината на семейство Вермей. Според етикета отзад официалното й название беше _Жълта рокля, Седнала_, но не беше само това — имаше и още една творба: _Жълта рокля, На разходка_.
	Беше направила снимки и бе записала подробности и за двете картини, беше стиснала делово ръката на служителя и си бе тръгнала, нетърпелива да се върне в офиса и да вкара данните в различните бази данни, което можеше да сложи истинското начало на търсенето им.
	Парижкият офис не беше така пищен като този в Ню Йорк, един огромен, реновиран склад в „Трайбека“, с новозакупена картина на Полък в рецепцията, нито достигаше приглушения старомоден разкош на лондонския офис в „Мейфеър“, където беше базирана европейската им дейност и който тя сега оглавяваше. Той беше по-скоро една самотна и далечна база в „Маре“, която Ангъс бе наел за кратките си посещения в столицата, само една стая над стар магазин за канцеларски принадлежности, в която нямаше почти нищо друго, освен едно бюро в стил Наполеон, стол, контакт на стената и гледка към студиото за маникюр отсреща.
	Флора отключи вратата и без дори да отваря прозорците — а в стаята беше невероятно задушно — влезе в базата данни на „Гети“ за произход на произведенията, като през няколко секунди очите й се стрелваха към големия настолен часовник, който беше купила на пазара в Клиганкур.
	Десет минути преди в Ню Йорк да започнат работа. Двамата с Ангъс винаги се свързваха в девет сутринта негово време. Може и да беше пренебрегнал съобщенията й миналата вечер, но не можеше да я избягва още дълго. Ако планираше да я уволни, щеше да се наложи да го направи лице в лице и Флора нямаше намерение да прави нещата по-лесни за него. Наистина в рамките на двадесет и четирите часа, откакто бе заминал, тя бе имала сблъсък с дъщерята на клиентите им, но освен това бе установила и че ценният им Реноар е официално признат в _catalogue raisonné_ и вече имаше името на картината и дата за нея. Ако само успееше да установи последователността на притежателите й или историята й от художника до семейство Вермей, преди той да се обади…
	Пръстите й пробягваха по клавиатурата, погледът й преглеждаше бързо и безпристрастно екрана, докато информацията се качваше. Записа важните подробности: _Жълта рокля, Седнала_ е нарисувана през 1908 и продадена на известния агент на Реноар Амброаз Волар през май същата година. През 1910 година е продадена в Лондон на човек на име Фриц Хаас, който я задържал до смъртта си, когато през 1943 година била продадена от дъщеря му на…
	Когато видя името на следващия човек, който я бе придобил, Флора спря да пише — Франц фон Ташелт. Познаваше това име, всеки приличен професионалист в областта й го познаваше. Фон Ташелт бил известен търговец на модернистично изкуство в Париж с успешна галерия на площад „Валюбер“. Но когато нацистите окупирали града, той им сътрудничил, като станал съучастник в систематичното ограбване на частните колекции на богати еврейски семейства, които били принуждавани да продават, а богатството им изземвано. И най-лошото от всичко? Самият той бил евреин.
	Фактът, че в базата данни след неговото име нямаше друго, я разтревожи — Фон Ташелт с право беше хулен за извършеното от него и дори и след толкова много години самото споменаване на името му пораждаше омраза в онези, които знаеха за какво става въпрос. Като се прибави и фактът, че семейство Вермей бяха влиятелни и известни с благотворителната си дейност, за тях щеше да е ужасно да се разбере, че са я купили от него — несъмнено за жълти монети. По време на войната на практика не е имало пазар за произведения на изкуството, а заради строгите мерки на Третия райх срещу това, което те смятали за модернистично „декадентско“ изкуство, произведенията на Дали, Сезан, Пикасо и други като тях били почти непродаваеми. Обратното се случвало в Северна Америка, където много от най-реномираните институции купували великите майстори и модернистичните произведения, нежелани от нацистите, чрез малката мрежа на режима, която се състояла от шестима търговци, оторизирани да търгуват на този свободен пазар, като всички средства отивали директно за програмата за въоръжение на Третия райх. Съществувало дори и бюро, посветено на тези военновременни „сделки“ — Оперативно бюро на райхслайтер Розенберг, което да придава законност на дейността и чиято привидна задача била да „опазва творбите“, принадлежащи на богати евреи, но по този начин не успели да заблудят никого и разграбването на предмети на изкуството било обявено за военно престъпление по време на Нюрнбергския процес веднага след края на войната. Това време е най-мрачното в историята на изкуството и Флора не се зарадва на факта, че нейните клиенти са имали досег с него.
	Тя отпусна глава в ръцете си. Забележителният й маратон бе стигнал до внезапен край. Не това искаше да чуе Ангъс. Тя трябваше да разбере как семейство Вермей са придобили картината и дали Фон Ташелт им я е продал директно или на някой друг преди това…
	Внезапно се чу позвъняването на Фейс Тайм.
	Времето й бе изтекло.
	Погледна още веднъж часовника. Девет и десет в Ню Йорк.
	— Ангъс — усмихна се тя, а гласът й бе пълен с безгрижие, което не изпитваше, когато образът му изведнъж се появи на екрана. Той не изглеждаше доволен. Прокара длан по лицето си.
	— Наистина ли си й ударила _плесница_?
	Не беше обещаващо като въвеждаща реплика.
	— Тя ме удари първа — отговори тихо Флора. — Ако това има някакво значение.
	— Не. Всъщност не.
	Тя си пое бавно въздух, докато гледаше как Ангъс крачи из офиса — толкова по-голям и по-светъл от нейния. Над бюрото му видя нова картина с маслени бои на Ан Магил, а сребърната му писалка „Монблан“ лежеше върху някакви документи.
	— Нали разбираш, че едва не получих удар, когато слязох от самолета снощи и видях съобщенията ти? Всичките дванадесет?
	— Съжалявам. Просто… исках да го чуеш първо от мен. Беше побъркана ситуация. Не исках тя да го представи по-зле, отколкото беше.
	— Искаш да кажеш, че е _възможно_ да стане по-лошо от отвличане и нападение? — Той зарови пръсти в косата си. — Велики боже, та в момента те са най-големият ни клиент.
	— Знам.
	— Ако ние продадем цялата тази колекция, имаш ли представа какво ще означава това за печалбата ни тази година?
	— Мога да си представя.
	— Представи си по-сериозно. Това е повече, отколкото можехме да мечтаем. Да не говорим за рекламата за нас, когато медиите разберат, а това ще се случи, може да си сигурна.
	Флора затвори очи. А ако научеха за сбиването между нея и Наташа…? Позицията й беше уязвима, сега го виждаше. Нямаше значение какво щеше да направи във връзка с картината на Реноар, при създалите се обстоятелства Ангъс не можеше да я задържи. Агенцията щеше да изгуби прекалено много.
	— Ангъс, разбирам позицията ти. Знам, че те поставих в трудна ситуация. Ще подам оставката си веднага. Просто те моля да не ме уволняваш…
	— Да те _уволнявам_ ли? Ти шегуваш ли се? — Сега Ангъс изглеждаше вбесен.
	— Но аз си помислих…
	— За теб ще е късмет, дори да си помислиш, че може да те уволня. Имаме толкова много работа и ми трябваш там, на място.
	— А семейство Вермей? — втренчи се удивено в него Флора.
	— Какво за тях? — сви рамене той. — Лилиан и Жак не са се свързвали с мен. Чаках да се обадят, но щом не са го направили досега, тогава, що се отнася до мен, нищо не се е случило. Продължаваме както обикновено.
	— Но със сигурност… — Флора беше изумена. Почти не беше спала от притеснение заради сбиването и… какво? Наташа и Ксавие дори не са го споменали? Щяха да оставят нещата така?
	— Слушай — понижи глас Ангъс — не исках да казвам нищо досега, но не може да се каже, че Ксавие и Наташа имат особено добра репутация. Не съм сигурен, че думата им има голямо значение за повечето хора, включително и за родителите им. Въпреки че казвам това съвсем неофициално.
	— Добре… — Тя беше зашеметена.
	Ангъс отново я погледна строго.
	— Но това не значи, че _аз_ ще ти простя така лесно, Флора. Не е позволено да биеш клиенти, особено такива, които притежават безценна картина на Реноар.
	— Ангъс, уверявам те, че такова нещо не се е случвало по-рано и няма да се случи никога вече. Беше напълно побъркана история. Можеш да ми вярваш.
	Той примигна към нея от екрана, оглеждайки торбичките под очите й и бледото й лице. Сигурно му беше ясно, че се е притеснявала.
	— Е, ами, просто имаш късмет, че са французи. Ако това се беше случило тук, щяха да те арестуват с обвинение за нападение.
	— Разбирам — кимна тя. Господи, сякаш родителите й имаха нужда от _това_ точно в момента.
	— Така, ами, това е краят на днешната лекция. Изкупи вината си. Дай ми добри новини — каза той, седна отново на ръба на бюрото и скръсти ръце на гърдите си. Флора си помисли, че изглежда по-облекчен и от нея.
	— Добре… ъм… ами, добрата новина е, че картината е в _cat rais_. Както мислехме, казва се _Жълта рокля, Седнала_, но познай какво? Има още една. _Жълта рокля, На разходка._
	Ангъс изглеждаше доволен.
	— Интересно.
	— И аз така си помислих — каза Флора и се отпусна малко. — Картините са нарисувани през зимата на 1908 и продадени от Реноар на агента му Амброаз Волар през май, който на свой ред продал и двете на човек на име Фриц Хаас през 1910. Той ги задържал до 1943. — Тя прехапа устна. — И тук идва лошата новина — тогава дъщеря му продала нашия Реноар на Франц фон Ташелт.
	Видя как изражението на Ангъс се променя.
	— … Моля те, кажи ми, че има и още нещо.
	— Боя се, че не — отговори Флора. — На сайта на „Гети“ няма нищо регистрирано за картината след онази продажба през 1943.
	Последва дълго мълчание.
	— Тогава как, по дяволите, се е озовала в апартамента на семейство Вермей? — попита накрая Ангъс.
	— Все още не знам, но ще разбера. Току-що се връщам от „Бернием-Жьон“.
	Ангъс отново разтърка лице с ръцете си.
	— Господи. На какво място спира следата. — Той вдигна поглед. — Нали разбираш, че това поставя под съмнение собствеността на семейство Вермей над картината? Няма значение дали са я купили добросъвестно от него. На практика всички негови сделки са били прикритие за заграбването на ценности от богати евреи.
	— Знам. Но ти вече провери в Регистъра за изгубени предмети на изкуството и няма никакви наследници, които да са предявили претенции към нея, така че това трябва да значи нещо — _възможно_ е сделката да е била истинска.
	Ангъс изглеждаше скептичен.
	— Със сигурност трябва да разберем историята на картината. Съпротивата така или иначе наводнила пазара с фалшификати с добро качество, за да заблуди германците. Ако не можем да докажем идеална и документирана на всяка стъпка следа, всичко пропада. Ако представим картината на пазара, като кажем, че е намерена в изоставен апартамент и клиентите ни не могат да обяснят как се е озовала при тях, автентичността й ще бъде поставена под съмнение.
	— Ако има едно нещо, за което нацистите са били стриктни, то това е воденето на документация — записвали са усърдно всички продажби, за да скрият принудителния характер на сделките, така че ще има нещо записано някъде — каза успокояващо Флора. — Може да отнеме известно време, но ще го открия. Ще говоря отново със семейството и ще опитам да разбера още какви други документи имат от баща им.
	— Хъм — изсумтя Ангъс. — След всичките тези години? Желая ти късмет. Франсоа Вермей е мъртъв повече от седемдесет години.
	— Може би нотариусите имат книга, в която е описано всичко, което е било в апартамента, или квитанция от продажба? Човек никога не знае — каза тя, решена да звучи оптимистично.
	Ангъс изглеждаше малко успокоен.
	— Добре, както и да е, не ме е грижа как ще го направиш, но трябва да успееш в това, Флора. Следата не може да спре до Фон Ташелт, чуваш ли ме? При никакви обстоятелства не може да спре до нацистите. Семейството никога няма да я продаде, ако тази връзка стане публично достояние.
	И в такъв случай ще се простят с комисионата си и ще си останат с просрочения кредит.
	— Не се тревожи, ще разбера как се е озовала у семейство Вермей.
	— Знаеш ли, може да си струва да опитаме да намерим собствениците на другата картина — изрече замислено Ангъс. — Ако все още е у семейството, те може да знаят нещо — като например защо едната картина е продадена на Фон Ташелт.
	— По време на война всички имат нужда от пари.
	— Хм, 1943 ли каза?
	— Точно така.
	— Това е същата година, когато семейство Вермей са заключили апартамента, което означава, че сигурно са я купили от него почти веднага — промърмори той. След това лицето му внезапно просветна. — В такъв случай Фон Ташелт може да е бил само посредник между двете страни, нали разбираш? Така че има някакъв шанс наследниците на Хаас да знаят какво е станало след това. Щом една толкова важна картина е била тяхна собственост… колко?… над тридесет години, а и са задържали другата, със сигурност са следили съдбата й. Може да знаят нещо за продажбата. — Той стана от бюрото, върху което се беше настанил, и се приближи до стола си. — Как каза, че се нарича другата?
	— _Жълта рокля, На разходка._
	Флора го наблюдаваше, докато той тракаше по клавиатурата за момент, несъмнено и в архивите на „Гети“ за историята на произведенията на изкуството. След малко той я погледна тържествуващо.
	— Не мога да повярвам, по дяволите — намигна й Ангъс. — Адрес в Ню Йорк!
	— Чудесно — кимна Флора, без да е така убедена, както беше той, че това ще помогне на търсенето им.
	Имаше ли значение _защо_ една от картините е била продадена? Факт беше, че е напуснала семейство Хаас и се бе озовала при други. Трябваше да решат втората част на това уравнение.
	— Така, остави това на мен. Ще установя връзката тук и ще уговоря среща колкото може по-бързо.
	— Добре. — Флора се наведе напред, готова да прекъсне връзката. — А аз ще се свържа с теб веднага щом разбера нещо за историята на нашата картина.
	— Чудесно, трябва да тръгвам. Имам среща с Рори Мортлейк в „Кристи“ след петнадесет минути. — Ангъс я погледна, сякаш я забелязва за първи път. — И се наспи както трябва, Флора. Изглеждаш уморена.
	— Аз ли? — опита се да се съвземе тя. — Не, добре съм.
	Той замълча за момент.
	— Хм… дръж ме в течение.
	— Разбира се.
	Екранът угасна и Флора се отпусна назад в стола си, облягайки за момент глава върху свитите си ръце. Ангъс беше прав, тя беше изтощена, но сега не беше време да се отпуска. Беше на _милиметър_ от уволнението.
	Отиде отново на сайта на „Гети“.
	— И така, ако Фон Ташелт е бил последният вписан собственик… промърмори на себе си тя. — Тогава, ако потърся по агенти…
	Погледът й премина бързо по информацията, която се беше появила.
C>
	1934-1938: Галерия „Блумка фон Ташелт“, Виена, център, специализира във френските импресионизъм и постимпресионизъм.
	1938-1943: Галерия „Фон Ташелт“, площад „Валюбер“, Париж. Специализира в сюрреализъм, модернизъм, кубизъм, импресионизъм, постимпресионизъм.
	1944 — наши дни: „Атлий и Бергурен“, Сен-Пол-де-Ванс, специализира в модернизъм от XX в. Галерията пази откъслечни исторически бележки за галерия „Фон Ташелт“: каталози на картини, каталози от аукциони, получени картини, кореспонденция, изрезки от пресата, каталози от изложби.
C$
	— Бинго.
	Флора се облегна назад и залюля леко стола си. Само ако Ангъс й бе дал още няколко минути… Подробностите за продажбата на картината на Реноар от Фон Ташелт щяха да са в тези стари тефтери. Отговорът, който й трябваше, беше в Южна Франция.
	Тя се усмихна. Отново беше в играта.


>	Девета глава

	Когато след четири часа най-после излезе от сградата, Инес я чакаше до мотопеда.
	— Звънецът ти не работи — промърмори тя с увиснала в единия край на устните й цигара, докато Флора взимаше резервната каска.
	— Надявам се това да не е евфемизъм за сексуалния ми живот — пошегува се Флора.
	Инес се разсмя, стъпка цигарата си на земята и възседна мотопеда.
	— Днес си в добро настроение.
	— Имах добър ден — усмихна се Флора и закопча каската.
	— Значи не те е уволнил?
	— Този път избегнах куршума.
	— Не ти ли казах? — смигна й Инес. — При онези двамата има много по-лоши неща от женско сбиване. Басирам се, че вече напълно са забравили.
	Флора сключи ръце около талията на приятелката си, чувствайки се объркана от тази мисъл. Тя не бе успяла да забрави нито един от двамата така лесно, всъщност умът й продължаваше да се връща към събитията всеки път, когато се унесеше в мисли — злобата на Наташа, внезапната поява на Ксавие на вратата.
	Не можеше и да става въпрос да възседне мотопеда, облечена в тясната си маслиненозелена пола, така че тя седеше странично, обхванала талията на Инес с ръце, а гъстите черни къдрици на приятелката й я гъделичкаха по лицето, докато прелитаха през движението на Париж. Градът бе заспал под горещината на летния ден и пътищата бяха спокойни, така че Инес с лекота караше по булевардите, а момчета подсвиркваха към тях всеки път, когато спираха на някой светофар.
	Пристигнаха само след няколко минути и спряха на кръстовището, където улица „Фабург Сент Оноре“ се пресичаше с улица „Боаси дʼОнгла“. Флора се плъзна от седалката, а Инес слезе, като повдигна безгрижно краката си високо като гимнастичка и разтърси косата си, след като свали каската, мини роклята й на Изабел Маран бе идеална за горещината на града.
	Инес й подаде една покана с цвят слонова кост и охранителите махнаха на двете да минават през входа на централната многоетажна сграда на „Ермес“. Качиха се в частен асансьор, облицован с огледала, и двете се заеха да оправят вида си — Инес среса с пръсти назад косата си, а Флора си поигра с яката на бялата си блуза.
	Повя на шията си.
	— По дяволите, много е горещо. Трябваше първо да се върна у дома и да се преоблека. Блузата направо е увехнала. Изглеждам мърлява.
	— Изглеждаш прекрасно. Винаги изглеждаш прекрасно. Както и да е, този път никой няма да гледа теб. — Вратите се бяха отворили и Инес й смигна, докато излизаше. — Само почакай да видиш това.
	Флора я последва, като не вярваше на очите си. Беше очаквала терасата на покрива да е от камък с изискано осветление и може би няколко умело подредени саксии с цветя. Не беше предполагала, че ще види перфектна морава, оградена с лехи от жасмин; натежали от плод ябълкови и крушови дървета, магнолиеви клони, които се разпростираха над тълпата като разперени ръце и хвърляха шарена сянка над моравата, а оградени с парапети пътеки обикаляха градината и я скриваха от погледите на хората на улицата; по стените се виждаха очарователни трелиси. Беше едно кътче от рая в сърцето на столицата.
	— Тайната градина на Париж — прошепна развълнувано Инес. — Съвсем малко хора знаят, че изобщо е тук. Това е три пъти ВИП, миличка.
	Двете взеха по една тънка кристална чаша с шампанско от един поднос и се сляха естествено с елегантната публика. Бялото очевидно беше новото черно и почти всички го носеха, проблясъци от бял лен, подчертани от тревистозелено или червено, но преди всичко характерното за „Ермес“ оранжево — панделки, малки шапки или оранжеви сандали на „Ермес“, или часовници с двойни каишки „Кели“.
	Флора се отпусна, разбирайки, че се вписва по-добре, отколкото бе очаквала, и остави Инес да насочва разговора, докато погледът й се плъзгаше по пасторалната сцена, чувствайки се почти завладяна от наситения аромат, който се спускаше надолу като донесен от бурята облак над отбраната им група. Почти очакваше да види лазурни птици сред дърветата или поне белоснежни гълъби и за момент й се стори възможно да забрави грозотата, онази черна мъгла, която бе пропълзяла безшумно и без предупреждение по периферията на живота й и се приближаваше все повече и повече…
	Инес бе видяла стара позната, която вече се приближаваше към тях сякаш се плъзгаше на колелца, и ги запозна.
	— Флора, Клаудия.
	Бяха учили заедно в колеж „Айглон“ в Швейцария и жената се отличаваше с блясъка на богатите, които живеят по целия свят — изваяни скули и стегната кожа, сресана назад руса коса, елегантен кашмирен шал на едното рамо. Нейният шик беше в ярък контраст с излъчването на „бохемска принцеса“ на Инес — дали Клаудия знаеше, че Инес си изкарва прехраната, продавайки сутиени без чашки? Флора беше сигурна, че такава идея ще я скандализира, и слушаше с престорен интерес, докато двете разговаряха за сватбата на обща приятелка в Тулуза, насилвайки се да се разсмива на нужните интервали.
	Към тях се присъединиха и други хора — един мъж, който познаваше съпруга на Клаудия, приятел на братовчедка на Инес, след това колега на Стефан, базиран в Бостън, един галерист от Берлин — и групата им се раздели на по-малки групички, като Флора беше отделена от Инес, докато нейната малка групичка обикаляше около моравата, разговаряйки, така че в следващите четиридесет минути, до момента, когато един мъж, облечен в тъмножълт лен, плесна с ръце, за да привлече вниманието на всички, тя бе говорила с поне половината от присъстващите гости.
	— Дами и господа — започна той с акцент, който звучеше изискано дори и на нея. — Благодарим ви, че сте с нас тази вечер, за да празнуваме началото на проект, който ни е много скъп…
	Флора приглади разсеяно полата върху бедрата си, опитвайки се да преброи колко от визитките си бе раздала тази вечер. Ангъс щеше да е много доволен от нея — идването й тук се бе оказало мечтата на всеки, който иска да създаде контакти, и беше като стрелба по риба във варел, когато работата й ставаше предмет на разговора, тъй като всеки един от гостите на тази необикновена морава беше образован, богат и се интересуваше от изкуство.
	— … Нашата малка градина тук остава една от най-добре пазените тайни в града и за нас е огромно удоволствие да я споделим с всички вас тази вечер. Разбира се, тя невинаги е изглеждала така великолепно както днес. Първоначално е била засадена по време на нацистката окупация, когато имало недостиг на храна и било важно хората да я произвеждат сами. Тук се отглеждали картофи, боб, моркови…
	Някои хора се разсмяха, развеселени от мисълта за картофи на този покрив. Други поклатиха мрачно глави заради зверствата, направили това необходимо.
	— Едва когато кризата отминала, било възможно отново да насочим мислите си към красотата и тогава били посадени тези дървета, които хвърлят шарената си сянка върху нас тази вечер. Аз смятам себе си за един от най-големите щастливци в Париж, защото мога да обядвам тук и да седя в тиха самота, заобиколен през цялата година от изящния аромат на жасмин, магнолия, круша и…
	Звукът от счупена на каменния под чаша накара всички да се обърнат учудени, всички еднакво стреснати от това, че перфектната пасторалност на сцената може да се наруши по какъвто и да било начин, но нарушителят — една жена — не се виждаше ясно, скрита зад листата на една камелия, и домакинът им продължи да говори след само един миг колебание. Все пак стават инциденти и няма смисъл да се прави проблем.
	— Разбира се, ние осъзнаваме, че не е възможно просто да отворим градината за всички, но започна да се оформя идеята, че един нов парфюм, вдъхновен от тази градина, би могъл да направи това преживяване достъпно за всички…
	— Махни си ръцете от мен!
	Този път тишината, която последва, беше натежала и продължителна, като всички се навеждаха и проточваха шии, за да видят кой, _кой_ саботираше този прекрасен момент. Виновниците стояха на пътеката, която служеше като преграда между тучната зеленина на градината и заплахата на каменния град, в който се намираше тя. Флора проточи шия и видя гола плът да се движи бързо между листата, чу гласове, които се понижиха до шепот и съскане, ясния звук от зашлевена плесница.
	През градината премина всеобщо ахване, когато внезапно се появи един мъж с една буза видимо по-червена от другата под слънчевите му очила. Той се опита да скрие лицето си, докато крачеше надолу по трите стълби към моравата, измърмори някакво извинение към домакина, проправи си път през тълпата и изчезна в асансьора. Флора се огледа наоколо, за да види реакцията на Инес, и съзря само за миг гърба на друг мъж, който тичаше нагоре по стълбите от другата страна и изчезна зад същите храсталаци.
	Надигна се тихо, възмутено мърморене като пчелен рояк и Флора усети топлите пръсти на Инес върху ръката си и развълнувания й дъх в ухото си.
	— Господи, знаеш кой беше това, нали? — прошепна тя, също приковала поглед към жената, която все още се криеше зад храста.
	— Трябва ли да знам?
	— Министърът на вътрешните работи.
	— О! Това е неудобна ситуация.
	— Неудобна ще е, ако се окаже, че жената, която се крие там, не е съпругата му — отговори тихо Инес, зарадвана от скандала. — Хайде, хайде — не може да остане там цялата вечер.
	Сякаш се съгласяваше с това, тайнствената жена се раздвижи и острото потракване на токчетата й прозвуча по пътеката, а малко след това се понесе всеобщ неодобрителен шум, когато Наташа Вермей, тънка като вейка и привличаща вниманието с къс, червен гащеризон, се появи с предизвикателна усмивка.
	— О, защо ли не съм учудена? — зададе риторичен въпрос Инес.
	— Какво гледате всички? — попита настойчиво Наташа, втренчвайки се в хората, които не можеха да откъснат очи от покритите й с тежък грим очи и следата от червило на брадичката й, която безуспешно се бе опитала да изтрие. Брат й, който беше само на две крачки след нея, измърмори нещо под носа си, хвана я за лакътя и я насочи надолу по стълбите, докато тя продължаваше тирадата си. — А? Попитах ви! — засмя се подигравателно тя и изведнъж се хвърли напред, забивайки лице в лицето на една жена, която трябваше да се дръпне назад, за да се отърве от нея. — Мислите, че сте по-добри от мен ли?
	— Пияна ли е? — чу Флора нечий тих въпрос.
	— По-скоро е надрусана — отговори друг глас.
	— Винаги са такива. Като дуо са — прошепна тихо Инес на Флора. — Всеки път, когато съм била на едно и също място с тях, се случва нещо такова. Мисля, че са пристрастени към хаоса.
	Ксавие, още по-гневен заради неодобрителния шепот, вдигна ядосано очи, за да срещне погледите на хората, предизвиквайки ги да изрекат подигравките си и да покажат презрението си в лицето му. Флора наблюдаваше шокирана как погледите на брата и сестрата преминават над всички тях като прожектори. И тогава той я видя. Спря се с ясно изписано на лицето си удивление, че вижда нея _тук_. Флора не се съмняваше, че Ксавие се чуди как е била поканена — списъкът с гостите беше кратък, подбран и много френски — но не му остана време за размисъл. В следващия момент Наташа, разтревожена от внезапното спиране на брат си, също я забеляза.
	— Ти! — извика тя, сочейки към Флора.
	Ксавие се изтръгна от мислите си и сграбчи Наташа по-здраво за ръката, насочвайки я право към асансьорите.
	— Тръгваме си.
	— Не! Няма да приема това! — възрази буйно Наташа, като се опитваше да се отскубне. — Видя ли как ме гледаше тя? Как гледаше нас, Ксав? _Видя_ ли я…?
	Ксавие не отговори, но Флора виждаше, че се опитва да удържи Наташа. Гостите се разделиха като море и им направиха път с открити изражения на пренебрежение и дори презрение на лицата, докато Ксавие водеше сестра си.
	— … Сякаш мисли, че е по-добра от нас!
	Флора усети как страните й пламват заради въвличането й в тази сцена. Инес стисна рамото й.
	Вратите на асансьора вече се бяха отворили и един охранител чакаше учтиво да ги съпроводи надолу и да ги изведе от сградата, но дори и когато се затвориха, все още се чуваше как Наташа вика, ругае и крещи.
	Изведнъж градината зажужа от възбудени разговори.
	— Това беше странно — промърмори тихо Флора, осъзнавайки, че гостите я гледат втренчено, изпълнени с любопитство да разберат защо Наташа се бе съсредоточила точно върху нея. Чудеше се какво щяха да кажат, ако им обяснеше, че всичко бе започнало със сбиване заради един щраус.
	— Е — отбеляза весело Инес, когато всички се разпръснаха отново. — Може би все пак не си забравена.
	— Не ме е грижа — излъга Флора, разтърсена от видяното. — Тя не е от значение за мен.
	— Не говорех за нея — каза Инес, отпи от напитката си и погледна към Флора изпод извитите си мигли. — Какво си направила, за да го накараш да те погледне така?
	— Как?
	— Ами, изглеждаше сякаш иска или да те убие, или…
	Но домакинът им отново пляскаше с ръце. Шумът стихна и над всички се възцари едно ново настроение на тиха сдържаност — толкова елегантно и изискано след тези грубияни от семейство Вермей — и каквото и да бе искала да каже Инес, се изгуби сред вълнението заради парфюма, френското наследство и флоралните аромати.


>	Десета глава

	— И така, разбирате, че такава празнина в историята на картината може да създаде наистина сериозни проблеми във връзка както с оценяването, така и с възможността да бъде продадена. Налага се да установим как картината е попаднала в апартамента на вашия свекър. Някъде трябва да има разписка или квитанция, нещо, което показва от кого я е купило семейството ви — усмихна се Флора.
	Беше доволна, че е преминала през разговора, без да спомене името на Фон Ташелт. Доволна беше и че бе успяла да хване сутрешната поща. Беше говорила с галерията в Сен-Пол-де-Ванс предишния следобед, но те бяха от старата школа и настояваха да отправи молбата си към тях в писмен вид и въпреки че бе сложила на писмото си червен печат СПЕШНО, тя имаше чувството, че процесът няма да е бърз, и затова бе уговорила тази среща. Готова беше да направи всичко възможно, за да ускори проучването си в историята на тази картина.
	— Може би, ако успея да говоря с вашата свекърва, тя може да си спомни някакъв разговор или име…
	— Страхувам се, че това е невъзможно — прекъсна я твърдо Лилиан. — Както казах по-рано, майката на съпруга ми е много недоволна от цялата тази история. Смята, че действаме против волята на нейния съпруг и отказва да е част от това. — Лилиан погледна бързо към обсипаните си с пръстени ръце и перлената гривна на нежната й китка.
	— Ами, в такъв случай може би нотариусът има нещо, което да прегледаме? На тях може да е поверена някаква документация за такова ценно произведение на изкуството.
	— Ще трябва да ги попитате.
	— Боя се, че няма да ми дадат никаква информация, _madame_, не и без вашето изрично позволение.
	— О, разбирам — кимна Лилиан. — Ще се свържа с мосю Травер и ще го помоля да ви даде пълен достъп.
	— Благодаря. — Флора отпи още една глътка от чая си. Хрумна й нещо. — А, и с още нещо може да помогне — имате ли някакви снимки?
	— Моля?
	— Свекърва ви има ли албуми със снимки от ранните години на брака й, нещо, което може да покаже картината на стената на апартамента? Това често помага в отсъствието на документация. Не е убедително доказателство, разбира се — то не означава, че онова, което виси на стената, е истинско — но може да помогне в изграждането на теорията ни.
	— Никога не съм виждала снимки. Всъщност не съм сигурна дали изобщо има нещо от времето, преди да се роди Жак — няма сватбени снимки, няма бебешки снимки. Когато по време на войната родителите му избягали от Париж, трябвало да оставят всичко. — Тя се усмихна леко на иронията в това. — Както и вие знаете.
	Флора замълча за момент. Ако всичко беше оставено в апартамента и сега те имаха всичко, което беше вътре в него…
	— Значи може би доказателството все още е в апартамента — промърмори тя и в сърцето й потрепна надежда. Спомни си библиотеката, стените, покрити с шкафове, и дебелите, подвързани с кожа книги; спомни си как погледът й бе прибягнал по тях без никакъв интерес, решена по-скоро да намери изгубени предмети на изкуството, отколкото да се рови в личната история на семейството, което бе живяло там — но би трябвало да знае: когато се занимаваш с предмети на изкуството на такова ниво, те са едно и също, неразривно свързани.
	— Трябва да отида там — каза Флора и остави чашата си върху чинийката.
	Лилиан стана и я поведе към вратата. Двете преминаха през фоайето със стени, покрити с огледала.
	— Благодаря, че дойдохте. Беше изключително интересно да видя как се развива проектът.
	Икономът вече беше до входната врата с ръка, готова да я отвори в най-подходящия момент.
	— Ще ви държа в течение на работата си. И сигурна ли сте, че нямате нищо против да говорите с мосю Травер да ми осигури пълен достъп? — Нямаше да навреди, ако й напомнеше.
	— _Bien sûr._ Всички имаме една и съща цел.
	Двете жени се ръкуваха и икономът отвори вратата.
	— _Merci._
	Флора се усмихна и го погледна любезно, докато излизаше навън — и в същия момент беше запратена в полет от едно дребно, но видимо гневно момиче, което се втурна в къщата. Тя извика, усещайки, че започва да пада назад, но две ръце я хванаха и я изправиха отново. Всичко стана толкова бързо, че сякаш изобщо не се беше случило, но когато вдигна поглед, дезориентирана и благодарна, тя откри, че гледа в безстрастното лице на Ксавие Вермей. За миг събитията от предишната вечер преминаха бързо през ума й и тя си спомни неговия гняв, унижение, неудобство, предизвикателство — всички те насочени към нея.
	Обаче, застанал тук, той, изглежда, нямаше време да намери онова специално пренебрежение, защото в очите му тя не видя отвращение — не и този път — и когато в следващия миг той я пусна, заобиколи я, без да каже нещо, и също изчезна в сградата, тя можеше да се закълне, че по булеварда внезапно се втурна леден вятър.
	— Ксавие! — извика майка му. — _Pardon_ — изрече смутено тя след малко, когато той не се върна.
	— Няма нищо — каза бързо Флора и приглади коса, като се надяваше да не изглежда така раздърпана, както се чувстваше. — Аз… аз трябваше да гледам къде вървя.
	— Това беше синът ми Ксавие с приятелката си. Винаги се карат. — Тя издаде неодобрителен звук. — Прекалено са пламенни, това е проблемът.
	— О! — Не беше съвсем сигурна какво да отговори на това. Тя самата имаше точно обратния проблем. — Е, довиждане. Ще ви държа в течение.
	Флора тръгна надолу по стълбите и когато стигна на тротоара, се огледа надолу и нагоре по улицата за такси. Видя едно със светеща лампичка по-надолу на улицата, но беше спряло заради ремонт на пътя и даваше сигнал наляво.
	Не, не, не! Трябваше да тръгва. Тя размаха ръка във въздуха, опитвайки се да привлече вниманието на шофьора, но той, изглежда, не я виждаше. Тя помаха отново, като освен това подскочи леко, но когато един мъж, който минаваше с колата си покрай нея й подсвирна, Флора, разбра, че роклята й е малко късичка и прекалено широка за това.
	Нямаше какво друго да направи. Сложи палец и показалец в устата си, както я беше научил Фреди, когато беше на единадесет, и пронизителното й изсвирване прокънтя по улицата. Шофьорът чу, подаде глава през прозореца и тя отново махна към него. Този път той я видя, махна й в отговор и изключи мигача.
	Флора въздъхна с облекчение и в този момент чу някой да се смее. Обърна се, но на улицата нямаше никого.
	Вдигна очи към впечатляващата къща на семейство Вермей. Всички прозорци на горните етажи бяха отворени, но тази страна на улицата беше в сянка и тя не можеше да види нищо в големите стаи. Прехапа устна — дали някой там я беше видял да свири като гаменче? (Фреди й бе казал, че ако не може да бъде момче, поне можеше да се държи като момче.)
	Таксито спря до нея и тя даде на шофьора адреса в Монпарнас, и след това бързо скочи на задната седалка. Докато потегляха, погледна отново нагоре към къщата и за секунда си помисли, че вижда една тъмна фигура наполовина скрита до прозореца. Но не можеше да е сигурна и само след минута таксито вече бе завило зад ъгъла и тя отново беше сред светлината на Париж.


	Връщането й в апартамента сега, когато бяха изнесени картините и старинните декоративни предмети, беше странно преживяване. Виждаше, че животът бе завладял стаите в дните, откакто двамата с Ангъс за първи път бяха влезли тук. Сякаш самите молекули във въздуха бяха разместили местата си и се бяха подредили с различна плътност — струваше й се по-лесно да вижда и да диша и сега, когато картините ги нямаше, подът приличаше на килим от различни парчета, дъските — нашарени на големи светли петна там, където са били защитени от прахта толкова дълго време.
	Огледа набързо апартамента. Нищо не беше докосвано в кухнята, защото там нямаше предмети на изкуството; трапезарията изглеждаше странно гола сега, когато масата и столовете — без техните съкровища — бяха оставени да стоят под странни ъгли и далече едни от други в средата на стаята, сякаш е прекъсната игра на музикални столове и децата са се пръснали из скрити ъгълчета. За нейно облекчение Гърти все още беше там и като я разгледа, не установи повреди от язденето на Наташа.
	Флора се обърна и застана до птицата за момент, сложила ръка на гърба й, втренчена във вратата, спомняйки си почти отчаяното неподчинение на Наташа, шокиращото й поведение на границата на маниакалното и контраста с мрачното мълчание на брат й, заплашителния му поглед и пренебрежителното му презрение.
	Тя се отърси от мислите за него и тръгна към библиотеката, спря на прага и огледа стените, край които бяха наредени пълни с книги шкафове. Флора влезе, опитвайки се да прочете заглавията на гръбчетата, но те бяха избелели от слънцето, което бе стигало до тях. Повечето бяха френски, но някои бяха на английски и немски и тя бързо плъзна поглед по тях, без да е сигурна какво точно търси. Издърпа няколко от полиците и разлисти няколко книги, чиито страници бяха залепнали от паяжина, а свитите обвивки на отдавна умрели насекоми бяха останали по дървените рафтове.
	Насочи вниманието си към бюрото и седна внимателно на стола, като първо го провери за разхлабени сглобки. Както беше седнала, стаята й изглеждаше различна и тя разбра какво може да е било някога чувството да работи човек тук — гледката към улицата през прозореца от лявата й страна; драматичните, разкошни завеси, които задаваха социално амбициозен тон, когато гостите влизаха в апартамента, изолацията, осигурена от всички тези книги, даваща усещането, че пространството е лично и специално. Тя постави длани върху гладката повърхност на бюрото, чиито спирали и чворове в структурата на дървото бяха така красиви, сякаш бяха нарисувани…
	Изведнъж Флора се намръщи. Тук нямаше ли документи, когато двамата с Ангъс бяха дошли за първи път? Или си въобразяваше?
	Разтърси глава, без да може да си спомни, и започна да отваря чекмеджетата, намирайки още доказателства от изгубени светове — мастилници и сребърна писалка; подострени с нож моливи, листовка за коледна служба в „Сакре Кьор“ през декември 1939, едно копче за ръкавели, сребърен нож за подрязване на пури, направена от рог запалка. Един малък часовник беше спрял на 11:23. _Но на коя дата и коя година? Кога животът на това място беше спрял, докато зад прозорците е бушувала войната?_ — зачуди се тя.
	Отвори най-долното чекмедже, учудена, че го намира почти празно. Но не е било празно. Тя присви очи, забелязвайки издайническото ръбче прах в ъгъла на чекмеджето, което показваше, че доскоро в него е имало нещо. До съвсем скоро.
	Провери останалите чекмеджета и навсякъде се повтаряше същото — прашни очертания там, където са стояли папки или документи, недокоснати толкова години, а сега очевидно липсващи. Флора се облегна назад, разтревожена от това откритие, сигурна, че подозрението й за документите върху бюрото, както и за тези в чекмеджетата е вярно. Дали тук е имало нещо, което влезлите в апартамента са търсили? Дали двамата с Ангъс не бяха толкова загрижени да защитят и опазят предметите на изкуството, че бяха пропуснали истинската цел на влизането с взлом?
	В крайна сметка нещо не беше наред с тази история от самото начало — това я гризеше, въпреки че не притесняваше Ангъс или семейство Вермей, но Флора не вярваше, че някой ще си направи труда да нахлува в изоставен апартамент, а след това, без да докосне нещо, просто да уведоми семейството за съществуването му. Особено трудно беше да повярва, че някак не са забелязали огромното състояние, което представляваха предметите на изкуството, пръснати из апартамента. Не, това имаше смисъл, ако бяха търсили не картините, а нещо в тези чекмеджета…
	Но какво? И кой? И най-вече — защо?


	Или бюрото беше необичайно голямо, или мосю Травер беше много по-дребен, отколкото Флора си спомняше, но какъвто и да беше случаят, нямаше съмнение за огромното разстояние между тях или за разликата във вижданията им. Поведението на нотариуса по време на срещата им беше, меко казано, хладно и Флора започваше да си мисли, че ще е по-лесно да получи достъп до документацията за неговата собствена къща, отколкото за апартамента в Монпарнас.
	— Мадам Вермей ме увери, че ще уреди това с вас, _monsieur_.
	Мосю Травер просто наклони леко глава на една страна, сякаш не разбираше съвсем какво казва тя.
	— Искам само достъп до инструкциите, които са ви оставени от бащата на съпруга й по отношение на апартамента.
	Той наклони глава на другата страна.
	— Освен това ще ми бъде полезно да видя дали има някакви писма или кореспонденция, в която бащата на мосю Вермей разкрива или обяснява какви покупки може да е направил, преди да заключи апартамента и да напусне града.
	Последва дълго мълчание, но когато мосю Травер заговори, той го направи с вида на човек, чието търпение се изчерпва.
	— Няма писма между бащата на мосю Вермей и моя баща, _mamʼselle_. Моят баща беше негов нотариус, а не другарче, с което си е кореспондирал. При него беше само нотариалният акт за апартамента и допълнението към него, в което се казва да не се докосва или отваря апартаментът преди смъртта на съпругата му. Това е всичко.
	— _Апартаментите_ — поправи го Флора. Но грешката му събуди интереса й. — Което ми напомня — защо при първата ни среща не споменахте, че апартаментите са два?
	— Не мислех, че е нужно. Целта на тази среща беше да ви оторизираме да влезете в апартамента и да оцените това, което е вътре. Във втория апартамент няма нищо, така че не мислехме, че е необходимо да говорим за него.
	— Но в него имаше нещо — една картина.
	Мосю Травер я погледна, без да мигне, след това бутна очилата нагоре върху носа си, погледна отново встрани, размести няколко документа по бюрото си, за да намери работа на ръцете си.
	— Ами, не знаех това, но съм сигурен, че то няма значение. Какво е още една картина, като се имат предвид стотиците, които бяха намерени на горния етаж?
	— Но защо има два апартамента? Защо човек ще има два апартамента в една и съща сграда? Много е странно.
	— Изобщо не е странно. Семейство Вермей са богати. Имат много апартаменти.
	— Но не и тогава — поне не толкова, колкото сега. Освен това четиринадесети район тогава не е бил процъфтяващ. Струва ми се малко вероятно, ако човек може да си позволи да купи няколко апартамента, да купи още един в същата сграда. Със сигурност ще иска нещо по-добро? Ще купи нещо по-голямо, някъде, където е по-модерно?
	— Не съм сигурен какво се опитвате да намекнете, _mamʼselle_.
	— Не се опитвам да намеквам нищо. Опитвам се да разбера. Защо апартаментът на горния етаж се пукаше по шевовете с произведения на изкуството, а в този долу имаше само една картина?
	Мосю Травер сви рамене типично по френски.
	— Това не мога да кажа. Аз съм само нотариус.
	_По-скоро пазач_ — помисли си Флора, докато го наблюдаваше внимателно. Какво беше научила от него днес? Абсолютно нищо. Замисли се за момент.
	— При вас ли е нотариалният акт за шести апартамент?
	— Шести апартамент? — повтори той.
	— Апартаментът на долния етаж — отговори кратко Флора. Той просто си играеше с нея, губеше й времето. — Онзи, за който току-що говорехме.
	Мосю Травер си пое въздух и го задържа в дробовете си.
	— А, да, разбира се — отговори най-после той. — Искате ли да го видите? Ще трябва да поискам да го донесат, ако можете да изчакате. Сигурно ще отнеме час или два.
	Флора примигна, разбирайки точно какво прави той. Искаше да отговори на блъфа му и да ги накара да търсят, но в интерес на истината не виждаше с какво нотариалният акт можеше да й помогне в проучването на историята на картината. Под въпрос беше не собствеността на апартамента, а на картините. Тя поклати глава.
	— Но бих искала да видя допълнението към завещанието, ако обичате.
	Мосю Травер прелисти тънката папка с документи пред него и й го подаде.
	— _Това_ ли е допълнението? — попита учудено тя, размахвайки скъсания лист хартия във въздуха. Той беше откъснат от по-голям лист, написаното беше под наклон и много набързо. Дори двата подписа отдолу бяха нечетливи.
	Мосю Травер кимна търпеливо.
	— Не ми прилича на обвързващ правен документ.
	— Написан е в трудни времена, по време на войната, ако си спомняте. Съгласен съм, че няма непременно да издържи, ако се оспори в съда, но… — Той сви рамене. — Никога не е бил оспорван, така че е валиден. Мосю Вермей и баща ми са работили заедно много години. Баща ми наистина вярваше, че написаните инструкции са това, което мосю Вермей искрено е желаел, и постъпи в съответствие с тази своя вяра.
	— И какво точно е било желанието му? — Тя се намръщи, опитвайки се да разчете сложния почерк. — Освен това никой да не влиза в апартамента преди неговата смърт и смъртта на Магда, искам да кажа?
	— Само това.
	Флора се смръщи още повече.
	— Това на _немски_ ли е? — вдигна поглед тя.
	— Да.
	— Но аз не чета немски.
	— Съжалявам да го чуя.
	— _Вие_ говорите ли немски?
	— Не.
	Флора го погледна гневно. Този човек я вбесяваше.
	— В такъв случай искам копие от документа, ако обичате, за да го дам за превод.
	Мосю Травер я погледна извинително.
	— За това ще ми е нужно изричното писмено позволение на мосю Вермей.
	— Но мадам Вермей вече ви разреши да ми осигурите пълен достъп.
	— Съжалявам, но трябва да е мосю Вермей.
	Не съжаляваше и двамата го знаеха. Флора се втренчи в неразбираемото нареждане в ръката й, сигурна, че това е още една задънена улица. Не беше нужно да разбира немски, за да знае, че там пишеше никой да не влиза в апартамента преди смъртта на Франсоа и Магда. Лилиан Вермей вече й го бе казала.
	Тя бутна парчето хартия към него и въздъхна.
	— А може ли да ми кажете как семейството е научило за апартаментите, ако не е било от вас?
	— Влезлите с взлом изпратили писмо до офиса ни — по това време аз бях в отпуска и един младши служител го препратил. Чувствал се задължен да действа бързо и да уведоми клиентите, че се е появила информация за тази нова собственост, тъй като останал с чувството, че в тона на писмото се усеща заплаха.
	— Каква заплаха? — наведе се напред Флора.
	Травер извади от купчината документи фотокопие на писмо. Почеркът беше стегнат, дребен, сякаш някой се беше постарал.
	Преведе си написаното от френски: _Внимавайте какво оставяте да лежи наоколо. Който го намери, може да си го задържи_. Към писмото беше прикрепена снимка на апартамента, направена през нощта от улицата, като в ъгъла се виждаше пътният знак.
	— Незаконно настанили се?
	— Това предположил помощникът ми. Той не знаеше за допълнението към завещанието, в противен случай нямаше да препрати писмото, без първо да говори с мен.
	Флора обърна писмото от другата страна.
	— За кой от апартаментите говорят — за шести или за осми? Може да са били в който и да било от тях. Или и в двата, нали?
	— За апартамент осем.
	— Защото…?
	Мосю Травер потисна въздишката си. Видимо.
	— Защото пликът, в който дошло писмото, бил адресиран „До собствениците на апартамент осем“ чрез нашата фирма.
	— Знаете изключително специфична информация, като се имат предвид думите ви, че не сте видели писмото.
	— Помощникът ми направил голяма грешка, като действал без позволение, но фотокопирал документите, преди да ги препрати. Мога да ви уверя, че когато се върнах, го разпитах най-подробно по въпроса и сега няма нищо, което не зная във връзка със случая. Мое задължение е да забелязвам подробностите. — Той се втренчи в нея. — Простете ми, _mamʼselle_, но имам чувството, че се опитвате да… ме подведете по някакъв начин. Не сме ли на една и съща страна?
	— Да, разбира се — въздъхна Флора, чувствайки се победена.
	— Не разбирам какво общо имат всички тези въпроси за нотариалния акт на апартамента и обстоятелствата около анонимното писмо с вашата задача да направите инвентаризация на предметите на изкуството?
	Флора го погледна втренчено, чудейки се дали може да му има доверие. Беше прав в крайна сметка — двамата бяха на една и съща страна.
	— Това, което търся, мосю Травер, са документи, които могат да покажат как всички тези картини са станали собственост на мосю Вермей. Без история тези предмети на изкуството не могат да се продадат на пълната им пазарна цена. Всъщност без такива документи те са почти непродаваеми — нито една уважавана аукционна къща или агент няма да се докосне до тях — а изглежда, че някои документи, които може да имат отношение към това проучване, а може и да нямат, наскоро са били взети от бюрото в кабинета на апартамент осем.
	— А, разбирам — намръщи се Травер.
	— Доста се надявах да ми кажете, че са влезли с взлом в апартамента на долния етаж — тогава нещата щяха да са много по-смислени. Просто ми се струва странно, че този, който е влязъл в осми апартамент, ще открадне някакви документи, а не малкото съкровище, което представляват картините само на няколко метра от бюрото.
	— Съгласен съм. Това наистина звучи странно. Знаете ли какви са документите, които липсват?
	— Нямам представа. Знам само, че сега чекмеджетата са празни. Може в тях да е имало жизненоважни доказателства за моето проучване, а може и да не е така, но онова, което е било в тях, е било важно за някого — много по-важно от картините.
	Травер изглеждаше притеснен от това.
	— Съжалявам, че не мога да помогна повече.
	Флора взе чантата си и се изправи.
	— Така или иначе не очаквах много.
	— Работата ви е интересна, _mamʼselle_ — каза той, докато я изпращаше до вратата. — Трябва да сте почти детектив, нали?
	— Но доста по-добър, отколкото съм в случая — отговори тя и се ръкува с него. — В момента не съм сигурна дали ще мога да намеря изхода, дори и някой да държеше вратата отворена пред мен.
	Флора се качваше в таксито и се чудеше дали три следобед в петък вече се броеше за уикенда, когато телефонът й иззвъня.
	— Имам име — извика по линията Ангъс и Флора се запита дали не е в асансьор, защото връзката непрекъснато свистеше и съскаше.
	— Име за какво? — извика в отговор тя.
	— Другата картина на Реноар. Последният известен собственик. Това е човек на име — имаш ли химикалка?
	— Доста странно име — пошегува се Флора, предизвиквайки саркастичния му смях, докато притискаше телефона към ухото си и ровеше в чантата. — Само секунда… Готово, казвай.
	— Добре, човек на име Ноа Хаас.
	— Ноа Хаас — повтори Флора, докато го записваше. — И той какво каза?
	— Все още нищо. Той е от Ню Йорк, но познай какво?
	— Какво?
	— Той е единственият човек в Манхатън, който не прекарва отпуската си в Хамптънс.
	— И къде е тогава? — Но още докато задаваше въпроса, Флора предположи какво ще отговори Ангъс. Париж.
	— Виена. Искам да отидеш там.
	— Виена? Но, Ангъс, аз съм затънала в работа тук!
	— И? Някакви резултати? Говори ли с Лилиан?
	Флора въздъхна.
	— Да. И свекърва й не иска да говори с нас, и в семейството няма никакви документи отпреди войната. Изгубили са всичко. Току-що говорих с адвокатите им и те също не могат да добавят нищо. Но вчера открих едно нещо — старите архиви на парижката галерия на Фон Ташелт сега се пазят в друга галерия в Прованс. Обадих им се днес сутринта с молба за подробности за продажбите на всички картини на Реноар от 1943 година насам, но, можеш ли да повярваш, те настояха да им изпратя писмо, защото всичко било архивирано.
	— Господи. Колко време ще отнеме това?
	— Колко е дълъг един конец? Но отбелязах на писмото, че е спешно. Ще ги потърся отново в понеделник.
	— Е, ето още една причина да отидеш във Виена. Не можем да си позволим просто да чакаме — ако искаме да включим картината на Реноар в аукциона следващия месец, трябва да приключим с това. Хаас може да знае нещо, което да ни даде важна информация за продажбата от неговото семейство на Фон Ташелт и след това на семейство Вермей.
	Флора въздъхна. Знаеше, че е прав; не можеха просто да седят и да се надяват на добри новини, трябваше да проверят всяка следа. Травер също беше прав, наистина трябваше до известна степен да е детектив.
	— Добре, ще замина през следващите няколко дни.
	— Вече се погрижих. Летиш от „Шарл дьо Гол“ утре сутринта в седем и петнадесет. Хаас те очаква в един следобед. Изпратих ти съобщение с адреса.
	Флора се удари по челото. Това означаваше да започне деня си в пет сутринта в _събота_, а тази вечер щеше да излиза (не че в момента беше в позиция, която й позволяваше да започне да възразява). Щеше ли някога да успее да си почине?
	— Трябва да свършвам, но ми се обади, когато пристигнеш във Виена, става ли? — И той затвори.
	Флора въздъхна и се загледа навън през прозореца, където Париж профучаваше пред очите й. Точно като живота й.


>	Единадесета глава

	— Не знам как можеш да гледаш! — изпъшка Флора, закривайки очите си с ръка.
	— Вяра — потупа я по крака Инес и се усмихна, хванала леко в ръка бутилка бира, докато гледаше как приятелят й се извива във въздуха два метра над тях.
	Паркът за скейтборд беше претъпкан, от уредбата звучеше хип-хоп, светещите цветове на графитите по стените и отстрани на рампите придобиваха зеленикавожълт оттенък под светлините на прожекторите. От другата страна, там, където седяха с гледка към скейт рампата, стената изглеждаше оградена от крака и глави, които се клатеха в ритъма на дъбстепа, докато участниците се спускаха агресивно пред тях.
	Тази вечер щяха да участват най-добрите професионалисти на „Хоукс“, а понеже Бруно беше новото попълнение и момче парижанче, той беше местният герой. Не само участниците, които се пързаляха, рискуваха живота си, фотографите също сякаш искаха да умрат, втурвайки се между скоковете, навеждайки се над ръба част от секундата, след като скейтбордистите преминаваха, всички в преследване на перфектната, „най-страхотната“ снимка.
	Бруно отново се издигаше нагоре, притиснал с ръце скейтборда към краката си, докато изпълняваше обръщане на 360 градуса във въздуха, приземи се назад и впускайки се по почти отвесната рампа, отново се издигна нагоре от другата страна.
	Инес се смееше и тропаше силно с крака по стената.
	— Той направи това заради мен! Обичам, когато води с прави гуфи фут. Знае, че ми е любимото — изпищя тя, след това сви ръце около устата си и започна да вика за него.
	— Ти правиш ли гуфи фут? — обърна се Флора към Стефан, който седеше до нея и отпи от бирата си.
	— Не знам какво значи това, по дяволите — вдигна поглед от айпада си той.
	— Да караш с погрешния крак напред.
	— О. — Той се намръщи. — Мислех, че това е фейки.
	— Не. Фейки е, когато се пързаляш назад.
	— Уф, по дяволите, назад, не знам. Всичко ми звучи побъркано. — Той отправи към нея една от редките си усмивки.
	Флора погледна надолу към айпада му.
	— Какво изобщо гледаш?
	— Идея за една статия, върху която работим. Просто проверявам някои сайтове за визуалния материал.
	— Работиш на състезание по скейтборд? — попита тя. — О, стига, Стефан! Дори и аз съм изключила телефона си!
	— Да, обаче ние току-що свалихме един материал в последния момент и трябва много бързо да запълним мястото с нещо — сви рамене той. — Имам разговор с Ню Йорк в полунощ. Влизаме в печат в шест сутринта и бързо ми трябва нещо, което може да включим.
	— И какво измисли? Скейтбордингът, новата йога? Графитите са новите тапети?
	— Градски изследователи.
	— Градски _какво_? И какво търсят те? Изгубени полярни мечки на „Шанз-Елизе“?
	— Нали! — засмя се той. — Това е неофициално движение. Откриват стари, изоставени пространства в градовете, като например затворени метростанции или изоставени цехове за газ.
	— _Защо?_
	Той сви рамене.
	— Те са изследователи, но не само неизследваното си струва да се проучва. Връщането в миналото може да бъде като навлизане в един нов свят. Отминал живот, отминали истории… Никога не знаят на какво може да попаднат.
	— Колко умно — изрече саркастично Флора. — О, виж, купчина стари тръби! — Тя отпи отново от бирата си и се загледа в поредния скейтбордист, който направи скок край тях.
	— Не бъди такава циничка — каза Стефан, преглеждайки бързо екрана. — Мисля, че са напипали нещо. В градовете има толкова много, което не виждаме, особено високо горе или под земята…
	Тя си спомни градината на „Ермес“. Ксавие Вермей. Нов пристъп на гняв накара кожата й да настръхне и тя потрепери, опитвайки се да се отърси от мисълта за него.
	— Добре, но какво правят, като стигнат там? Искам да кажа самонастаняват ли се? Заемат ли сградите, които откриват?
	— Разбира се, че не. По-важен е пътят, нали така? Те просто откриват стари съкровища и се опитват да ги върнат на града, но няма гаранция за успех. Понякога не могат да влязат, друг път ги арестуват. А понякога пътуването е напразно, защото няма нищо за откриване.
	— Толкова много забавления, толкова малко време — въздъхна тя, всяка нейна дума бе пропита със сарказъм.
	— Ей, какво ти става тази вечер? Добре ли си?
	— Разбира се, че съм добре — отговори Флора малко прекалено бързо. — Защо да не съм добре?
	Той сви рамене и я огледа подозрително, сякаш тайната й беше черно петно, което можеше да види.
	— Не знам. Просто изглеждаш раздразнителна.
	Тя издаде неодобрителен звук, отмести очи и се загледа в един скейтбордист, който направи превъртане на три метра над главите им, но мислите й отново бяха с Фреди — чудеше се какво прави той в момента и с кого. Дали беше сам или с приятели? Колко от тях знаеха? Колко от тях ще останат негови приятели, когато всичко се разбере? Тези мисли я караха да се чувства притеснена и тя се опита да накара тялото си да се успокои, но нервите й бяха обтегнати, мозъкът й работеше прекалено бързо, а адреналинът започваше да се повишава. Истината беше, че е много далече от добре. През нощта се беше събуждала два пъти, като всеки път бе вярвала, че обвиненията са свалени, и се бе чувствала смазана, когато осъзнаваше, че кошмарите започваха, когато се събудеше, а не когато спеше.
	— … Както и да е, някои от най-модерните архитекти в града се насочват към тези места, за да ги преустройват.
	— Какво? Искаш да кажеш, че ненужни вече тунели на метрото се превръщат в апартаменти? — присмя се тя.
	— Не апартаменти, не — отговори търпеливо Стефан. — Но ресторанти, плувни басейни… Ето, погледни това — каза той и плъзна айпада по крака си, за да види тя няколко снимки. — Това е старият замък на Ротшилд в Болонския лес. Изоставен е от времето на войната. Ако се ремонтира, басирам се, че няма да имаш нищо против да живееш там.
	— Е, това е нещо друго. Аз съм родена за замъци — сви рамене Флора.
	Погледът му се спря на тъжната й усмивка.
	— М-да. — Стефан погледна отново към екрана. — Добре, а какво ще кажеш за това? — попита той, кликвайки върху огромен подземен тунел от сводест бетон. — Стар склад за детониране.
	— Без прозорци? — повдигна вежда тя. — Знаеш как да живееш.
	— Но погледни тези високи тавани! Или например това? — вдигна таблета той и й показа изоставена мелница със стени от червени тухли, избити прозорци, почерняла от пожар мазилка.
	— Точно като „Студеният дом“ — направи гримаса тя. — Честно казано, все още не разбирам защо някой ще иска да влиза в тези места. Сигурно са побъркани.
	— Тези побъркани — думата прозвуча смешно с френския му акцент — са професионалисти от всички слоеве на обществото, хора, които виждат, че в един град има нещо повече от витрините на магазините.
	— Ти познаваш ли ги? Искам да кажа тези изследователи?
	— Само моя приятел. Те работят в малки групи и качват в интернет анонимно. Налага се, защото в противен случай полицията ще ги арестува за незаконно влизане. — Отвори нов линк и се разсмя. — А, сега и лудница — поклати глава той. — Ето тук те виждам. Голямо бяло пространство, покрити с изолация стени, решетки на прозорците… всички съвременни удобства!
	— Престани — ухили се Флора и го бутна с лакът.
	— Не? Прекалено модернистично? Искаш нещо по-буржоазно?… О, чакай, чакай, разбрах. Мил и сладък дом, нали? — Той й показа друга снимка.
	Флора усети как усмивката изчезва от лицето й.
	— _Не?_ Човече, мислех, че тук съм познал!
	Но Флора не можеше да се разсмее, нито да се усмихне, нито да говори. Можеше само да се взира в картината на леглото в празната стая.
	— Откъде имаш това? — попита тя и взе таблета от ръцете му.
	— Знаеш откъде — примигна Стефан. — Току-що видя. Плъзгаш по екрана от едната на другата страна… — Той се ухили, като че ли Флора беше глупава.
	— Не, искам да кажа откъде имаш тази снимка. Трябва да знам, Стефан, важно е.
	Стефан се намръщи, виждайки, че тя е сериозна, че шегата е приключила.
	— Флора, знаеш, че не мога да ти кажа. А и какво значение има?
	— Има.
	Стефан погледна отново снимката на празния апартамент.
	— Знаеш ли нещо за това място?
	— А аз не мога да кажа на теб! — отговори раздразнено тя, заинатявайки се. — Не само ти се занимаваш с въпроси, които изискват конфиденциалност.
	Сега беше ред на Стефан да изглежда раздразнен.
	— Добре — каза след малко той. — Знам само за моя приятел. Казва се Антоан и от време на време прави снимки за нас. Миналата седмица снимаше за една статия, а предната вечер едва не го арестували при една експедиция в някакъв стар цех за муниции в Сен Дени — така се заговорихме за това.
	— _Той_ ли е влизал в този апартамент?
	— Флора, не знам…
	— Той би ли изпратил писмо на собствениците?
	— _Писмо?_ — повтори невярващо Стефан. — Защо?
	— Да ги уведоми за разнебитеното му състояние. Правят ли такива неща?
	— Ами… не знам — сви нещастно рамене той. — Може би. Гледат на себе си като на един вид еко воини.
	— Къде живее твоят приятел?
	— Ъм… Мисля, че някъде в Монпарнас, трябва да проверя.
	Монпарнас? Флора примигна, внезапно спомнила си мъжа в апартамента отсреща, въжето за катерене под леглото… очевидния му интерес, когато я беше видял на балкона. Хоби в изследване на градския пейзаж може да те направи наблюдателен за изоставени сгради, а след това за внезапно раздвижване, особено ако това се случва точно срещу мястото, където живееш…
	Стефан щракна с пръсти пред нея, за да привлече вниманието й.
	— Сега е твой ред. Какво знаеш за този апартамент?
	Флора се поколеба.
	— Собственост е на наши клиенти, това е всичко. — Опита се да звучи небрежно, да омаловажи думите си.
	— Какво би могла да правиш _ти_ за клиенти там? — попита невярващо Стефан. — Апартаментът е празен.
	— Правим каталог на колекцията им.
	— Дяволски голяма колекция — разсмя се Стефан, загледан в единствената картина на самотното легло.
	— Тези снимки на някой специален сайт ли са? — обърна се към него Флора, без да се интересува от сарказма му.
	— Не знам — сви рамене той. — Казах на Антоан, че ми звучи интересно, и той ми изпрати тези подбрани снимки, за да ги погледна. Това е всичко. Каза ми, че следващия път мога да отида с тях. Искаш ли да го попитам?
	Флора поклати глава. Не искаше никой друг да знае за това. Достатъчен беше проблемът, че апартаментът е бил намерен от тези „градски изследователи“. Ако разберат на кого е, пресата несъмнено ще прояви интерес, а в момента всяка публичност ще е особено вредна.
	Тя разгледа отново снимките, опитвайки се да намери и други — имаше ли снимки и на апартамента на горния етаж? Бяха ли намерили още нещо? Бяха ли взели нещо? Но нямаше нищо друго, освен тези няколко снимки на шести апартамент и според нея всичко изглеждаше точно така, както го бе видяла в онзи ден с Наташа.
	Все пак се притесняваше, че тези изследователи бяха открили шести апартамент. Травер й беше казал, че онези, които са влезли с взлом, са влезли в осми апартамент на горния етаж, но възможно ли беше тези градски изследователи да са различни от хората, влезли в осми апартамент? Какъв беше шансът след седемдесет години в разстояние на няколко седмици да станат две влизания с взлом и да не бъде откраднато нищо?
	Освен това двамата с Ангъс бяха влезли първи в осми апартамент, сигурна беше в това. Никой друг не можеше да е минал през апартамента и сега, като си помисли за това, единствените отпечатъци от стъпки, които бе видяла върху прахта на пода, бяха тези на Ангъс.
	Флора се намръщи при извода, който следваше. Независимо от това, което бе казал Травер, влизането с взлом трябва да е било в шести апартамент. Това беше най-логичното заключение. Освен това той беше същият апартамент, за който нотариусите имаха ключове и не й бяха казали. Но ако беше права, ако шести апартамент беше единственият, в който бяха влезли, защо тогава Травер лъжеше за него? И какво се опитваше да скрие той?


>	Дванадесета глава

	— Мис Сайкс, добре дошли в Града на мечтите — каза Ноа Хаас с лек американски акцент и протегна ръка, когато тя пристъпи през каменния праг. Беше облечен небрежно, с дънки и карирана риза, но излъчваше приглушената елегантност, която идваше с живота на привилегированите.
	— Мистър Хаас — усмихна се Флора и стисна ръката му. — Много мило от ваша страна, че се съгласихте да се срещнете с мен толкова скоро.
	— Няма никакъв проблем. Бях заинтригуван, когато колегата ви ми се обади — отговори Ноа и я въведе в една широка стая с ниски, правоъгълни дивани, на които можеха да седнат дванадесет човека, под краката им проблясваха скъпи, състарени копринени килими, чиито шарки бяха изтъкани така, че да избелеят почти до изтриване. Намираха се на последния етаж на съвременна сграда с апартаменти в „Лерхенфелд“, модерен район на Виена, макар и не от най-великолепните, известен със стъклените си стени, които се издигаха нагоре към покрива и заливаха всичко наоколо със светлина. Погледът й автоматично беше привлечен към великолепната гледка и традиционните сгради в стил „сватбена торта“ отсреща.
	— Мога ли да ви предложа нещо за пиене? — попита той от кухнята, отделена от дневната с мраморна стена, която не стигаше до тавана, взел в ръце две малки чаши еспресо.
	— Чудесно — отговори тя и тръгна към него. — Какъв невероятен апартамент.
	— Благодаря. Когато дойдох тук, предпочетох да живея в нещо с повече светлина.
	— Да, Ангъс каза, че живеете в Ню Йорк?
	— Точно така. Израснах там, но когато бях дете, винаги прекарвахме летата тук.
	— Често ли се връщате във Виена?
	— Всяко лято. Хубаво е човек да избяга от Манхатън в горещината, ако е възможно. Били ли сте там?
	— О, да, често — усмихна се тя, приемайки кафето, което той й подаде. — Главният ни офис е там и аз, разбира се, непрекъснато пътувам за аукциони или в търсене на специфични произведения за клиенти.
	— Работата ви звучи много интересно, мис Сайкс.
	— Благодаря ви. Върша я с удоволствие. И моля ви да ме наричате Флора.
	— Флора. А вие мен Ноа.
	Тя се усмихна и отпи от кафето си.
	— И така, с какво се занимавате? — попита Флора, винаги отворена за възможността да търси нови клиенти. Успехът й в осигуряването на нови клиенти беше част от това, което бе привлякло вниманието на Ангъс.
	— Боя се, че не е нещо толкова вълнуващо. Управление на активи.
	— О, сигурна съм, че има добрите си страни.
	Той се усмихна леко и погледът му пробягна бързо по нея, а след това и той отпи от кафето си.
	— Кажете ми, винаги ли се обличате в тон с картините си?
	— Моля? — изрече Флора, преди да погледне надолу и да види, че е облякла жълта рокля — беше дълга малко над коляното и с рязани ръкави, които оставяха раменете й голи, но все пак беше жълта рокля.
	— О, боже, дори не бях забелязала! — засмя се тя, после се пошегува: — Но, да, прав сте, обичам да влизам в роля. Трябва да ме видите, когато продавам Гоген.
	— Ами, мисля, че бих искал — отговори той и се загледа усмихнат в нея.
	Смехът на Флора стихна — бе имала предвид саронгите и цветята на островните жени на Гоген, но те често бяха и голи до кръста и тя долови нотка на нещо повече от професионален интерес. Усмихна се любезно и отпи още една глътка от кафето си. Последва кратко мълчание и Ноа се размърда край плота.
	— Искате ли да видите картината? Дошли сте толкова отдалече заради нея.
	— С удоволствие, въпреки че в момента работя в Париж, така че пътуването не беше толкова дълго.
	— Наистина ли? — попита той, докато я водеше през огромната стая към една врата на далечната стена. — Харесва ли ви там?
	— Да, имам приятели в града, така че съм почти като у дома си — дом далече от дома. Вече сигурно живея по три до четири месеца в годината там.
	— А къде е домът за вас?
	Тя замълча стреснато, въпреки че усмивката остана на лицето й. Искаше да каже Литъл Фоксис, Уилтшър, но последният й спомен от това място беше на шокираните лица на семейството й и той само за миг бе изтрил годините на смях около кухненската маса, забавленията в плувния басейн, игрите на гоненица в градината, бодливите иглички на коледната елха по гърба й и по гърба на Фреди, когато се криеха на Бъдни вечер, за да „заловят“ Дядо Коледа, баща им, който чете вестник във фотьойла си в кабинета, радиото, по което гърмеше „Семейство Арчър“, докато майка й изваждаше говеждото печено от фурната…
	— Лондон — отговори кратко тя.
	— Знаех си. Обожавам този град. Имам апартамент в Олбъни. Познавате ли го?
	— Разбира се.
	— Ето тук е — каза той, отвори вратата и я въведе в една спалня, перфектно мебелирана в бледосиво с акценти в слонова кост.
	— Щях да я сваля от стената, за да я видите отвън, но е свързана с алармата. След две минути щяхме да сме заобиколени от въоръжени полицаи.
	— Разбира се.
	Флора изведнъж остана с отворена уста в момента, в който видя картината на Реноар, окачена срещу леглото. Яркият цвят на роклята приковаваше вниманието на фона на тъмната, матирана стена, топлината на бледата кожа говореше за богатство, стеснително наклонената глава предполагаше женска сила, шумоленето на полата й, когато се докосваше до цветята, почти се чуваше в тишината на тази стая на непознат, докато Флора попиваше завладяващия разказ.
	— Красива е — прошепна тя и се приближи, като по навик оглеждаше платното за признаци на повреди или лошо състояние — каквото и да е, което би могло да повлияе върху цената — но картината беше перфектна, в много по-добро състояние от тази на семейство Вермей, която в момента се почистваше от професионалисти. Запленена от яркостта на цветовете, Флора прецени, че пластовете прах върху картината на семейство Вермей бяха приглушили палитрата в картината с тридесет до четиридесет процента.
	— Нали? — отговори Ноа. — Винаги казвам, че е най-хубавото нещо в живота ми.
	Флора погледна към него, отново усетила двусмислие в гласа му. Той я гледаше втренчено и се усмихна, преди отново да насочи поглед към картината.
	— Значи сте наследили картината? — попита тя и тръгна обратно към него.
	— От майка ми, да, но първоначално е била купена от прадядо ми. Както казах на колегата ви, той е притежавал и двете картини от комплекта и след смъртта му едната била наследена от дядо ми, а другата от сестра му.
	— Еха — усмихна се Флора. — Това се казва наследство.
	— Да, така е. — Той се загледа в нея за момент, докато тя се взираше в картината, доволен от реакцията й. — Кажете ми, защо сте тук? Защото клиентите ви искат да купят моя Реноар, или защото искат да продадат своя?
	Флора се стресна от директността на въпроса, но скри това с усмивка.
	— Това ще е малко прибързано. В момента просто установяваме историята на картината.
	Той я погледна разбиращо.
	— А, ясно. Значи тогава предполагам, че и вие имате проблеми с проследяването й след агента Франц фон Ташелт?
	— Точно така — погледна го хладно Флора.
	— И сте тук, защото се надявате, че аз може да знам нещо за това на кого я е продал и кога.
	— Вярно е. Не мислим, че Фон Ташелт я е задържал дълго. Всъщност според датите, които имаме, смятаме, че я е продал веднага. Смятахме, че вашето семейство може да е запазило интереса си към картината.
	— Прави сте. Опитвам се да намеря картината от няколко години — всъщност откакто наследих тази.
	Той пъхна ръка в джоба си.
	Флора скри обзелото я нетърпение. _Неговият_ интерес към картината не я интересуваше.
	— А преди това? Дядо ви разбрал ли е какво е станало с другата картина след продажбата й?
	— Не, за съжаление. Тогава той вече е бил в Америка. Сигурен съм, че знаете, че много от документацията на Фон Ташелт е била унищожена по време на войната. Всякакви документи са били изгубени заради пожари, бомбардировки, грабежи…
	— Да — излъга тя и се запита дали той знае, че старите документи на галерия „Фон Ташелт“ се пазят в галерия „Атлий и Бергурен“ в Сен-Пол. — Процесът е наистина досаден.
	Хаас продължаваше да я гледа, без да отделя очи от профила й.
	— Позволено ли ви е да ми кажете кои са клиентите ви?
	— Не, за съжаление — отговори тя, загледана в картината.
	— Бих искал да се срещна с тях. Ще си струва. Ще им направя сериозно предложение.
	Тя го погледна и кимна.
	— Със сигурност ще им предам това, но както казах, в момента все още е прекалено рано да се мисли за нещо друго, освен за установяването на историята.
	Той се засмя кратко, учуден от умелия й отказ.
	— Наистина не можете да ми кажете кои са, така ли? Няма ли дори да ми подскажете?
	— Боя се, че не — засмя се и Флора. — Поне все още не — усмихна се тя. Отдавна беше научила, че една усмивка може да обезоръжи повечето хора. — Кажете ми, имате ли пълната история на _тази_ картина? — попита тя, сменяйки темата.
	Това не заблуди Ноа Хаас, но той плъзна поглед по нея с интерес.
	— Да.
	Още една усмивка, по-широка.
	— Мислите ли, че може да я видя?
	Той замълча, след това кимна.
	— Разбира се.
	Двамата излязоха от спалнята и се върнаха в огромната всекидневна, където слънцето почиваше на пода на големи петна, а огромният телевизор беше оживен от отраженията на града. Флора го последва до далечната стена, която беше покрита с черни дървени полици от пода до тавана. Някои от тях бяха разделени и така се бяха получили отделни малки кутийки с различни бронзови скулптури в тях и тя забеляза няколко черно-бели снимки, вероятно на Ноа като момче с родителите му. Нямаше други деца — единствено дете ли беше?
	Заглавията на книгите не можеше да прочете, защото бяха на немски, но различи имената на някои автори — Дона Тарт, Филип Ротман, Е. Л. Джеймс…
	_Какво?_ Не можа да сдържи ироничния си смях при вида на тази книга.
	— Какво? — попита Ноа, докато изваждаше една папка от невидимо чекмедже, което заемаше цялата дължина в основата на шкафа, и се изправи.
	— Нищо — отговори Флора. — Просто нещо в гърлото ми.
	Но Ноа не беше убеден и погледна нататък, където тя сигурно бе гледала, и след малко и той се разсмя.
	— А, това. Приятелката ми. Е, бившата. — Той я погледна. — Не се тревожете, не съм я чел.
	— О. Не. Не мислех…
	— А вие?
	Въпросът я изненада.
	— Какво?
	— Чели ли сте я?
	— Господи, не. Не.
	Той я наблюдаваше, докато тя протестираше прекалено много, и се разсмя, след което отнесе папката до масата в трапезарията, която изглеждаше сякаш на нея може да седнат шестнадесет човека. Можеше само да си представи вечерите, които той даваше тук. Колко приятели имаше този човек?
	Разгледа го по-внимателно, докато той отваряше папката. Със сигурност беше привлекателен — не така изтънчен и елегантен като Стефан, не с такъв бохемски вид като Ксавие Вермей (не че мислеше как изглежда той — не знаеше защо мисълта за него изобщо й бе хрумнала), но имаше дълбоки сини очи и изпъкнало чело, което създаваше усещането за силен мъж. Не беше особено висок, но беше в добра форма и според нея изглеждаше като човек, който играе някой от спортовете с ракета и вероятно обичаше да се конкурира, а ако съдеше по апартамента, беше и минималист, който вероятно искаше всичко да е под негов контрол. Към края на тридесетте може би?
	Ноа вдигна очи, сякаш усетил, че го наблюдава, хвана я да го гледа втренчено и Флора се усмихна леко.
	Той отговори на усмивката й, сякаш това го забавляваше.
	— Ето — каза той, прехвърляйки няколко червени папки вътре. Флора успя да зърне имената, написани на някои от картончетата: _Банка, Коли, Благотворителни организации, Злато_…
	— Добре… — промърмори тихо той и взе папката с картонче, на което пишеше _Изкуство_.
	Той я отвори и Флора трябваше да си наложи да не протегне ръка и да не разрови сама листовете вътре. Много от тях бяха пожълтели от времето, бледите редове станали почти неразличими, мастилото — превърнало се в сенки върху хартията. Забеляза, че повечето от документите бяха групирани в малки купчинки, закрепени с кламери и отделна страница отпред с името на художника. Докато той минаваше през тях, й се стори, че са подредени по азбучен ред — Ангран, Базил, Деран — знаеше, че не може да си тръгне оттук, без да му даде визитката си. Този човек имаше ценна частна колекция и ако не тук, в този апартамент — тя се огледа отново наоколо и видя на стената картина, която според нея беше Сьора — то със сигурност някъде другаде. Ню Йорк? Ангъс трябваше да го посети следващия месец, когато Ноа се върнеше в Ню Йорк.
	— Ето, Огюст Реноар — каза Ноа, измъкна снопчето от джоба, свали кламера и подреди листовете на масата.
	Този път Флора наистина протегна ръка, когато видя копие на счетоводна книга, в което имаше подробности за продажбите от художника на неговия агент Амброаз Волар за май 1908 година.
	Тя остави внимателно листа и посегна към следващите документи на масата — единият черно-бяла снимка, на която двете картини на Реноар висяха заедно с други картини, закачени на стената на една гостна стая, а другата — фотокопие на черно-бяла снимка от списание, която ясно показваше _Жълта рокля, На разходка_, изложена в някаква галерия. Тя прочете дребните букви.
	— Галерии „Графтън“? — погледна го изненадано тя. — Участвала е на изложбата на Мане и постимпресионистите през 1910?
	— Познавате историята на изкуството, мис Сайкс — каза Ноа възхитен.
	— Флора — поправи го тя, доволна, че го е впечатлила. — И нямаше да съм много добра в работата си, ако не знаех такива неща.
	— Да, Волар предоставил и двете картини за изложбата и в резултат на това били продадени на моя прадядо Фриц, който бил в Лондон по работа — каза той, взе един деликатен лист хартия, който представляваше написана на ръка разписка, на която пишеше: _Дама, която се разхожда, жълта рокля, 1908, Огюст Реноар. На Фриц Хаас, 10 ноември 1910, 38 паунда_.
	— Знаете ли защо пралеля ви е продала своята картина? — попита Флора.
	— Да.
	Флора изчака за момент и когато той не продължи веднага, вдигна поглед към него.
	— Било е през Втората световна война и са им трябвали пари. За полета.
	— Била е еврейка?
	Той кимна.
	— Избягали ли са?
	Той поклати глава.
	— Прачичо ми имал някои връзки, които му дали време, но двамата отказали да напуснат Австрия, своята родина. Не разбрали, че положението е безнадеждно, докато не станало прекалено късно.
	— Много съжалявам — прошепна тя.
	Ноа кимна, благодарен за съчувствието й, и тя внимателно остави квитанцията на купчината и започна да разглежда останалите, опитвайки се да не чувства нарастващото си недоволство от идеалната история, изложена пред нея. Всичко тук беше оригинал, всяка сделка, записана през миналите сто години, за да доведе картината от студиото на Огюст Реноар до този модерен апартамент във Виена, беше в папката.
	А междувременно тя имаше един прашен апартамент и един нацист. Противно на надеждите на Ангъс, тук нямаше нищо, което можеше да им помогне в търсенето на нещо, което може да запълни празнините в документацията. Беше бушувала война, семейството се бе опитвало да бяга, за да спаси живота си, а дядото на Ноа вече е бил в безопасност в Америка — разбира се, че не може да е знаел на кого Фон Ташелт е продал картината или кога. В онзи момент това не е било приоритет за никого.
	И не можеше да попита Ноа дали знае нещо за Франсоа, бащата на Жак Вермей, или връзката му с Фон Ташелт — не и без да разкрие семейство Вермей като настоящите собственици на картината, а с така несигурното им право на собственост и факта, че Фон Ташелт бе известен с това, че уреждал принудителни продажби, тя не се решаваше да рискува появата на други претенденти за картината.
	Това беше едно напразно пътуване.

	* * *

	— Това помага ли с проучването ви? — попита той, сякаш прочел мислите й, докато Флора внимателно преглеждаше документите в папката.
	— За съжаление, не — погледна го извинително тя. — Имаме историята до същия момент, до който и вие, но съм сигурна, че не е нужно да ви казвам, че има празнота там, където би трябвало да е последната продажба. Търсим нещо, което да ни покаже кога и къде е била продадена картината след 1943 година и кога и как се е озовала при нашите клиенти.
	— Което ще е трудно, когато си точно по средата на войната — обади се предпазливо той. — Знаете ли, аз имам интерес да я купя дори и без пълна история. Тази картина е била собственост на моето семейство много години. И просто искам отново да събера двойката заедно. — Той сви рамене сякаш й правеше услуга. — Никой друг няма същата емоционална връзка с нея както моето семейство. И аз съм готов да я приема при условия, които други няма да приемат.
	Флора се усмихна, разбирайки много добре, че това не е услуга. Беше видял възможност да я купи на по-ниска цена. Може би предложението му все пак нямаше да е толкова „сериозно“.
	— Много сте щедър. Може да сте сигурен, че ще предам това на клиентите си — усмихна се тя. — И беше много мило от ваша страна, че се опитахте да ни помогнете. Наистина оценяваме това.
	Той изглеждаше раздразнен от безупречния й отказ, но беше прекалено учтив, за да го покаже.
	— Няма проблем. През годините аз самият съм правил свои собствени проучвания за колекцията на семейството ми. За мен е много интересно. Почти хоби ми е.
	— Е, вие имате късмет — каза тя. — А ако някога имате нужда от…
	Щеше да предложи професионалните си услуги с визитка вече в ръката й, когато погледът й попадна върху черно-бялата снимка, която сега беше върху купчината листове. По-рано само й беше хвърлила поглед — в центъра на картината жена във вечерна рокля, седнала на диван, а двете картини на Реноар ясно се виждаха на централно място на стената зад нея. Но не само това…
	Флора отвори уста от учудване, а в главата й нахлуха въпроси. Не можеше да е същата картина, разбира се — тя беше при семейство Вермей в Париж. Беше я видяла със собствените си очи само преди няколко дни… И все пак защо имаше нейна снимка в папка тук заедно с другите картини, които предполагаемо бяха в колекцията на Ноа Хаас?
	— Всичко наред ли е? — попита Ноа, когато видя внезапното напрежение, изписано на лицето й.
	— Ъм… да — отговори Флора, опитвайки се да се съвземе, без да може да откъсне очи от снимката.
	Той погледна надолу, опитвайки се да идентифицира източника на притеснението й.
	— О, това е пралеля ми Наталия, сестрата на дядо ми — посочи той към жената на снимката. — На стената зад нея се виждат картините на Реноар. Пазя я като доказателство, че семейството ми ги е притежавало. При тези неща колкото повече документация, толкова по-добре.
	— Разбира се — промърмори Флора, вече загубила всякакъв интерес към картините на Реноар. — Пралеля ви е била много красива.
	— Да, така е — съгласи се той. — Казват, че била голяма красавица. Всъщност има неин портрет, нарисуван от един много модерен художник по времето, когато била на осемнадесет. Вижда се над лявото й рамо.
	— Това тя ли е? — попита Флора и посочи към портрета, който току-що бе привлякъл вниманието й. Престори се на учудена и се възползва от възможността да огледа внимателно жената и на снимката, и на портрета. Главата й се въртеше. Жената на портрета беше неговата пралеля?
	— Да, въпреки че на тази снимка изглежда доста различно. Тук е на тридесет и две и модата се е променила — наближавала войната.
	— Разбира се. — Гласът й беше само шепот, а в главата й звучаха тревожни предупреждения. Нещо не беше наред. Съвпадения като това не се случваха. — В семейството ви ли е все още? Имам предвид портрета.
	Знаеше, че не е, разбира се, но искаше да разбере какво знае той.
	— Не, за съжаление. Въпреки че и него се опитвам да открия от години. Имам папка като тази, пълна със снимки и документи, но не и картината, за която се отнасят. — Той сложи документите в папката и я върна на мястото й в класьора. — Както казах, това е хобито ми.
	— Може ли да ми кажете нещо за този портрет? Вероятно ще мога да помогна?
	— Вероятно бихте могли — изрече замислено той и на устните му заигра усмивка. — Става ли да ви разкажа на вечеря?
	— Моля?
	Въпросът я постави в трудна ситуация. Не го беше очаквала. Поне не и в този момент, защото беше прекалено разсеяна заради внезапната поява на портрета.
	— Искате ли да вечеряме заедно? — усмихна се той. — Тази вечер?
	— О…
	Флора срещна погледа му и ясно видя интереса му към нея въпреки — или може би точно заради — разликата в годините. Дали и той можеше да види нейния интерес към него? Можеше ли да разбере, че не от същия характер? Тя преглътна, а мислите й препускаха. Трябваше да разбере какво знае той за този портрет, който в момента беше поверен на нея. Защо беше при нея, а не при него?
	Дали Франсоа Вермей бе познавал пралеля му? Дали двете семейства бяха свързани с нещо повече от картините на Реноар?
	Трябваше да действа внимателно. Този човек имаше информация за портрета, която й беше нужна, но не беше длъжен да й помогне; нямаше причина да й казва каквото и да било за него. Флора беше дошла тук, търсейки отговори, а си тръгваше само с още въпроси.
	— Боя се, че политиката ми е да не излизам на вечеря с клиентите си.
	— Но аз не съм ви клиент — отговори бърз като светкавица той. — Освен това с какво може да навреди вечерята? Ще ви разкажа една история в замяна на вашата компания и малко хубаво вино — каза той, отвеждайки я бавно към вратата.
	— Добре — усмихна се Флора, спря и му подаде ръка. — Имаме уговорка.
	— Не, мис Сайкс. Имаме среща — ухили се той и пое ръката й в своята.


>	Тринадесета глава

	Виена блестеше като електрическо табло, великолепните дворци и барокови музеи на града бяха обсипани с хиляди светлини, зелените им покриви за момента потънали в тъмнина, а Дунав се извиваше като коприна по пътя си към морето.
	Флора стоеше на малкия балкон, който гледаше към натоварени улици и наблюдаваше трамваите, които се плъзгаха тихо, пазаруващите и офис служителите, които се прибираха у дома след още един горещ и прашен ден. Тя се взираше надолу, вече облечена и готова, опитвайки се да намери някакъв апетит за тази вечер. Беше прекарала следобеда в пазаруване — не бе взела със себе си подходящи дрехи за вечеря в един от най-луксозните ресторанти в града — като накрая се спря на черен копринен костюм на „Сен Лоран“ и обикновени обувки с висок ток на „Джанвито Роси“.
	Натисна „набери“ на телефона си и опита отново да се свърже с Фреди. Беше я търсил по-рано, докато е била в самолета. Когато не можеше да го чуе, каква ирония. Единственото време, когато телефонът й беше изключен! Разбира се, той не бе оставил съобщение и това я бе разтревожило още повече. Не можеше да не се притеснява. Усещаше физическото разстояние като още по-голямо от този град, може би защото беше тук за първи път и се чувстваше дезориентирана и незначителна. Винаги бе искала да види Виена. Това беше културната столица на Европа, някога домът на радикални мислители като Зигмунд Фройд, велики творци като Егон Шиле и Климт. Когато беше малка, баща й разказваше вълнуващо за каскадите от фонтани на двореца „Белведере“ и катедралата „Св. Стефан“ с нейната осемстотин и петдесет годишна история, която векове наред била най-високата сграда в Европа. Години наред тя си обещаваше, че ще отиде във Виена и ще види всички тези неща, когато най-после се появи възможност, но сега, когато възможността се бе появила, щеше ли да го направи? Как можеше да цени изкуството и красотата, когато хората не зачитаха истината? Когато семейството й се разрушаваше с лъжи?
	— Фло.
	— _Ф-Фреди?_ — заекна Флора, стресната от това, че той вдигна.
	— Няма нужда да звучиш толкова стреснато — пошегува се той. — Все пак ти ми звъниш.
	— Да, но… ти никога не отговаряш! — извика тя и се обърна с гръб към града, за да се съсредоточи върху думите си.
	— Законът на вероятностите означава, че някога ще го направя.
	Беше типичен за него кратък отговор. Опита се да приеме това за добър знак.
	— Как си?
	— Добре.
	— Наистина ли?
	— Добре съм.
	— Не ми звучиш добре. Храниш ли се? Дори гласът ти звучи отслабнал.
	— Говорила ли си с мама?
	— Не, откакто заминах от Англия. Защо?
	— Нищо.
	— Фреди! Какво ще ми каже тя? Защо си ми звънял?
	На другия край на линията последва мълчание.
	— На работа разбраха.
	Когато чу потрепването в гласа му, тя прехапа устна и стисна очи.
	— Но как? Кой може да им е казал? Имам предвид кой би…
	— Никой. Просто стечение на обстоятелствата. Приключихме сцените в „Елстрий“ и се местим на нова локация. Мароко… — той въздъхна. — Обаче аз не мога да отида. Условието да ме пуснат под гаранция — не мога да напускам страната. Паспортът ми е в полицията.
	— По дяволите — прошепна тя.
	— Да. Единственият път, когато сме навреме… — Искаше да прозвучи като шега, но не можа да я довърши, а нея не я беше грижа. Тя зарови пръсти в косата си и умът й заработи на бързи обороти. След това се отпусна, свита на топка до парапета, приклекнала на високите си токчета, облегнала лакти на коленете си.
	— И… и какво стана? Какво казаха?
	Чу го как си поема шумно въздух.
	— Че ме отстраняват с пълно заплащане до окончателния резултат от делото.
	— Добре.
	— Но… ами, това сигурно са глупости. Не знам дали ще мога да се върна, независимо от присъдата. Калта полепва, нали?
	— Не, не е така — възрази Флора. — Отмива се. Всичко това ще се забрави, гарантирам ти.
	Последва мълчание. След това:
	— Фло, много си мила.
	Флора затвори очи. Не искаше да е мила. Искаше да е права.
	— А къде са мама и тате? Не вдигат, когато се обаждам у дома.
	— Не. Преместиха се в апартамента засега.
	— Е, това е чудесно! — опита се да звучи бодро тя. Това беше първият дом на родителите им в „Кадагън Гардънс“ и само на десет минути с автобуса от жилището на Фреди във Фулъм.
	— Така ли? Боли върви по тротоара като мъж на токчета. А трябва да видиш и тате, когато събира изпражненията след него. Те вече са отвикнали от живота в града. Не трябва да са тук — това само увеличава стреса за тях. Трябва да са си у дома.
	— Ти също.
	— За мен е по-добре тук. Тук е нормално за мен.
	— Фреди, говоря сериозно — храниш ли се?
	— Шегуваш се, нали? Всеки път, когато се върна в апартамента, намирам поредната тенджера чили в хладилника или пай във фурната, или дрехите ми са изгладени. Сякаш имам елфи.
	Флора се разсмя, благодарна и за помощта на майка й, и за тази проява на предишното чувство за хумор на брат й. На него никога не му се беше налагало да се старае да накара хората да се усмихват, да се разсмеят, да го харесват. Ако тя бе преминала с лекота до този етап в живота си, популярна и харесвана, Фреди се бе втурнал напред, обичан от всички. Той привличаше хората — стари, млади, мъже, жени — и тя толкова се гордееше, че е неин брат, това, че има една и съща кръв с човек като него, я караше да се чувства специална.
	Последва естествена пауза и Флора си пое дълбоко въздух, събирайки сили.
	— Фреди, виж, знам, че каза, че не искаш никой извън семейството да знае, но… Мисля, че наистина трябва да говориш с Аги. Тя е от семейството. Бяхте заедно шест години. Разделихте се преди месец. Не може да се преструваш, че…
	— Не се преструвам! Но тя вече не е част от живота ми — отговори Фреди и гласът му изведнъж стана сух и строг. — Не искам да се въвлича в това. Така е по-добре за нея… по-добре е да стои далече от всичко това.
	— Но тя все още те обича. Знам, че е така.
	— Тя продължи с живота си — каза безизразно той.
	— Защото е отишла на няколко срещи? Не бъди глупав. Тя искаше да се омъжи за теб, Фреди. Седмица преди да скъсате, ми каза, че според нея ще й направиш предложение.
	Последва дълго мълчание.
	— Тя все още те обича — повтори Флора обнадеждена. — Сигурна съм, че ако й разкажеш, ще те подкрепи. Ще е много по-лошо, ако разбере от някой друг. Искам да кажа, какво ще стане, ако го прочете във вестника? Няма ли да си…
	— Достатъчно! — Гласът му прогърмя като заповед на генерал и я накара да замълчи стресната. Фреди никога не повишаваше тон. Той беше мистър Любезен. — Повече няма да говорим за нея, разбра ли ме? Не искам да чувам името й. Никакви изключения. Всичко приключи. А ако й се обадиш, ако й кажеш нещо, кълна се, че никога вече няма да ти проговоря.
	Флора не можа да отговори. Никога не го беше чувала толкова ядосан, никога досега не беше виждала такъв гняв в него.
	Гласът му потрепна.
	— Съжалявам. Съжалявам, Флора, но просто така трябва. Виж, ще ти се обадя скоро, става ли?
	И той затвори, оставяйки я сама в Града на мечтите, заклещена в един кошмар.


	— Много си красива.
	Очите на Ноа, по-сини, отколкото ги помнеше, се взираха в нея от другата страна на масата. Тя се усмихна, за да му благодари, но изобщо не му повярва. От рецепцията се бяха обадили в стаята й само няколко минути след като Фреди бе затворил и шокирана, ядосана и отчаяна, Флора не бе имала време да направи нищо за зачервеното си лице.
	Не че я интересуваше как изглежда. Бе искала само да си вземе душ, да се свие, облечена в хавлията, и да спи цяла седмица, но не можеше; беше тук и отново работеше с изкуствена усмивка на лицето и се чувстваше притисната, напрегната, гневна, подивяла. Не можеше да има пълно доверие на себе си; не беше сигурна дали ще може да води любезен разговор през цялата вечер и да я е грижа за изкуство, когато животът на семейството й бе съсипан, дали ще може да се храни с един непознат, когато имаше нужда от приятели.
	Флора затвори очи за момент, мислейки си, че иска да е в Париж. Инес щеше да знае какво да направи.
	Ноа все още я гледаше втренчено, когато тя отново отвори очи и отпи глътка вино.
	— Съжалявам.
	— Уморена ли сте?
	— Малко.
	— Знам как се чувствате. И на мен ми се налага да пътувам много във връзка с работата си. — Ръката му се поколеба върху столчето на чашата. — Вижте, ако предпочитате да не продължаваме…
	— Не, не — отговори бързо тя, опомняйки се. В момента дори компанията на един непознат беше за предпочитане пред хотелската стая. — Много ми е приятно, че съм тук. Не мога да повярвам, че успяхте да намерите маса толкова бързо.
	Това го зарадва.
	— Ами, семейството ми идва тук от много години. Обикновено успяват да ми дадат маса.
	Флора се усмихна, забелязвайки колко добре изглежда той в индиговия си костюм, който беше толкова прилепнал, че сякаш не оставяше място за портфейл или мобилен телефон в джобовете.
	Тя също започна да си играе с чашата си, докато оглеждаше останалите клиенти — всички елегантно облечени и окичени с летни бижута; белите покривки върху кръглите маси, които стигаха до пода; опушените огледала по стените, които отразяваха образите им като сенки.
	— Всъщност прабаба ми и прадядо ми са били редовни клиенти тук, когато ресторантът отворил през 1907 — продължи той, запълвайки мълчанието.
	— Наистина ли? — изрече Флора с престорен интерес, налагайки си да се включи в играта.
	— Да. — Той замълча за момент. — А пралеля ми е пяла тук един сезон. Спомняте ли си? От нейния портрет се заинтересувахте по-рано.
	— О, да. Как беше името й?
	— Наталия Шпигел, а преди да се омъжи — Хаас.
	Флора вдигна бавно чашата си, като се опитваше да не изглежда сякаш проявява прекалено голям интерес, докато в същото време попиваше всяка малка подробност.
	— А знаете ли кой е нарисувал портрета?
	— Художник на име Густав Хубер.
	Флора преглътна виното и се намръщи.
	— Хубер? Не съм срещала това име.
	Ноа примигна, изучавайки съсредоточеността й и начина, по който бе сбърчила чело.
	— Вероятно не. Той открил изкуството късно, като взел четка в ръка към края на тридесетте си години и разбрал, че има талант. Нарисувал Наталия и още няколко известни в обществото хора и след това го мобилизирали. Загинал на Източния фронт.
	— Каква ужасна загуба. Изглежда, е бил много талантлив.
	— Съгласен съм.
	Флора остави чашата си на масата.
	— И казвате, че портретът вече не е у семейството ви, така ли?
	— Точно така. И той бил продаден от пралеля ми по време на войната. — Той се поколеба. — Е, казвам продаден. Но това, което наистина имам предвид, е откраднат, предаден под дулото на нацистки пистолет, насочен в главата й. — Горчивината в гласа му беше очевидна и Флора остана да седи мълчаливо, докато той посягаше към виното и отпиваше една глътка; знаеше точно накъде води разговорът. Той забеляза умърлушеното й изражение. — Съжалявам. Аз… аз не трябва да говоря за това. Не е възпитано, нито учтиво.
	— Не, разбирам — прекъсна го бързо Флора. — Заграбването на произведения на изкуството от нацистите е въпрос, който и до днес създава проблеми за бранша. Пътят е сложен и труден и няма лесни отговори.
	Тя погледна надолу, разбирайки, че му е дала стандартен професионален отговор на много лично разкритие, паникьосвайки се, защото беше задължена, от една страна, заради конфиденциалността, а от друга — от елементарно човешко състрадание.
	— Изгубили ли сте някого във войната? — погледна я той.
	— Дядо ми е бил пилот на бомбардировач. Оцелял е някак.
	— Е, радвам се да го чуя. — Той замълча. — Моето семейство нямало такъв късмет. Те били измамени и изпратени на смърт.
	Думите му бяха мрачни, запратени като гранати. Флора не знаеше какво да каже.
	— … Измамени?
	— Да. Споразумели се да продадат всичко, което имали, в замяна на безопасно преминаване в Швейцария. Три дни по-късно, докато чакали разрешенията си за преминаване на границата, били прибрани от СС и качени на влака за Дахау. — Той отпи още една глътка от виното си.
	— О, Господи — ахна Флора. — Толкова съжалявам.
	— Почти цялото ми семейство унищожено с един замах — пралеля ми, съпругът й и четирите им деца.
	Флора покри уста, знаейки, че теорията за ужасите и реалното изправяне пред лицето им са две съвсем различни неща. Четири деца?
	— Не знам какво да кажа — прошепна тя.
	Ноа си пое въздух, поклати глава и изрече с извинителен тон:
	— Няма какво да се казва. За съжаление, това е съдба, която споделят милиони хора. Както ви казах и по-рано, дядо ми, братът на Наталия, вече бил емигрирал в Америка, преди да избухне войната, иначе предполагам, че и аз не бих седял тук сега. Дядо ми никога не си простил за това, че не накарал и сестра си да замине и това се отразило на останалата част от живота му. Вината на оцелелия. — Той погледна ужасеното изражение на Флора и наведе леко глава. — Съжалявам, простете ми. Както казах, това не е тема, подходяща за приятен разговор.
	— Не, аз… толкова е тъжно. — Тя замълча за момент, когато сервитьорът дойде с менютата. — Знаете ли у кого е сега? Имам предвид портрета?
	Сигурна беше, че той може да чуе лъжите, които излизаха от устата й, да види лицемерието в очите й.
	— И да, и не. — Той не обясни и тя се разсмя колебливо.
	— Объркана съм.
	— Знам на кого е бил продаден през 1943 — човекът, който ги измамил, същият, който купил и картината на Реноар. — Флора преглътна, без изобщо да е изненадана. Изглежда, че всички пътища водеха до Фон Ташелт. — Но той умрял същата година, без да остави наследници. Нямам представа къде и при кого е сега. И портретът е изчезнал като картината на Реноар. Никаква следа. — Той я погледна. — Разбира се, ако Реноар се е появил при клиентите ви, може би и портретът също е там?
	Флора отвори уста от учудване и той се разсмя.
	— Просто се шегувам.
	— О! — Тя преглътна, сигурна, че е видял истината, изписана на лицето й. — Е… — започна тя, опитвайки се да се съвземе. — Ако някога… ако някога поискате…
	Той протегна ръка през масата и стисна нейната.
	— Това ли е моментът, когато ми предлагате услугите си да го откриете? — попита той, внезапно понижил глас. — Защото ако онова, което казахте по-рано е истина, това, че не излизате с клиентите си, тогава нямам стимул да стана един от тях.
	Флора се почувства сякаш потъва леко.
	— Аз… аз… — заекна тя, усещайки как кръвта нахлува в лицето й като прилив, докато той не отделяше поглед от нея, а зениците му се разширяваха като черни лалета, вече свалил картите си на масата.
	За втори път в точно толкова минути тя не знаеше какво да каже.
	— Гладна ли сте? — попита той, притиснал леко с палец вената от вътрешната страна на китката й, усещайки как пулсът й се ускорява.
	Флора поклати глава. Скарването с Фреди по-рано и сега този разговор напълно я бяха лишили от апетит.
	— Не, всъщност не — призна тя.
	— Искате ли да се махаме оттук?
	Той се втренчи в нея, без да се бои от мълчанието, което последва въпроса му, без да се бои от отказа, който все още можеше да получи, без да се бои от нищо. Беше, смел, дързък, жизнен, беше тук.
	— Да — прошепна тя, а той вече вдигаше ръка да поиска сметката.


	Луната падаше на големи остри снопове ярка светлина върху тъмния, лъскав под и жълтата рокля грееше като миниатюрно слънце на отсрещната стена. Флора не можеше да свали очи от нея. През цялото време бе имала чувството, че в стаята с тях има и трети човек, присъствието й беше така ясно и силно.
	Ноа спеше до нея и тя отново се зачуди на събитията, които бяха довели до това двамата да лежат тук заедно. Имаше толкова причини при нормални обстоятелства това никога да не се случи — тя не търсеше това, той не беше неин тип, тя беше тук във връзка с работата си… Добри причини, всичките. Но събитията от предишните няколко седмици се бяха събрали в нея, за да създадат една перфектна буря от несигурност и лъжи, която бе нарушила равновесието й точно толкова, че да я накара да се втурне към спасението, което той предлагаше, дори и само за една нощ.
	Загледа се в плавното повдигане и спускане на гърдите му, кожата му, загоряла и тъмна под светлата му коса, отпуснатите му мускули, леко отворените му устни. Той беше умел любовник и тя се бе притискала в него, жадна и благодарна за отдиха, който й предлагаше, оставяйки тялото й да вземе връх над ума за известно време. Колко време беше минало, откакто беше споделяла легло с някого? Два месеца? Почти три? Така или иначе, със сигурност прекалено дълго за свободна млада жена. Чудно ли беше, че Инес непрекъснато се опитваше да я накара да даде още един шанс на Стефан?
	Тя се втренчи в Реноар, разбирайки напълно каква привилегия е дори да стои в една стая и да гледа картината, да не говорим за това да спи тук. И без това нямаше какво друго да гледа, вероятно по същата тази причина. Какво друго би могло да се конкурира с тази картина? В спалнята нямаше какво повече да се види от онова, което вече бе видяла при първото си кратко и учтиво посещение този следобед. (Наистина ли едва този следобед бе дошла тук? Тогава не предполагаше, че същата нощ ще спи в тази стая.) Гардеробите се отваряха с едно докосване на бутон, лъскавият копринен килим беше истинска наслада за босите й крака, бледосиво, преминаващо в сребърно; по тъмносивите стени нямаше отпечатък и от един пръст. Нямаше чекмеджета или радиатори, които да нарушават линиите на стаята, нямаше други снимки или дори кутия за копчета за ръкавели, която да издава човешко присъствие в подобното на галерия място. Само картината, леглото и те двамата.
	Остана да лежи още известно време, заслушана в бавното му дишане на заспал човек, и започна да усеща потрепване на мускулите на краката си, докато си припомняше отново разговора с Фреди от предишния ден. Нямаше наистина да престане да говори с нея. Нали? Флора не се съмняваше, че инстинктите й по отношение на Аги са правилни. Ако тя знаеше какво става… Но можеше ли да поеме такъв риск?
	Внезапно потрепери и през нея премина гняв за това, че изобщо се намират в такава ситуация — крият от приятелите си, живеят с тайни и лъжи. Ноа се размърда леко и се обърна на другата страна. Флора остана неподвижна за момент, неспокойна, с разтуптяно сърце, а след това тихо повдигна завивката и стана. Не можеше да лежи тук до него.
	Мина по килима и облече един памучен халат, който висеше на закачалка в банята. Беше прекалено голям и тя нави ръкавите и излезе на пръсти от спалнята в огромната дневна.
	Наля си чаша вода от чешмата в кухненския бокс — успя да намери чашите след няколко минути търсене. Докато отпиваше от водата, Флора разглеждаше с безразличие следата от дрехи, оставени по пода, тези доказателства за страст, които загрозяваха иначе перфектния минимализъм на апартамента. Тя потрепери отново и извърна поглед, приближи се до прозорците и се загледа в спящия град. В блоковете отсреща нямаше нито една светлина и трамваите най-после бяха спрели. Беше след три сутринта — часът на вещиците, както казваше баща й — и Флора имаше чувството, че в този момент е единственият буден човек в Европа.
	Обърна се с гръб към спокойния пейзаж и се загледа отново в апартамента, плъзгайки поглед по всичко с очите на външен човек. Видя скъпия италиански диван, картината на Сьора над камината, мраморната стена, професионалната кухня, количеството впечатляващи книги и скулптури и направи професионална оценка на изтънчения вкус на собственика на апартамента, независимо от „Петдесет нюанса сиво“.
	Струваше й се, че не трябва да е тук. Знаеше, че трябва да се върне в леглото, да опита да поспи и сутринта да си тръгне учтиво, но бързо. Щеше да се е справила добре, ако успееше да избяга, преди той да предложи закуска…
	Погледът й попадна върху чекмеджето, почти невидимото чекмедже, което обхващаше долната част на библиотеката като цокъл. Мозъкът й моментално се върна към работата. Портретът.
	Ноа й беше казал, че вътре има папка с историята на портрета, събрана с точно толкова внимание към подробностите, както бе събрал и информацията за картината на Реноар. Да, в ресторанта й беше казал името на художника и на жената, която бе нарисувал, и наистина и двете имена щяха да са от полза при установяването на името на картината и стартирането на проучването в историята на този портрет. От друга страна, ако информацията просто си лежеше там, вече събрана…
	Погледна към вратата на спалнята. Беше открехната и нито един звук не говореше, че се е размърдал или е забелязал отсъствието й. Флора остави бързо чашата си и тръгна към чекмеджето, натисна го и извади класьора. Вътре потърси червената папка с етикет „Изкуство“. След това започна да прехвърля папките в нея, търсейки художника Густав Хубер.
	Намери го бързо благодарение на азбучната система на Ноа и коленичи на пода. Стрелвайки очи към спалнята през няколко секунди, тя бързо свали кламера. Най-отгоре имаше цветна снимка на картината и закопчана към нея същата снимка, която бе видяла в папката за Реноар по-рано.
	Остави снимките и погледна следващия лист. За нейна изненада той не беше разписка или копие от счетоводна книга, а писмо — прегледа го набързо, но беше на немски и не можа да разбере нищо друго, освен това, че бе адресирано до хер Хаас и подписано от Густав Хубер. Не видя цифри, които да подсказват, че между тях са били разменени пари, освен ако не бяха написани с думи. Може би е била подарък? Или може би това беше само приемане на поръчката? Или настояване за плащане? Имаше толкова много възможности, но тя отново не можеше да разбере за какво става въпрос.
	Помисли за телефона в чантата си, с който можеше да снима писмото и по-късно да го даде на някого за превод, но той беше в спалнята, до леглото. Щеше ли да се осмели да влезе там и да рискува да събуди Ноа? Не можеше да остави документите пръснати тук, защото той наистина можеше да се събуди.
	Ядосана, Флора го остави настрани и разгледа последния лист. Той беше оригинална страница от счетоводна книга, чието мастило вече бе станало ръждивожълто върху хартията, видя познатата запазена марка на овала около думите отгоре на бланката, видя и датите, и отново онова име, от което се страхуваше.
	Но космите на голите й ръце настръхнаха, когато един внезапен звук — звукът, от който се боеше — привлече вниманието й към спалнята. Чу изскърцването на леглото, шумоленето на отхвърлената назад завивка. Флора си пое рязко въздух, събра листовете на спретната купчинка и ги закопча с кламера, но нямаше време да намери точното място по азбучен ред и ги пъхна напосоки в червената папка, сложи я в класьора и го върна в чекмеджето.
	Когато след миг Ноа се появи, тя стоеше до прозореца с чаша вода в ръка и с гръб към него. Той се приближи безшумно, мушна ръка под халата и обхвана едната й гърда, притискайки устни в шията й. Тя затвори очи и изпъшка тихо, притисна тялото си към неговото и се сгуши в обятията му. Ако бе усетил под ръката си учестения й пулс, щеше да го отдаде на сексуалното вълнение. Нищо повече.


>	Четиринадесета глава

	— Имаме голям проблем.
	Флора крачеше из миниатюрния офис, след като бе чакала цял ден Ню Йорк да се събуди, а след това — заради голфа с клиенти в Мейдстън, Източен Хамптън — Ангъс да успее да намери интернет връзка. Беше неделя, но тя бе дошла направо от летището и навън вече се стъмваше. Чувстваше, че почти изпада в истерия при мисълта за душ, храна и сън, а бонбоненорозовият пуловер за голф на Ангъс не й помагаше с нищо.
	— Слушам те.
	Ангъс запази безизразното си изражение. Казваше това винаги, когато мислеше „Плашиш ме“. Флора си пое дълбоко въздух.
	— Нали знаеш портрета, който намерих в апартамента на долния етаж?
	Последва мълчание.
	— Онзи без име и без подпис, следователно без никаква стойност? — попита след малко Ангъс, отпускайки се видимо, защото не ставаше въпрос за картината на Реноар.
	— Същият.
	— Какво за него? — повдигна вежда той.
	— Имам името на художника и заглавие за него.
	Ангъс изглеждаше объркан и Флора видя, че се опитва да разбере защо му казва това, след като бе отишла да проучи картината на Реноар.
	— Ъм… Добре. И какво?
	— Не. Въпросът, който трябва да ми зададеш, е как? Как съм научила всичко това?
	— Добре, Флора, как научи всичко това?
	— Ноа Хаас ми го каза… Жената на портрета е неговата пралеля.
	Последва мълчание.
	— Шегуваш ли се?
	Флора поклати глава.
	— Е, това е едно голямо съвпадение, по дяволите! — възкликна той.
	Тя отново си пое дълбоко въздух.
	— Да и не.
	— Какво искаш да кажеш? — погледна я с подозрение Ангъс.
	— Голямо съвпадение е, че се озовах в апартамента на праплеменника на жената, чийто портрет в момента сме изпратили на склад в Париж. Но не е чак такова съвпадение, когато човек разбере, че е бил продаден на определен агент през 1943 година.
	Лицето на Ангъс моментално посърна.
	— О, Господи, не ми казвай…
	— Франц фон Ташелт. Да, боя се, че е така — довърши вместо него тя.
	— По дяволите! — изруга той, стана от стола си и също започна да се разхожда. За кратко изчезна от полезрението й, но тя остана неподвижна, сигурна, че скоро ще се появи. — Значи вече имаме две картини в апартамента на семейство Вермей, които са били продадени на Фон Ташелт?
	— Две, за които знаем, но може да има и още. Когато започнем да проучваме и другите картини, може да попаднем на същото нещо. Господи, цялата доставка може да е била купена от него! Сделка на едро, лесно и приятно по средата на войната.
	Ангъс мълча дълго време и Флора знаеше, че се притеснява за това, че ще изгуби тлъстата комисиона, която би получил, ако доведат до успешна продажба картините — но ако това бе историята на предметите в апартамента, семейство Вермей не биха предложили нищо на аукционна къща.
	— По дяволите. — Той прокара пръсти през косата си, дърпайки толкова силно корените, че за момент сякаш си бе направил пластична операция.
	Но Флора не се разсмя при тази комична гледка. Чувстваше се празна отвътре. Миналата нощ — всичко, случило се в нея — сега й се струваше като лош сън. Не познаваше човека, в който се бе превърнала там — неискрена, безразсъдна, озлобена, манипулативна. Тя не беше такава. Какво ставаше с нея?
	— Хаас знае ли, че е при нас? Портретът, искам да кажа?
	— Не, разбира се, че не — поклати глава Флора.
	— Добре. Последното нещо, което искаме, е да предяви някакви претенции към него.
	— Има копие от разписката, която показва, че семейството му го е продало на Фон Ташелт. Освен това цената е доста добра, така че ще му е трудно да твърди, че нещата не са законни. Но наистина иска да го откупи. Отдавна се опитва да го открие, но очевидно следата спира до Фон Ташелт.
	— Господи, трябва да разберем защо картините на този нацист са в апартамента на клиентите ни.
	— Мисля, че по очевидни причини — каза тихо Флора. — Защото са ги купили от него. Той е бил техен агент.
	— Не, няма да приема това, докато не намерим документи, които го потвърждават — изрече упорито Ангъс. Помисли малко. — Все още има реален шанс Фон Ташелт да е продал реквизираните картини на трета страна, която след това може да е продала всичко на едро на семейство Вермей.
	Флора примигна към него. Продажба на едро неведнъж, а два пъти в рамките на една година? В най-добрия случай хипотезата му беше малко вероятна.
	— Шансът е минимален, Ангъс. Мисля, че трябва да се подготвим за най-лошото — че в крайна сметка семейството са купили директно от него и са спечелили от Третия райх. — Тя сви рамене. — Хей, може би затова бащата на Жак е заключил апартамента. Може би е бил добре обмислен план. Покрий се, остави нещата да утихнат…
	— Дявол да го вземе, дори не споменавай това, Флора. — Ангъс затвори очи, сякаш изпитваше болка. — Не разбираш потенциалната сериозност, на случая. Семейство Вермей са евреи. Ако това стигне до пресата, социалните последствия за тях може да са огромни. Миналата година стояха зад президента в деня в памет на загиналите във войните. Не мога… Дори не мога да си представя как ще им съобщим тази новина.
	Флора замълча и огледа безпомощно миниатюрния офис. Вечер стаята изглеждаше още по-малка, сякаш тъмнината навън притискаше стените и свиваше пространството. Нямаше и пердета или щори, които да я скрият, и Флора се чувстваше като изложена на показ под тази бяла светлина, сякаш офисът й на първия етаж се бе превърнал в сцена.
	— Трябва да видим какво пише в счетоводните книги на Фон Ташелт — няма значение дали е разписка, документ за прехвърляне на собственост, каквото и да било. Нужна ни е последната брънка от веригата, за да осигурим малко пространство между него и тях. Всичко отново се връща към това — каза най-после Ангъс. — Кажи ми, че имаш новини от галерията в Сен-Пол.
	— Все още не. Ще ги потърся пак.
	— Каза това и преди да заминеш за Виена.
	— Да, и веднага заминах за Виена! — отговори раздразнено Флора. — А след това дойдох направо тук. Работила съм през цялото време, Ангъс. Не се мотая! И трябва ли да ти напомням, че е неделя, предполагаемо ден за почивка? Те няма да работят, въпреки че аз работя!
	— Така е, права си. Съжалявам. Съжалявам. — Той зарови отново ръце в косата си. — Просто това започва да ме притеснява. Нямаме никакъв напредък. Дори все повече задълбаваме в проблеми.
	Флора не отговори. Ангъс беше прав. Не напредваха. Вместо да разграничат клиентите си от едно от най-опозорените имена в историята на изкуството, те само намираха още повече връзки между тях. Ако продължаваха така, щяха да разкрият истинска конспирация между двете страни.
	— Ами, страхувам се, че това не е всичко — въздъхна тежко тя. По-добре беше той да научи и останалото. — Има и още нещо. Вечерта, преди да отида във Виена, открих, че някои снимки на апартамента на семейство Вермей са качени в интернет.
	— Какво искаш да кажеш? _Как?_ — Гласът му се повиши с няколко октави. — Боже Господи, да не са ни хакнали?
	— Не, изобщо не са нашите снимки, това е проблемът. Качени са на сайта на някакви „градски изследователи“ — тя направи знаци за кавички с пръсти във въздуха — и преди да попиташ, това е някакво алтернативно движение. Хората обикалят наоколо, разглеждат изоставени сгради и качват снимките им на сайтовете си.
	— И кой е качил тези?
	— Не знам — сви рамене Флора. — Всички са анонимни, иначе ще ги арестуват за незаконно влизане.
	— О, Господи! — Той разтри лицето си с ръце. — Казваш ми, че има снимки на цялата колекция, която може да се види от всеки?
	— Не — поправи го бързо тя. — Не, снимките не са от осми, а от шести апартамент.
	— Празния? — Ангъс веднага се оживи. — Е, тогава всичко е наред! Там нямаше нищо интересно.
	— Освен портрета! Това ти казвам — Ноа Хаас може да ги види.
	Ангъс замълча.
	— Е, има вероятност, разбира се, но не е същото бедствие като да изтече информация за съкровищата на горния етаж. Можеш ли да си _представиш_ хората да разберат за това? От пресата веднага ще се нахвърлят върху тях. Ще се повтори случаят от Мюнхен — по дяволите, как му беше името?
	— Корнелиус Гърлит — каза тихо тя.
	— Да, той. Отново ще стане като с него — и даже още по-зле! Семейство Вермей заемат важно положение в обществото. Не, не, всичко е наред, това е просто една картина върху легло в празен апартамент. Защо някой ще се интересува от нея? Да оставим тези изследователи да се позабавляват. Имаме по-важни задачи.
	Флора загриза нокътя си.
	— Недей да се притесняваш толкова, Флора. Всичко е наред — засмя се той.
	Но тя не можеше да не се притеснява.
	— Просто съм… неспокойна — каза Флора, опитвайки се да намери правилните думи. — Колкото повече мисля, толкова повече ми се струва, че Травер ме излъга за това кой апартамент е бил открит. Каза, че е бил осми, но ти беше там с мен, Ангъс, ясно беше, че _никой_ не е влизал там преди нас. И после цялата тази история с погрешните ключове, които бяха дадени на Наташа — отново от по-нисш служител от фирмата, който не знае как стоят нещата.
	— Какво искаш да кажеш?
	— Мисля, че семейството не е трябвало да знае за апартамента на долния етаж. Мисля, че Травер нарочно им е дал погрешния ключ, този от осми апартамент, за да им попречи да узнаят за него.
	— Но защо? Долу няма нищо, освен картината на леглото. Защо да го пазят в тайна от тях?
	— Знам — потрепери Флора и поклати глава. — И аз не разбирам. Но просто знам, че нещо не е наред. Има прекалено много неща, които не са… както трябва.
	— А мислиш ли, че и Елвис също е жив? И че Мерилин е била убита? — пошегува се той и разпери широко ръце, разтягайки ромбоидите на пуловера си. — Изобщо не бих си помислил, че си от хората, които се увличат от конспиративни теории, Флора — изрече той. — Виж, ти самата каза, че от чекмеджетата в осми апартамент са изчезнали документи. Това означава, че там е _имало_ някой друг, освен нас. Означава, че е имало две групи от проникнали с взлом — изследователите на долния етаж и другите на горния. Знам, че е лош късмет, но нека погледнем нещата от добрата им страна — имаме дяволски късмет, че не са отмъкнали картините!
	Тя издиша шумно, чувствайки се като куче, което гони собствената си опашка.
	— Може би си прав.
	— Знам, че съм прав. Слушай, при теб е късно, а ти изглеждаш сякаш не си спала от дни. Прибери се, почини си и дори и нищо друго да не направиш утре, свържи се с проклетата галерия в Сен-Пол. Ако трябва, отиди там и нахлуй в проклетите архиви. Чакахме достатъчно дълго. Отговорите, които търсим, са в техните документи, сигурен съм. Нещата не са толкова сложни, колкото ги изкарваме.
	Ние? Или тя? Той на нея ли прехвърляше вината? Ангъс видя тревогата й и отмести поглед виновно.
	— Виж, трябва да знаеш, че вчера говорих с Лилиан. Знам, че ти ръководиш този проект и не исках да се намесвам, но ти беше във Виена и тя не можеше да се свърже с теб.
	— Просто кажи какво има, Ангъс.
	— Тя настоява картината да се включи в аукциона на „Кристис“.
	— Ами, невъзможно е — объркана, Флора сви рамене. — Не и докато не изясним всичко.
	— Точно това е проблемът — времето ни изтече. Крайният срок беше снощи… и аз вече го направих.
	Изражението на Флора се промени. Бяха говорили за това в петък вечерта. Тогава изобщо не беше споменато, че крайният срок е след двадесет и четири часа.
	— Но…
	И тогава разбра. Разбра защо й бе купил билет за първия полет за Виена, бързайки да я отдалечи от Париж, за да не му се пречка, докато той преговаря през главата й със семейството за включването на картината. Това изобщо не беше дошло от Лилиан. Ангъс мислеше само за едно — онзи дълг към банката.
	— Всичко е наред, Флора — каза той, виждайки, че разбира, и вдигна ръце. — Всичко ще бъде наред. Но точно затова искам да побързаш с галерията, разбираш ли?
	Флора не можеше да повярва на това, което чуваше. За да спаси жалкия си задник, той бе включил картината на Реноар в най-големия и важен аукцион на произведения на импресионистите за годината въпреки факта, че собствениците й, еврейско семейство, известно с благотворителната си дейност, не могат да докажат, че им принадлежи, а фактът, че картината е у тях, разкрива бизнес сделките им с Третия райх? Семейството знаеше ли изобщо как това поставяше в риск репутацията им? Тя поклати глава, разбирайки, че не знаят, защото в противен случай никога не биха се съгласили. Не, Ангъс действаше соло и се надяваше всичко да се нареди навреме.
	Той беше луд. Или отчаян.
	— Имаме нужда да я продадем, Флора — изрече той, четейки мислите й. — От банката започват да стават настойчиви.
	— О, Господи, Ангъс! — прошепна тя.
	— Виж, отговорът е в Сен-Пол, знам, че е там. Винаги е на най-очевидното място. Говори с тях сутринта, а след това отиди в къщата в четири следобед. Сега, когато картината е включена в аукциона, Лилиан иска пълна информация. Ще очаква повод за празнуване.
	— А ако не науча _нищо_ от галерията? — разшириха се очите на Флора. — Тогава какво да им кажа? Че баща им е работил с нацистите?
	— Виж, това няма да се случи. Защо да се случва? Щом индексът на „Гети“ казва, че документите са в Сен-Пол, значи са в Сен-Пол. Всичко е наред.
	— А ако до четири все още не са ги намерили? — не се отказваше тя. — Тогава какво?
	— _Ако_ галерията все още не може да се стегне, тогава… тогава измисли нещо. Кажи им, че баща им купил картините от една стара дама, която давала храна на птиците през зимата и оставила къщата си на местното сиропиталище… Не ме е грижа! Кажи им каквото и да е, но не и историята, която имаме в момента. Тя е истина, но не цялата истина. Има и още, усещам го.


	Нощта беше тъмна, потънала в тишина под тежестта на горещината, а дърветата клюмаха, сякаш заспали, и когато Флора излезе от офиса, тя усети във въздуха приближаването на буря. Имаше чувството, че цели светове се сблъскват, че в атмосферата просто има _прекалено_ много от всичко — самият въздух, който дишаше, беше прекалено наситен.
	Както обикновено, около полунощ трафикът вече не беше така натоварен и въпреки че на равни интервали минаваха таксита, тя не вдигна ръка, за да се прибере бързо у дома. Имаше нужда да прочисти ума си, да се опита да мисли правилно и затова тръгна пеша. Вървеше покрай паркираните коли и тъмни апартаменти, затворените бутици с осветените им витрини, групите студенти, които се редяха на опашка, за да влязат в клубовете, туристите, излизащи от ресторантите, пустите улици, където стените бяха покрити с графити.
	Вървеше по улици, които не познаваше, из райони, които не бе виждала, без да чува звука от собствените си стъпки по тротоарите, а през ума й минаваше това, което щеше да каже на следващия ден на семейство Вермей. Спря едва когато чу звука от счупено стъкло и внезапен вик откъм една тясна уличка, изведнъж осъзнала безразсъдството си. Обърна се неуверено.
	— Имате ли нужда да ви откарам?
	Флора погледна към мотопеда, спрял до нея, питайки се кой би могъл да си помисли, че ще е достатъчно глупава да се качи на мотопед с абсолютен непознат.
	На погледа й отвърна Ксавие Вермей. Не се усмихваше, но и не беше намръщен и за момент — само за момент — тя забрави, че двамата се мразят един друг.
	— Не — отговори тя, изпълнена с подозрение. Какво искаше _той_? — Нямам нужда да ме откарате.
	Той сведе поглед за секунда и отново вдигна към нея черните си очи.
	— Сигурна ли сте? Тук може да стане доста опасно по това време на нощта. — Погледна към уличката, където гласовете — вече няколко — крещяха и започваше боричкане.
	Тя огледа по цигански черната му коса, която падаше разрошена по лицето му, без каска, естествено. На мъждивата светлина не можеше да разчете изражението в очите му — нищо ново в това — но различи предизвикателно издадените му напред устни. Стори й се странно, че й предлага помощ, като в същото време успяваше да изглежда сякаш го прави с нежелание — Ксавие имаше гневното изражение на дете, принудено да подели бонбоните си.
	— Наистина ли сериозно очаквате да приема помощ от _вас_? — Флора беше сигурна, че щеше да се чувства в много по-голяма опасност на мотопеда с него, отколкото да върви сама по тъмните улици. — Ще поема риска, благодаря.
	Обърна се и продължи да върви. Очакваше да чуе запалването на мотора, Ксавие да даде газ, неизбежния рев на малкия двигател, докато мотопедът се отдалечава от нея, но това не се случи.
	Няколко минути тя не се осмели да погледне назад — не искаше той да види, че се чуди какво става — но любопитството й надделя и когато се обърна, с учудване видя, че той бута с крака мотопеда на няколко метра зад нея.
	Спря и го погледна втренчено, очаквайки да й даде обяснение, но той просто се втренчи в нея в отговор с онова непроницаемо, предпазливо изражение, което успяваше да е и предизвикателно, и някак привлекателно.
	— Какво правите? Какво правите _тук_? — извика тя и вдигна ръце във въздуха, ядосана и без да е сигурна дали това, че върви бавно след нея по този начин, означаваше, че е приятел или враг. Да я сплаши ли се опитваше?
	— Прибирам се вкъщи. А вие не трябва да сте тук сама. Полудяла сте да вървите тук така. Това е район с лоша слава през нощта.
	Флора примигна удивена, че се очаква да повярва, че той предполагаемо беше загрижен дали тя е, или не е в безопасност в тъмното.
	— Вас какво ви интересува?
	Но този път той не направи опит да отговори и след минута, през която никой от тях не проговори — докато Париж спеше, а небето потъмняваше още повече — тя се обърна на другата страна и продължи пътя си. Да върви по дяволите тогава. Щом той не говореше, тя също щеше да мълчи.
	Флора тръгна по-бързо, усещайки как по кожата й избива пот, но въпреки това размахвайки ръце още по-непокорно. Опита се да се съсредоточи върху други неща и да не мисли за него — трябваше да говори с галерията утре, трябваше да се свърже с Фреди и да му се извини, че го беше разстроила в неделя — но мисълта, че Ксавие караше бавно след нея, жужеше в главата й като ядосана пчела, очите му изгаряха тила й, предизвикваха я да се обърне отново и да провери дали все още е там. От време на време виждаше отражението му в някоя витрина, ако пред нея светеше улична лампа, но не искаше да му достави удоволствието да изглежда сякаш го търси. Каквато и да беше играта му, тя нямаше да се включи.
	Когато зави по следващата улица, една светкавица внезапно раздра небето и Флора подскочи стреснато и изхлипа, преди да успее да се спре — никога не бе обичала да е навън при гръмотевична буря. Тя напрегнато започна да търси къде да се скрие, страхувайки се от нови светкавици. Инстинктивно се обърна към него, единствения друг човек наоколо — той я гледаше втренчено, повдигнал съвсем леко едната си вежда, сякаш се подиграваше на отказа й да приеме помощта му, сякаш казваше: „Видя ли?“.
	След миг по небето премина тътен сякаш топка за боулинг се търкаляше по пистата, разби натежалите облаци, които се бяха събрали в нестабилни кули, и от тях рукна пороен дъжд. Струите падаха твърди като пирони и жилеха кожата й, а дрехите й веднага прогизнаха. Косата й залепна за бузите и тя се задъха, докато опитваше да избегне посребрените от луната стрели.
	Ксавие се засмя. На нея. И той беше прогизнал, но сякаш изобщо не го беше грижа, сивата му тениска беше така мокра, все едно бе плувал с нея.
	— Сигурна ли сте, че не искате да ви откарам? — изрече провлачено той.
	Флора го погледна злобно, убедена, че ако приемеше, той щеше да отпраши с мотопеда.
	— Абсолютно — сопна се тя, завъртя се на пета и отново закрачи решително. Сега дори по-бързо.
	Хубавата й памучна рокля на „Клое“ бе прилепнала за краката й, ниските й обувки с вълнообразно изрязано деколте се бяха свили, кожата им беше прогизнала, но нямаше смисъл да тича. Така или иначе, вече беше мокра. Помисли си, че не може да стане по-мокра, докато гневно отмяташе косата от лицето си, а бузите й бяха порозовели там, където кичурите бяха ударили лицето й като миниатюрни камшици. Но най-важното — нямаше да бяга от него. Нямаше да позволи Ксавие да си мисли, че я е принудил да бяга, че я е притеснил. Че по някакъв начин е спечелил.
	И така продължиха в странен танц през мокрия град, Ксавие една неясна сянка зад нея, която извиваше около паркираните коли, а Флора решително се държеше сякаш той не съществуваше. Е, държеше се сякаш той не съществуваше, но не можеше да забрави за него — мълчанието му изпълваше главата й, а волята му беше стена, която трябваше да преодолее, и Флора дишаше все по-учестено, докато вървеше, стиснала ръце в юмруци.
	Беше на улицата на Инес, когато телефонът й иззвъня и ръката й хвръкна към чантата да го вземе, отчаяно търсейки нещо, което да прави, нещо, с което да му покаже, че не е сама тук с него.
	— Да? — изрече тя и погледна през рамо. Ксавие пълзеше след нея, възседнал мотопеда, втренчен в нея, но вече малко по-близо отпреди, защото тя бе спряла, за да отговори. — О, Ноа, здрасти. — Сърцето й подскочи. Изобщо не трябваше да отговаря! Обаждане късно през нощта? Кой можеше да бъде, освен любовник? Но Флора бе проявила безразсъдство, бе прибързала в отчаянието си да направи нещо, с което да отклони вниманието си от _него_. — Как си?… Да, беше чудесно, благодаря. Навреме… Да, току-що си тръгнах… побъркан ден… Знам, и то в неделя! — Осъзна, че е почти пред вратата към двора на Инес и спря. — О?… Разбирам… — Ксавие се появи и спря пред нея, а черните му като въглени очи пламтяха с… какво? Какво искаше? — Д-да, разбира се, ще бъде чудесно…
	Внезапно Ксавие запали мотора и започна да го форсира като някакъв побъркан тийнейджър, отново и отново, така че тя не можеше да чуе какво казва Ноа. Но това нямаше значение. Внезапно Флора осъзна, че това, което имаше значение, беше какво казваше _тя_.
	— Да, сигурна съм — изрече тя, без да откъсва поглед от очите на Ксавие, отказвайки дори да примигне. — Много ще се радвам.


>	Петнадесета глава

	Събуди се късно. Беше забравила да настрои алармата и поне веднъж бе спала добре, потъвайки в дълбока забрава без сънища, прогизналите й дрехи все още на купчина на пода до леглото. От бриза, който повяваше през отворения прозорец, разбра, че снощната буря беше прогонила вчерашната потискаща горещина, а от тишината в апартамента заключи, че е сама.
	Остана да лежи известно време, чувствайки странен оптимизъм. Небето беше кристално синьо, по него се носеха бели облачета и тя имаше усещането, че е преминала от състоянието на хаос през последните няколко седмици към състояние на спокойствие. Днес щеше да е денят, когато всичко щеше да стане по-добре. Днес щеше да е денят, когато ще получат отговори. Помисли за Фреди — днес беше денят, когато истината щеше да победи.
	Грабна телефона си и изстреля съобщение до Инес, канейки я на брънч.
	Отговорът на Инес дойде след секунди. Приемаше! Флора отхвърли завивката и влезе под душа, усещайки как водата я измива и отнася нечистотията на Виена.
	Виена… Спомни си обаждането на Ноа предишната вечер, поканата му за още една среща. Затвори очи и остави водата да се стича по лицето й; щеше да се наложи да му се обади и да му обясни как стоят нещата. Нямаше смисъл да си губят времето. Никога не би казала „да“, ако Ксавие Вермей не я бе _притеснявал_.


	Когато Флора изтича към кафето с току-що изсушена коса и развята от вятъра рокля, Инес вече беше там. Беше се изтегнала на пластмасовия плетен стол сякаш беше шезлонг, с дългите си голи крака, загорели под късите дънкови панталони, стиснала цигара с пръстите си, а ръката й висеше отпуснато и косата й беше разпиляна, сякаш е имало малка експлозия.
	— Здрасти — поздрави весело Флора и издърпа стол за себе си. Инес отвори лениво едното си око и се ухили.
	— Здравей и ти — каза тя и се повдигна в малко по-изправена поза, прибирайки краката си, за да може Флора да стигне до масата. — Изглеждаш бодра.
	— Благодаря. Спах добре.
	— Спала си _дълго_. Не бях сигурна дали да те събудя.
	— Радвам се, че не го направи. Имах нужда от тази почивка. Ангъс беше прав, бях на края на силите си.
	— Ангъс? Хм. И как е той?
	Флора знаеше, че Инес намира Ангъс за прекалено тревожен и прекалено много англичанин, почти колониален тип, който рядко излиза от своята „мрежа“ от стари приятели от училище както в работата, така и в забавленията си. Като човек, който бе отхвърлил собственото си привилегировано племе заради една по-дръзка група приятели, тя почти не понасяше хората като него.
	— Стресиран. Какво ново? — попита весело Флора, улови погледа на един _serveur_ и поръча два пъти еспресо, кроасани и портокалов сок.
	— Защо да се стресира? Справяте се много добре, нали, благодарение на могъщите Вермей?
	Инес дръпна за последен път от цигарата си и я загаси в пепелника, издухвайки дима от ъгълчето на устата си. Пръстите й бяха украсени с множество изящни златни пръстени — един с формата на стрела, друг изписваше думата _amour_ с извити, свързани една с друга букви, трети навит три пъти в тънка нишка, която тръгваше по пръста й — и огромни златни триъгълни обици, които проблясваха в косата й.
	— Ами, познаваш Ангъс, не е доволен, ако няма драма, за която да се тревожи. Винаги намира нещо. — Тонът й нарочно беше небрежен, нямаше да се притеснява за задължението им към банката. Днес беше денят, когато всичко щеше да се оправи.
	Тя погледна към улицата, наблюдавайки минувачите, които се събираха на групи пред светофарите, навили ръкави на ризите, сложили слънчеви очила; погледът й проследи колоездачите, които криволичеха лениво по пътя, с кошници на колелата и развети от вятъра коси. Днес целият град сякаш беше влюбен в лятото.
	Инес я наблюдаваше, докато тя гледаше тях.
	— Е, как беше Виена?
	Флора отново насочи вниманието си към своята приятелка.
	— Добре. Не беше скучно — усмихна се тя.
	— Получи ли това, от което имаше нужда?
	— О, да. — Тонът на Флора издаде намека и след миг Инес ахна.
	— О, Господи, какво си направила? — попита възхитено тя и сграбчи ръката на Флора.
	— Спах с него — сви рамене Флора.
	Инес остана с отворена уста.
	— С Ксавие?
	Този път Флора остана с отворена уста.
	— К… _какво_? Не! Защо казваш _това_? Защо си мислиш, че… — тя не можа да довърши, едновременно толкова разгневена, възмутена и изумена, че едва си поемаше въздух.
	— Добре де, съжалявам. Просто си помислих… — Инес сви рамене и замълча. — С кого тогава?
	— С мъжа, с когото отидох да се срещна във Виена! — изрече сърдито Флора, сякаш Инес трябваше да го знае.
	— Спала си с клиент? — попита Инес още по-шокирана.
	— Той не е клиент — поправи я бързо Флора. _А сега вече никога няма и да бъде_ — помисли си тя, спомняйки си последната гледка към картината на Реноар, която висеше в спалнята, докато тя лежеше в леглото. — Просто проследявахме информация за историята на една картина.
	— Въпреки това не е типично за теб.
	— Да, ами, може би ми е омръзнало да съм… аз. Напоследък не беше много забавно.
	— А той беше ли? Забавен искам да кажа? — попита Инес и се наведе над масата, облегнала глава на едната си ръка.
	— Ами, не съм сигурна, че „забавен“ е думата, която бих използвала за него. Той е по-възрастен, но…
	— Беше добре, нали?
	Флора се усмихна и сви тактично рамене. Инес беше възхитена.
	— Харесваш ли го?
	— Ами, спах с него, нали?
	— Имаш ли снимка? — повдигна вежда Инес.
	— Разбира се, че не! — избухна в смях Флора. — Не направих селфи на нас двамата в леглото!
	— Защо не? — засмя се в отговор Инес и вдигна въпросително ръце във въздуха. — Ще се видиш ли пак с него?
	— Не. Всъщност той ми се обади снощи. — В ума й отново се появи Ксавие Вермей. Тя бързо го прогони. — Тази седмица пристига и иска да отида с него на _Concours dʼÉlégance_* в „Шантии“, но… — тя поклати глава и издиша бавно — ще му се обадя по-късно и ще му кажа, че не мога да отида.
	[* Състезание между собствениците на коли за най-красив автомобил. — Б.пр.]
	— Но _защо_? — ахна Инес.
	— Защото в това няма бъдеще. Първо, той е във Виена, а аз съм тук. А когато не е така, той е в Ню Йорк, а аз съм в Лондон.
	— И какво? Току-що каза, че пристига. Ако го ха…
	Флора я спря, слагайки твърдо ръка върху нейната.
	— Инес, знам какво ще кажеш, но между нас няма да се получи нищо. Той е много мил, прекарах страхотно. Но това беше всичко. Нищо повече.
	Инес изпъшка и отпусна глава върху протегнатата си ръка, така че лицето й почти докосваше масата.
	— И кога ще е нещо повече при теб?
	Флора не отговори. Сервитьорът бе донесъл кафетата им. Инес вдигна поглед към нея с глава все още върху ръката си.
	— Наистина не разбирам. На двадесет и седем си, абсолютно прекрасна. Куп мъже навсякъде се влюбват лудо в теб, а ти никога не искаш да знаеш!
	— Извинявай, но не съм виновна, че между нас няма химия — възрази Флора.
	Инес седна по-изправена.
	— Знаеш, че Стефан все още е луд от любов, нали? Бруно казва, че непрекъснато говори за теб.
	Флора й хвърли кос поглед и сви устни.
	— Виж, Стефан е чудесен човек. Но какво искаш да кажа? Той ми е просто _приятел_.
	— Но те всичките са само приятели за теб. Как може да си толкова стара и да не си се влюбвала? Наистина не разбирам!
	— Очевидно — промърмори Флора. — А и не сам _толкова_ стара.
	— Странно е, само това казвам. Повечето хора на тази възраст са били влюбени. Повечето хора са оставали с разбити сърца.
	— О, ами тогава, аз съм съкрушена, че съм стигнала дотук незасегната — отговори Флора с натежал от сарказъм глас.
	— Противно на всички любовни песни, разбитото сърце всъщност е полезно. Кара те да пораснеш. — Инес насочи пръст замислено към нея. — Нали разбираш, че може би очакванията ти за това какво всъщност е любовта всъщност са нереалистични.
	— Не мисля така.
	— Любовта не са стаи, пълни с рози.
	— Напълно наясно съм с това.
	— Освен това невинаги е удобна. Или човекът не е този, в когото човек си е представял, че ще се влюби. И любовта от пръв поглед се среща _много_ рядко. Аз дори не бях забелязала Бруно първите няколко пъти, когато се бяхме срещали, а виж ни сега.
	— Невъзможно е да не ви вижда човек — пошегува се Флора.
	— Искам да кажа, че може да намериш нещо общо с този човек, ако му дадеш шанс. Очевидно си го харесала достатъчно, за да скочиш в леглото с него.
	Флора не отговори. В леглото му я бяха отвели обстоятелствата, а не химия или нещо общо между тях. Беше самотна и разстроена и далече от дома. Беше стигнала до краен предел на силите си и й беше омръзнало да е разстроена. Искаше малко утеха, малко спокойствие. Това беше всичко.
	Инес измъкна още една цигара от пакета и я запали. Флора протегна ръка към кафето си.
	— Това е неприятно натъртване — промърмори Инес, поглеждайки към вътрешната страна на ръката й.
	— Кое? — попита Флора, огледа ръката си и видя четири кафяви овални отпечатъка върху кожата си. — Чудя се кога е станало.
	— Виена? — попита небрежно Инес и повдигна лукаво вежда. Но натъртването беше прекалено старо, за да е от Виена.
	Флора усети как стомахът й се свива, когато си спомни за силната ръка на Ксавие пред къщата им, когато я бе хванал, за да не падне по стълбите.
	— Да, може би — промърмори тя с Ксавие Вермей в мислите. Отново. Погледна Инес: — Кажи ми, защо помисли, че съм спала с Ксавие Вермей?
	Инес я погледна и сви рамене.
	— Не знам — отговори тя след кратко мълчание. — Наистина не знам… просто това беше първата мисъл, която ми хрумна.
	— Странно е обаче, като се има предвид, че почти не го познавам.
	— Е, ако трябва да сме честни, и другия почти не си го познавала — намигна й Инес.
	— Да, но не съм имала чутовен скандал с него.
	— Вярно е и е още една _сериозна_ причина да се видиш с него още веднъж — разсмя се Инес и се наведе, за да избегне бучката захар, която Флора запрати към нея.


	Половин час по-късно Флора беше на бюрото си, а до нея стоеше чаша с недокоснат зелен сок, който се разделяше на воднисти слоеве от утайка като проба от водата в езеро, докато тя слушаше как телефонът от другата страна звъни.
	— _Attlee et Bergurren_ — изрече тих и делови глас.
	— Здравейте. Галерия „Атлий и Бергурен“ ли е?
	Последва кратко мълчание, вероятно заради глупостта на въпроса.
	— Да. С какво мога да ви помогна.
	— Здравейте. Казвам се Флора Сайкс. Консултант съм в областта на изящните изкуства и работя в Париж за свой клиент. Миналата седмица ви изпратих писмо с молба за информация от архивите на галерия „Фон Ташелт“ в Париж, които се пазят при вас?
	— … Да?
	— И се чудех дали вече имате някаква информация за мен? Наистина е много спешно.
	Последва мълчание.
	— Един момент, ако обичате.
	Флора остана да чака, а жената остави телефона на бюрото и стъпките й отекнаха глухо, докато тя се отдалечаваше по каменния под.
	Флора прехапа устна и започна да си играе с химикалката си. Накрая стъпките се върнаха.
	— Ало?
	— Да. Здравейте, да — изрече Флора и съсредоточи цялото си внимание.
	— Боя се, че не успяхме да намерим това, което търсите, _madame_ — каза кратко жената, преминавайки направо на въпроса.
	— … Какво? — изрече глухо Флора.
	— В писмото си искате продажбите след 1943 година. При нас няма нищо след 1942.
	— Но аз мислех, че счетоводните книги са при вас? — настоя Флора. — На сайта на „Гети“ пише…
	— Само до 1942 година. Нямаме нищо след това. Абсолютно никакви документи.
	Флора замълча, а кръвта й се втурна в главата и започна да блъска в ушите й. Това не можеше да е вярно.
	— Всички документи са изгубени?
	— Било е по време на войната, _madame_. Много неща са изгубени по време на бомбардировките.
	— Разбирам. Да…
	Как, по дяволите, щеше да съобщи тази новина на Ангъс? Това беше истинско бедствие, последната им надежда — разбита. Веригата не беше пълна, документите, които им бяха нужни, в крайна сметка бяха изгубени и не можеха да докажат, че семейство Вермей са законните и истински собственици на картината, а само, че е у тях. Дали френската правна система щеше да признае старата пословица, че притежанието е девет десети от закона?
	— Извинете? — изрече тя, осъзнала, че жената все още говори. — Бихте ли повторили?
	— Казах, че вероятно може да проверите при нотариуса, който се грижи за наследството. Възможно е те да имат повече информация. Понякога при тях се пазят документи за стари случаи като този.
	— О, разбира се — отговори Флора без ентусиазъм, но въпреки това отново взе химикалката си.
	— Номерът е 1 44 49 65 20. „Травер и син“. Потърсете Лионел Травер, той е старшият съдружник.
	Химикалката падна от ръката на Флора.
	— Лионел Травер е нотариус по наследството на Фон Ташелт? — изрече дрезгаво тя.
	— Да, _madame_. Проблем ли има?
	Но Флора вече бе затворила и заровила ръце в косата си, крачеше из офиса, облягайки се на стените и отблъсквайки се отново, сякаш отскачаше от тях.
	Тя затвори очи, опитвайки се да успокои мислите си, опитвайки се да намери рационални отговори на въпросите, които веднага се бяха породили заради тази нова, неочаквана връзка между семейство Вермей и Фон Ташелт.
	Вече нямаше съмнение, че са се познавали, но въпросът беше колко добре? Дали са били в напълно явно сътрудничество един с друг, при което Фон Ташелт е купувал на ниски цени и е продавал евтино на Вермей? Колко далече е стигало бизнес сътрудничеството им, за колко картини става въпрос? Тя стисна очи при спомена за стотиците предмети на изкуството, складирани в апартамента. О, Господи, колко от тях щяха да се окажат свързани с това белязано сътрудничество? Колко опитващи се да избягат, отчаяни семейства са били въвлечени?
	Тя се втренчи със силата на лазерен лъч в миниатюрната пукнатина на отсрещната стена и умът й работеше на пълни обороти, докато оставяше това разкритие да се избистри. Значи бащата на Лионел Травер е бил нотариус и на Фон Ташелт, и на Франсоа Вермей. Това наистина ли беше едно огромно съвпадение? Двама богати и влиятелни мъже и един известен адвокат? Разбира се, че не. Кръговете, в които са се движили тези хора, по необходимост са били тесни, елитарни и ексклузивни и те са делели не само адвокати, а винаги наемали едни и същи организатори на партита или икономи от едни и същи агенции. Всъщност може би щеше да е по-необичайно, ако те _не се бяха_ познавали.
	Но това не означаваше, че двойното участие на Травер не я притесняваше. Държанието му по време на срещата им й се беше сторило странно тогава — решимостта му да пречи, предпазливостта му, заплашителните му мълчания, прекъсвани само от дори по-заплашителен сарказъм. Нищо чудно, че беше толкова потаен! Дали се беше досетил, че е въпрос само на време, преди тя да успее да свърже тези двама клиенти — единият сега с лоша слава, другият високо ценен? Нямаше ли да е по-лесно за него да й каже още тогава, че двамата клиенти на баща му са работили заедно? Още колко дълго е мислел, че може да го пази в тай…?
	И изведнъж Флора разбра. Празните чекмеджета… липсващите документи върху бюрото… това, което можеше да докаже съмнителните сделки. Травер ги беше взел! Разбира се, че ги беше взел. Точно затова й беше пречил по всякакъв начин по време на срещата им. Репутацията на Фон Ташелт беше съсипана и всяка връзка с него беше нежелана, докато семейство Вермей, любимците на обществото, бяха онзи голям клиент, който позволяваше на „Травер и син“ да са на върха. Съвсем естествено беше Лионел Травер да се отърве от всичко, което можеше да свърже тези две имена, дори и това с един замах да превръщаше едно безценно произведение на изкуството в картина без никаква стойност.
	Все още замаяна от това, което бе разбрала, Флора се върна при компютъра и бързо намери снимките на апартамента, които бе направила през първите двадесет и четири часа. Може и да нямаше документите, с които да докаже теорията си, но беше сигурна, че са били там. Не беше ли ги снимала, когато за първи път бе влязла вътре? Но защо не бе разгледала както трябва, когато имаше тази възможност? Защо бе позволила предметите на изкуството така да я разсеят, когато материалите за тях, от които имаше нужда, бяха пред очите й? Сега вече със сигурност нямаше да ги намери. Ако Травер се опитваше да защити репутацията на своята фирма, тогава в най-добрия случай щеше да скрие уличаващите документи, ако не и да ги унищожи напълно. Стана й зле, като си спомни неискрения му въпрос онзи ден в неговия офис. _Ние сме на една и съща страна, нали?_ Но не бяха. Той работеше срещу нея от деня, в който бе пристигнала, и се намесваше в проучването й, за да защити собствените си интереси. Сега вече изобщо нямаше да успее да проследи цялата история на картината. Щеше да се наложи да я изтеглят от аукциона и задължението на агенцията им към банката щеше да продължи да расте.
	Започна да прехвърля бързо снимките, разбирайки, че е безполезно. Дори и да бе уловила, без да иска някой от документите на бюрото, имаше много малка вероятност написаното да се вижда достатъчно ясно, за да може да се прочете, а още по-малко да мине за доказателство за историята на картината.
	Стигна до снимките от кабинета и примигна, когато доказателството, че не греши, се появи пред нея в цвят и с висока резолюция — по бюрото ясно се виждаха документи, пръснати в хаотични купчини. Тя ги разгледа една по една, присвивайки очи да види дали нещо може да бъде увеличено десет пъти, сто пъти… но нямаше късмет. Вниманието й онзи ден беше навсякъде, но не и върху бюрото, беше се съсредоточила върху скъпите книги с кожена подвързия, върху разпадащите се пердета… Успехът е бил пред нея, но докато бе пристъпвала на пръсти през прахта, не бе разбрала играта, която се играеше. Ядосано удари силно клавиша „Надолу“, наблюдавайки как снимките прелитат в неясна вихрушка по екрана.
	Флора въздъхна, отпусна глава върху ръцете си и се втренчи отчаяно в екрана. На него бе спряла снимка от една от спалните в апартамента на долния етаж, на която се виждаха в близък план леглото, картината и голямата каса, в която е пристигнала.
	Красивото лице на Наталия Шпигел я гледаше с безразличие, без да разкрива нищо от ужаса да имаш нещо общо с нацист измамник, който я беше изпратил на смърт. Защо е запазил картината тук, на долния етаж? Защо само тази?
	От всички картини, които бяха открили в апартамента, тази бяха смятали, че ще се продаде на най-ниска цена — неизвестна жена, нарисувана от неизвестен художник — и все пак каква ирония, защото сега тя имаше най-голям шанс да запази нещо от стойността си, като това щеше да е не на базата на име или престиж, а само на красотата й. Със сигурност тя беше съкровището, което я бе омагьосало. Зачуди се дали Наталия е била още по-очарователна от кръв и плът. Дали Фон Ташелт е бил влюбен в нея, това ли беше? Дали го беше отхвърлила, а той я хвърлил на пътя на СС и запазил портрета за себе си като някакъв спомен?
	Загледа се в касата, в която бе пристигнала картината — отворена, дървени парченца на пода, железния лост на леглото. От вътрешната страна на касата беше залепен лист А5. Отдалече не се виждаше какво пише на него, с изключение на познатия червен овал най-отгоре, който винаги ограждаше плашещото име, Франц фон Ташелт. Името беше отпечатано и от външната страна с големи черни букви: Ф. Ф. Т. — горд от това, че е официално признат, оторизиран агент за Третия райх.
	Флора се намръщи, след това наклони глава. Дъхът й секна. Остана съвсем неподвижна, докато една мисъл — една ужасна, невероятна, немислима мисъл — се разви от пъпка до цвят в ума й. Дали беше разбрала всичко погрешно? Беше гледала погрешно на всичко от самото начало?
	Беше побързала да приеме фактите така, както й бяха представени, но ако върнеше събитията, дали историята щеше да е същата? Тя се намръщи, разнищвайки историята, която й беше дадена, връщайки се обратно към фактите — всичко бе започнало с онези градски изследователи, които бяха открили шести апартамент и бяха изпратили писмо на „Травер и син“. На фактурата от вътрешната страна на касата имаше име и едно бързо търсене в интернет щеше да им каже, че „Травер и син“ са били адвокати на Фон Ташелт. Дотук логично. Защо тогава това писмо е било изпратено на семейство Вермей? Тази разписка показваше само, че картината принадлежи на Фон Ташелт, и въпреки това нищо неподозиращият младши служител е изпратил писмото на семейството, като така ги е накарал да смятат, че апартаментът и всичко в него е тяхна собственост.
	Но ако се бяха заблудили и работеха върху неправилно предположение? Ами ако служителят е направил огромна грешка и търсейки в архивите този стар клиент, е извадил Вермей вместо Фон Ташелт*? В крайна сметка при една система по азбучен ред папките може да са били една до друга. Човешка грешка, случваше се. Но след като разписката показваше, че картината е собственост на Фон Ташелт, нямаше ли да е по-логично да се предположи, че апартаментът също е негова собственост? Нямаше ли да е по-разумно да се предположи, че всяка картина, която бяха разгледали до този момент, е регистрирана на негово име?
	[* На френски и съответно на немски имената са Vermeil и Von Taschelt. — Б.пр.]
	Флора поклати разочаровано глава. Не, това нямаше смисъл. Травер щеше веднага да хване такава огромна грешка. Както сам й беше казал, той се върнал преждевременно от отпуска, за да поеме контрол над ситуацията, и дори сканирал плика, в който пристигнало писмото. Той не би оставил най-важните му клиенти погрешно да вярват, че са собственици на апартамента и всичко в него.
	Тогава защо семейство Вермей все още бяха въвлечени в случая? И защо Травер имаше допълнение към завещание, според което апартаментът — точно този апартамент — не трябваше да се отваря преди смъртта на Франсоа и Магда?
	Магда. Внезапно Флора бе поразена от странността на името. Със сигурност не беше френско. Холандско може би? Немско?
	Допълнението към завещанието беше написано на немски. Не немски немски. Не швейцарски немски… Но може би австрийски немски?
	Австрия…? Ужасната теория на Флора започна да се оформя. Тя задържа дъха си и започна ново търсене на компютъра, но дори още докато пръстите й летяха по клавиатурата, нишките започнаха да се събират в ума й: „Блумка фон Ташелт“ 1934–1938, Аншлусът 1938, „Травер и син“, празните чекмеджета…


	— И така, Флора, какво имаш за мен? — попита весело Ангъс, качи със замах крака на бюрото и заби сребърната си „офисна“ вилица в закуската си.
	— Бащата на Травер е бил нотариус на Фон Ташелт.
	Сякаш бе стреляла в него. Ангъс веднага изплю храната, задавяйки се със семето на нар. Той отвори уста да възрази, но Флора вдигна ръка и го спря.
	— И преди да го кажеш — не, не е съвпадение.
	— Не е ли? — попита дрезгаво той и се удари няколко пъти по гърдите, за да изкара семето от нара.
	— Щеше да е съвпадение, ако изобщо бе съществувал човек на име Франсоа Вермей. Но аз току-що проверих регистрираните смъртни случаи в националния архив и няма човек на име Франсоа Вермей, женен за жена на име Магда със син на име Жак, който да е умрял в Париж през 1943 година.
	Последва дълго мълчание, а лицето на Ангъс бе останало без никакъв цвят.
	— Какво казваш, Флора?
	Тя вдигна ръка и започна да отброява на пръстите си.
	— Казвам, че ако проверим националните архиви на Австрия, ще открием свидетелство за брак между жена на име Магда и Франц фон Ташелт.
	Ангъс избухна в смях, но в очите му нямаше веселие. Всъщност изглеждаше изплашен.
	— Може би ще открием точно това. Може би името е популярно там. Но защо да търсим в Австрия?
	Флора вдигна втория си пръст.
	— Защото преди през 1938 в Париж да започне да работи галерия „Фон Ташелт“, тя оперирала във Виена като „Блумка фон Ташелт“. Галерията затворила, когато избягали от Виена в годината на Аншлуса, и отворила отново като галерия „Фон Ташелт“, когато се заселили в Париж. Може би си спомняш, че допълнението към завещанието беше на немски. Е, всъщност на австрийски немски. Странно за французин, не мислиш ли?
	Флора вдигна третия си пръст.
	— След смъртта му през 1943 галерията отворила отново в Южна Франция като „Атлий и Бергурен“. Бергурен е фамилията по мъж на сестрата на Магда. Има го в едно писмо, което намерих в апартамента.
	Не можеше да повярва, че не бе направила връзката по-рано и бе забравила за писмото, което сега беше в джоба на дънките й.
	Вдигна четвъртия си пръст.
	— Инициалите Ф. В. Т. и Ф. В. са доста близки. Магда просто… _Пофренчила_ е името му. По-лесно е да поддържаш една лъжа, ако се придържаш колкото може по-близо до истината.
	Ангъс изглеждаше така, сякаш щеше да припадне, и тя се почувства истински облекчена, че вече е седнал.
	— Флора, аз не… — промърмори той едва чуто.
	— Ангъс, чуй ме — каза тя, разбирайки, че трябва да го каже ясно. — Няма регистрирано раждане _или_ смърт на Франсоа Вермей, а завещанието на това френско семейство е написано на немски, не на френски. Бизнесът сега е на името на сестрата на Магда в Южна Франция, на десет мили от Антиб, където живее Магда, все още жива и здрава. Знаеш какво ти казвам. Франсоа Вермей не е работил с нацистите. Той самият е бил нацист. Той е Франц фон Ташелт.


>	Шестнадесета глава

	Флора стоеше на стълбите на къщата и гледаше нагоре към сребристите прозорци, в които се отразяваха съседните сгради, а животът и тайните на хората в нея бяха добре скрити зад стъклата. Как щеше да каже на тези хора това, което имаше да им каже? Защо трябваше тя да им разкрие факта, че тяхното място в елита на обществото е постигнато с корупция и разорение? Че ръцете им са изцапани с кръв? Че щом това излезе наяве, ще се озоват в ада? А то щеше да се разбере. Щом тя бе успяла да го открие, всеки, който имаше проблем с тях, щеше да го изрови за два пъти по-кратко време от нея.
	Но нямаше кой друг да им го каже. Дори Ангъс, винаги готов на мига да прекоси Атлантическия океан, нямаше да успее да стигне навреме за уговорената среща.
	Икономът вече беше отворил вратата и стоеше вътре, оставил огромна зинала паст във великолепната сграда на Хаусман. Флора изкачи бавно стълбите и влезе във фоайето с огледалата. Беше идвала вече няколко пъти през последните седмици, но това, че познаваше обстановката, не я правеше по-малко впечатляваща и Флора откри, че не може да срещне собствения си поглед в огледалата, където многобройни отражения примигваха към нея. Как можеше това да е дом? Дори в Лувъра имаше повече душа.
	Тя тръгна с наведена глава, очаквайки икономът да я отведе в официалния салон, където Лилиан и Жак приемаха повечето си гости, затова се изненада, когато той се насочи надясно и я поведе по широк бледосив коридор, по който бяха подредени орнаментални крушови дървета. Влязоха в една стая, която не беше стая, а по-скоро преддверие, украсено с нарисувана върху коприна градинска сцена и голяма кръгла маса в средата, върху която стояха спускащи се надолу бели орхидеи. Зад нея, от другата страна, имаше лъскава кафява врата, плътно затворена.
	— Тук ли? — погледна иконома Флора.
	— Последвайте ме, ако обичате — изрече той и я поведе към вратата.
	Флора преглътна притеснено, когато дочу провлачения говор на Жак Вермей от другата страна.
	Тя сви устни, пое си дълбоко въздух и стисна силно очи. Когато отново погледна, вратата беше отворена и цялото семейство заедно с Лионел Травер се взираше в нея.
	Стомахът й се преобърна.
	— Влезте — покани я сърдечно Лилиан и й направи знак да се приближи, а Флора установи, че краката й не помръдват. Когато видя Наташа и Ксавие — и двамата проснати на дивана като тийнейджъри с електронна игра — тя се почувства сякаш й е направена засада. _Те_ защо бяха тук? Защо днес, на тази среща? Докато влизаше, залепила несигурна усмивка на лицето си, цялата смелост, която се бе опитвала да събере в таксито по пътя дотук, я напусна.
	Стаята беше не по-малко великолепна от другите, които бе видяла, но тук нямаше огледала; имаше повече снимки, материите бяха дебел лен, а не копринен брокат, цветната гама по-съвременно графитеносиво и бяло, във вазите като снежни топки стояха гъсти букети от бели хортензии. Не можеше да се каже, че е уютно, но беше много по-лично и задушевно пространство от официалния салон и тя осъзна, че е била допусната до вътрешността на светилището. Вече я смятаха ако не за приятел, то за съюзник, човек, който е на тяхна страна. Иронията на всичко това почти можеше да я разплаче.
	Наташа, седнала свита настрани на дивана, заровила босите си стъпала във възглавниците, я наблюдаваше с подозрение и вдигна надменно едната си вежда, когато видя консервативното облекло на Флора. (А на Флора й се искаше да знае какво би облякла за среща с майка си при същите обстоятелства.) Наташа носеше отрязани до коленете прилепнали дънки и тънък потник — без сутиен, разбира се — по ръцете й бяха наредени гривни, ноктите й бяха с маслиненозелен маникюр, дългата й коса беше вдигната в хлабав и разрошен кок на главата й.
	Ксавие не беше по-добре. С джинси и ленена риза, толкова смачкана, че изглеждаше сякаш е минал през нея с мотора си, сложил глезен върху коляното си, разперил ръце върху облегалката на дивана, той сякаш заемаше половината място — ако не и целия въздух — в стаята. Докато прекосяваше стаята и сядаше, той я наблюдаваше, както лъв гледа антилопа.
	— Не гледай така изплашено, Флора — засмя се Лилиан и двамата с Жак станаха да се ръкуват с нея. — Когато говорих с Ангъс миналия ден, той каза, че сме успели да спазим срока за аукциона на „Кристис“, така че решихме, че ще е добре да споделим щастливата новина с Ксавие и Наташа. Те толкова се интересуват от откритието и искат да знаят всичко за него, както ти вече знаеш… — Тя се усмихна някак извинително според Флора. — Така че си помислихме, че е по-добре да чуят лично това, което има да ни кажеш.
	— Разбира се — кимна Флора и се опита да се усмихне, но внезапно почувства устните си толкова сухи, че езикът й сякаш щеше да се залепи на върха на устата й. — Да. Ъм, имате ли нещо против да…? — попита тя и посочи към каната с ледена вода и чашите на масичката за кафе. В една шампаниера до нея имаше бутилка шампанско „Лоран-Перие“, но тя не можеше да понесе дори да погледне към него. Със сигурност нямаше да я отворят днес.
	Наля си бързо малко вода, забелязвайки учуденото изражение на Жак Вермей, докато я изпиваше до дъно на големи глътки. Остави чашата, притисна ръка до мокрите си устни и изчака малко, разбирайки от мълчанието им, че чакат да започне презентацията си. Бяха ли забелязали, че не носи нищо? Подозираха ли, че фактът, че не носи никакви материали, означаваше, че нещо не е наред?
	Погледна към Травер за помощ, за насока, за нещо, но той задържа погледа й за момент и след това се обърна и през нея като стрела премина гняв. Това й даде смелост.
	Флора седна в единствения останал фотьойл с изправен гръб и кръстоса глезени като викторианска учителка.
	— Името Франц фон Ташелт говори ли ви нещо? — започна тя, като задържа погледа си върху по-възрастните членове на семейство Вермей, но забелязвайки с периферното си зрение как Лионел Травер завърта бързо глава при споменаването на това име.
	Жак и Лилиан поклатиха глави с безизразни лица, но с изострено любопитство.
	— _Non._ Кой е той? — попита Жак и кафявите му очи светнаха.
	— Бил е австрийски търговец на произведения на изкуството, който напуснал Виена след Аншлуса през 1938 и се преместил в Париж.
	— Не съм чувал за него — сви рамене Жак.
	— Ами, името му непрекъснато се появяваше в предварителните ни проучвания — картината на Реноар, тази на Фошо, по-незначителните скици на Пикасо и Матис… той е бил последният доказан собственик на тези картини.
	— Доказан? — Лилиан присви очи, като очевидно не хареса звученето на тази дума, нито начина, по който Флора постави ударение върху нея.
	— Доказан, в смисъл че няма по-нататъшна следа, която да показва, че е продал картините — обясни колебливо тя.
	Всички смръщиха чела.
	— Знам, ние също не можахме да го разберем. Нещо не беше както трябва — продължи неуверено Флора и плъзна обвиняващ поглед към Травер. Преглътна силно. — Докато не открихме още нещо тази сутрин.
	Никой не каза нищо, но Флора видя, че сега адвокатът е наострил уши като ловджийско куче. Представи си много добре ужаса му, че ще бъде разкрит фактът, че ги е мамил толкова дълго. Но не я беше грижа за него или за интересите му.
	— Разминаванията, които открихме, ме накараха да направя някои запитвания отвъд обичайните, които правим. — Вярно беше, че никога по-рано не бе имала причина да проверява истинността на самоличността на клиентите си. — Боя се, че няма лесен начин да кажа това.
	Тя замълча и си пое въздух. Когато разбулеше седемдесетгодишната лъжа, дали това щеше да разбие семейството, което точно тази лъжа е трябвало да свърже по-здраво?
	— … Не намираме никакви следи от човек на име Франсоа Вермей.
	Последва удивено мълчание, толкова оглушително, че Флора можеше да се закълне, че чува дървояда, който работи в дървото, и гълъбите на гредите, които рошеха перата си.
	— Аз… аз знам, че това е наистина шокиращо — каза бързо тя и вдигна ръце да ги успокои, когато видя как всички остават с отворени уста, осъзнавайки какво им казва. След това погледна право към Жак. — Но се боя, че всичко сочи към факта, че този човек — вашият баща — известен като Франсоа Вермей, всъщност е бил Франц фон Ташелт.
	Последва още едно мълчание, след това прогърмя неочакван глас:
	— Защо? Защо ще прави такова нещо?
	Беше Наташа, вече скочила на крака, готова да нападне. Флора потрепери.
	— Мисля, че е направено заради личната им безопасност. — Тя погледна към Жак. — Родителите ви веднъж вече избягали от нацистите, като напуснали Виена и се установили в Париж. Майка ви успяла да избяга, но когато Франц, Франсоа… — тя се спря. — Когато той умрял, мисля, че баба ви сменила името си, за да не привлича внимание.
	— Какво внимание? — попита настойчиво Лилиан с остър като диамант глас. — Щом вече е била в безопасност…?
	Флора усети, че започва да се колебае, когато стаята се изпълни със силни емоции.
	— Франц фон Ташелт е известен търговец на произведения на изкуството за Третия райх.
	Внезапен силен смях накара всички да се обърнат шокирани. Все още на стола си, Жак Вермей удряше бедрата си с отметната назад глава.
	— Аз… — Флора не знаеше как да продължи. Тя се втренчи в ръцете си. — Съжалявам.
	— Мадмоазел Сайкс! Флора! — смееше се Жак. — Никога през живота си не съм чувал нещо толкова смешно. Баща ми с различно име? Баща ми _нацист_? Знаете ли кои сме ние, за какво работим?
	— Да — преглътна тя.
	— Тя е лъжкиня! — изкрещя Наташа и тръгна към нея с разтворена ръка, но Ксавие я хвана за лакътя и я дръпна обратно на дивана.
	— Недей — промърмори той с необичайно тих при създадената ситуация глас, очите му — като черни звезди, приковани върху Флора, насочил към нея спокойния си гняв, който беше по-ужасяващ от представлението на Наташа с размахването на ръце и крясъците. Ако бе повярвал в думите й, тогава я мразеше повече от всякога, защото ги бе изрекла, защото тя беше тази, която им го съобщаваше.
	— Но ти знаеш, че си го измисля! — възрази Наташа, опитвайки се да се измъкне от него. — Опитва се да ни дискредитира! Да ни унизи! Няма…
	— Наташа! — извика Лилиан, клатейки отчаяно глава, с огромна болка, изписана на лицето. — Поне веднъж се контролирай, нещастно създание!
	— Вярно е.
	Всички се обърнаха удивени към Травер, застанал в ъгъла на стаята, със спокойствие, което контрастираше на развихрилите се емоции. Флора се втренчи учудено в него. Не беше очаквала да го признае.
	— Затова майка ви толкова отчаяно настояваше да не влизате в апартамента — изрече той тихо и със забележителна сдържаност. — Всичко, което е направила, е направено — както каза мадмоазел Сайкс — за вашата безопасност. — Той направи жест към Флора сякаш тя беше негов помощник, съюзник, който работи заедно с него.
	Изражението на Жак се промени напълно. Теорията на Флора можеше да пренебрегне като измислица, добронамерена, но прибързана грешка на една наивна непозната. Но неговия адвокат? Човекът, който като баща си преди него през цялата си кариера бе работил в защита на семейството му?
	— Лео — започна Жак, пребледнял до пепелявосиво. — Какво говориш? Не може да имаш предвид, че…
	— Права е, да. — Травер погледна право към Флора. — Онзи ден в офиса ми, _mamʼselle_, бяхте права и за липсващите документи. Наложи се аз да ги взема от бюрото, след като си тръгнахте от апартамента. Писмото, изпратено до фирмата ни, от влезлите с взлом наричаше собствениците Фон Ташелт, така че трябваше да предположа, че в кабинета е имало документи от баща ми, които идентифицират всички нас. Естествено, аз имах инструкции да направя всичко необходимо това да не се случи.
	Флора го гледаше втренчено, и сама досетила се поне толкова, но все пак бе зашеметена — и изпълнена с подозрения — когато го чу да признава.
	— Тогава защо не сте взели документите, _преди_ ние да влезем в апартамента?
	— Нямах тази възможност, _mamʼselle_. Писмото било препратено от служителя ни, който не знаеше за съществуването на допълнението към завещанието, да не говорим за подробностите в него. Когато разбрах какво е станало, семейството също вече знаеше и ви се бяха обадили. Нямаше време. Оставаше ми само да се надявам, че до такава степен ще сте погълнати от колекцията, която сте открили, че няма да помислите да отваряте чекмеджетата. Или поне не веднага.
	Флора се втренчи в него, опитвайки се да разбере играта му. Той изричаше всичко, което тя с огромни усилия бе открила и сама, отделяйки истината от лъжите му; той потвърждаваше предположенията й, като отново се правеше на съюзник, но тя нямаше да позволи да я заблуди втори път.
	— Боя се, че не ви вярвам — отговори хладно тя. — Ако влезлите са разбрали от документите, че собственици са Фон Ташелт и са изпратили писмото до вас, как вашият служител, който според вас не е знаел нищо за завещанието или допълнението към него, е разбрал, че трябва да го изпрати на семейство с напълно различно име?
	Точно този въпрос я беше довел до разкриването на тайната само преди няколко часа. Травер със сигурност е пазел истинското име на Вермей в пълна тайна; не би могъл да си позволи някой друг да го знае.
	— Защото е в компютърната ни система — сви рамене Травер.
	— В системата ви? — повтори шокирана Лилиан. — Искате да кажете, че информацията просто си стои там? Че всеки може да види, че всичко, което е принадлежало на Фон Ташелт, сега е собственост на Франсоа Вермей?
	— Не. Само тези, които работят пряко с мен, имат достъп до тези файлове, _madame_. Само двама души.
	— Но щом са видели името…
	— То не означава нищо за тях, _madame_. Защо да означава? Наследства непрекъснато преминават през различни имена в едно и също семейство чрез бракове, а въпросният служител е на двадесет и три години и е завършил право. Името на един нацистки търговец на предмети на изкуството от Втората световна война не означава нищо за него и това няма да се промени. Няма причина това име да бъде разпознато от човек извън сферата на историята на изкуството, един наистина малък и затворен свят.
	Травер погледна отново към Флора:
	— Намерението ми не беше да ви заблуждавам, _mamʼselle_, просто действах според изричното и много ясно желание на клиента ни. — След това се обърна отново към Жак: — Жак, съжалявам. Нямах избор.
	Жак, сега наведен напред, обхванал главата си с ръце, изпъшка тихо.
	— Не. Не.
	Лилиан се изправи с едно плавно движение, приглади разсеяно тясната си пола и започна да крачи из стаята, кършейки ръце.
	— Как е възможно това? Как е възможно? Казвате ми, че ние… ние не сме Вермей, а Фон… Фон…?
	— Фон Ташелт — довърши вместо нея Травер.
	Тя изхлипа и бързо сложи изящната си ръка върху устата си, затваряйки очи.
	— Името ни законно ли е? — попита накрая. — За кого съм се оженила? Децата ми дали живеят с имена, които не са признати от закона?
	— Лилиан, било е по време на войната. Стотици хиляди хора са се преселвали, емигрирали са, сменяли са имената си, опитвали са се да започнат отначало — и почти всички са били еврейски семейства.
	— Не разбирам! — извика тя. — Как може да е било толкова лесно просто да… смениш името си, да смениш цялата си самоличност?
	— Не е било лесно. Това, което бащата на Жак е трябвало да направи, за да осигури свободата на семейството си… Той… той…
	Жак вдигна очи и се изправи.
	— Той какво? Кажи го, човече. Как е спасил семейството си, след като толкова много други не са успели?
	Травер преглътна и сведе поглед.
	— Сътрудничил е.
	— Сътрудничил е — кимна развълнувано Жак, сложил агресивно ръце на хълбоците си. — Искаш да кажеш, че е работил с тях? Работил е за тях! Бил е един от тях!
	— Не…
	— Не? За глупак ли ме мислиш, Лео? Мислиш ли, че не знам какво е станало с онези нещастни семейства? Тя току-що ни каза, че е бил известен търговец. Той… той ги е… ограбвал. За собствената си печалба!
	— За собствената си безопасност — възрази бързо Травер. — За _твоята_ безопасност.
	— Не! — извика Жак. — Той е забогатял, натрупал е състояние, ограбвайки онези хора, като през това време е спасявал собствената си кожа. Знаел е, че това е единственото, с което могат да търгуват — знаел е, че ги оставя в една страна без никакъв начин да избягат. Никакви преговори, никакви споразумения, просто еднопосочен билет към лагерите! — извика той с разтреперан глас. — Господи, бил е един от тях.
	Той се отпусна на стола, сякаш краката му са били покосени в коленете, скрил лице в ръцете си, а огромните му рамене се разтресоха. Лилиан се приближи и седна на стола до него, притиснала слабите си колене в бедрата му, докато нежно разтриваше гърба му.
	— Колко хора знаят това? — попита тихо тя, възвърнала спокойствието си при вида на нещастието на съпруга й.
	— Никой, освен нас — отговори Флора. — И Ангъс, разбира се. Казах му точно преди да тръгна за срещата ни тук.
	— Лео? — попита Лилиан.
	— Само аз. Баща ми предаде тази информация само на мен, когато започнах работа във фирмата.
	Тя кимна и за момент се втренчи в една точка на стената.
	— Тогава нещата ще си останат така. Ще изтеглим картината на Реноар от аукциона. Няма да продадем нищо — нито дори едно копче — от апартамента. — Тя изговаряше всяка дума с кристална яснота. — Просто ще го затворим отново и ще продължим както преди.
	— Но как е възможно? — извика Наташа. — Всичко се промени!
	— Нищо не се е променило — отговори още по-тихо майка й. — Ние сме същите хора, които бяхме преди един час. Баща ти не помни баща си. Защо да понася тежестта на неговите грешки?
	Никой не каза и дума. Вярно беше, но, разбира се, беше и наивно да мислят, че може да продължават както по-рано?
	Флора погледна към Ксавие, чудейки се защо не казва нищо. Той никога не казваше нищо. Беше единственият човек в стаята, който не бе реагирал. От камък ли беше? Беше ли все още там?
	Ксавие стоеше до прозореца, с гръб към тях, пъхнал ръце в джобовете на дънките си, навел глава. Слънцето огряваше профила му и за момент — само за момент — Флора видя нещо различно в него: не предизвикателната арогантност или непокорния гняв, или подигравателната надменност от предишните им срещи, а нещо неясно и незабелязано. Някаква уязвимост.
	— Ксавие.
	Когато чу гласа на майка си, той вдигна глава, погледът му се спря на Флора, докато се обръщаше, и тя отново съзря онова, което бе потрепнало между тях предишната вечер в онази част от секундата, когато бе решила, че целта му е някакъв каприз, когато той бе попитал: „Имате ли нужда да ви закарам?“.
	Той примигна, отклони поглед и се приближи до Лилиан.
	— Да?
	— Ще отидеш в Антиб. Искам да говориш с баба си.
	— Майко…
	— Чуй ме, Ксавие. Само ти можеш да го направиш. Ти си близък с нея, тя ще говори с теб.
	— Ами аз? — настоя Наташа и се наведе напрегнато напред. — Защо не изпратиш мен?
	Лилиан я погледна за миг, после отново се обърна към Ксавие.
	— Вече е ясно защо баба ти така настояваше да не влизаме в апартамента. Не е искала тя да каже истината на баща ти. Срамува се.
	— Ето защо това е нещо между тях двамата. Тя е длъжна да каже истината на татко.
	— Никога няма да го направи. Никога няма да го нарани. Баща ти е единственото й дете, тя е обсебена от него. Всички знаем, че едва ме понася, защото съм й го отнела. — Лилиан позволи една лека усмивка да се появи на устните й и посегна към ръката му. — Трябва да отидеш и да говориш с нея, да разбереш какво се е случило, преди да е станало прекалено късно. Вече е стара и здравето й не е цветущо — трябва да получим отговори. — Тя стисна ръката му. — Кажи ми, че ще отидеш?
	Ксавие се втренчи надолу към нея, като ясно се виждаше как вената пулсира на шията му. Кимна едва доловимо.
	Издала брадичка напред, Наташа потъна сред възглавниците, сякаш я бяха бутнали надолу, и започна да чопли лака на ноктите си.
	— Какво искате да направя с колекцията? — попита тихо Флора в последвалата тишина.
	Лилиан я погледна, сякаш учудена, че още е там.
	— Трябва да продължите с проучването. Въпреки че не можем да я продадем, поне трябва да знаем какво точно притежаваме — независимо дали това ни харесва или не.
	— Разбира се — отговори Флора и усети, че леко й прилошава при мисълта, че ще разкрие ужасните истории на тези присвоени произведения на изкуството. На кого са принадлежали? При какви обстоятелства са били продадени? Спомни си отново изражението на Ангъс, когато бе осъзнал истината — цялата колекция бе станала безполезна само с един замах; не можеха дори да дарят картини на някой музей, не и без отново да се установи историята им. Ако искаха тайната да не излезе извън семейството, колекцията трябваше да остане скрита.
	— Много важно е информацията, която получихме днес, никога да не излезе от тази стая — каза кратко Лилиан. — Разбирате ли?
	Флора и Травер кимнаха.
	— Наташа? — изрече въпросително майка й с твърд тон, когато момичето не каза нищо. — _Разбираш ли?_ Това не е нещо, за което да клюкарстваш с приятелите си, чу ли ме?
	Наташа извъртя очи, което майка й, изглежда, взе за „да“.
	— Ела. — Лилиан помогна на Жак да се изправи. — Това беше огромен шок. — Тя погледна към Флора. — Извинете ни, трябва ни малко време да свикнем с всичко това.
	— Разбирам — отговори Флора и също се изправи, отстъпвайки леко назад, за да могат да минат, като забеляза капките пот, които се стичаха по гърлото на неотворената бутилка шампанско.
	Нещо сякаш внезапно хрумна на Лилиан и тя спря и погледна към Флора.
	— Искам да вземете колекцията в Антиб. Да работите по нея там.
	— К-какво? Цялата ли? — вдигна вежди Флора.
	— Да.
	Флора преглътна.
	— Но защо там?
	— Искам свекърва ми да я види, искам да се _върне_ в миналото си… — Тя спря, потънала в мисли. — Искам да се изправи пред онова, което е направила. Каквото и да са направили, направили са го заедно.
	И тя се обърна и отведе съпруга си, а Травер ги последва.
	Флора остана сама в стаята с Ксавие и Наташа, която вече беше свила устни. Но преди да успее да каже нещо, да запрати към нея обида или възглавница, Ксавие проговори пръв:
	— Идете си.
	Флора погледна от единия към другия.
	— Аз… аз съжалявам.
	— Така ли? — попита той с язвителна нотка в гласа, извил подигравателно устни. Флора чу обвинението, видя срама в очите му.
	— Чу брат ми — изсъска Наташа. — Махай се от къщата ни. Или това не е достатъчно за теб?
	Флора наведе глава и бързо излезе. Нямаше значение какво ще каже. Думите никога нямаше да са достатъчни.


>	Седемнадесета глава

	— И така, това бизнес ли е или удоволствие? — попита тя, когато Ноа спря пред нея, елегантен в кремавия костюм и панамена шапка, сложил ръка в джоба. — Защото трябва да знам дали съм на работа или не.
	Той се усмихна и ъгълчетата на сините му очи й се набръчкаха леко.
	— Е, това зависи. Виж, имам нужда от кола и дама за среща на обяд и ми хрумна, че ти си идеалният човек и за двете.
	— Не мога да кажа, че класическите коли са в кръга на моите познания — засмя се Флора. — Ако наистина искаш да купиш кола днес, щеше да е по-добре да си с Ангъс.
	— О, искрено се съмнявам в _това_ — пошегува се той и я огледа в роклята й на „Долче и Габана“ на лимони и портокали, което отговори ясно на въпроса й. — Мисля просто да вземем тази, която изглежда най-добре с теб, седнала в нея — каза той, сложи леко ръка на кръста й и двамата тръгнаха.
	Флора се разсмя на самата идея. Това беше шега, нали?
	Беше ясен ден и чистото небе скъсяваше сенките им. Флора си помисли, че вероятно няма по-вълшебно място, на което да се наслаждава на пазара на класически коли, отколкото тук, във великолепните градини на имението „Шантии“, където покрай дългите алеи бяха посадени сплели клоните си дървета, а разкошните фасади на бароковите сгради бяха толкова красиви, че беше удоволствие да се видят не само веднъж, а и втори път, отразени идеално в неподвижната вода на рова. Имаше ли по-подходяща кола от „Бугати“ или „Бентли“, която да премине по тази чакълена алея?
	Самата тя бе пристигнала с лимузина. Ноа бе дошъл тук направо от летището, но бе изпратил кола в Париж да я вземе и добре, че го беше направил. Сцената със семейство Вермей вчера беше изместила всичко от главата й и тя не само бе забравила да отмени срещата, но също така напълно бе забравила и самата среща, докато шофьорът не бе позвънил на вратата й рано сутринта, лишавайки я от така нужния й сън.
	Тя погледна Ноа, докато обикаляха около изложените коли, чувствайки се като измамница за това, че изобщо бе тук. Не проявяваше интерес към него; той просто се бе оказал на правилното място в правилния момент във Виена, беше се обадил в правилния момент в дъжда… Флора беше тук с него, но не беше тук _заради_ него; присъствието му не беше съществено за нея.
	И въпреки това не беше досадно да е в компанията му. Ноа беше забавен, красив, внимателен, интелигентен, все неща, които щяха да накарат майка й вече да си купува шапка за сватбата. Какво можеше да каже? Харесваше го, само го харесваше. Същата стара история.
	Тълпата се движеше в нещо като еднопосочна система около паркираните класически коли, като хората — предимно мъже — се навеждаха по-близо, за да прочетат подробните истории на всяка една с потрепващи над лъскавата боя ръце и присвиваха възхитено очи при вида на ушитата на ръка кожена тапицерия. Двамата с Ноа се оставиха тълпата да ги носи, обикаляйки почти лениво из изложението, като Флора пристъпваше бавно по тревата, докато разговаряха и Ноа правеше остроумни шеги, което я караше да докосва ръката му, докато се смееше. Започнаха да се отпускат, Ноа се навеждаше към нея, пръстите им се докосваха, когато оглеждаха някой стоп или кормило, или силно излъскана джанта.
	Беше поредният горещ ден и тя скоро свали обувките си, оставяйки краката си да потъват в моравата, докато Ноа разглеждаше едно „Бентли“ с купе на „Мълинър Парк Уорд“ или я молеше да застане до един „Ягуар ХК120“ за снимка, а тя възразяваше, смеейки се. Накрая той спечели, но само след като Флора открадна шапката му и надникна изпод периферията й със свенлива усмивка.
	Повървяха още малко под жаркото слънце и тя се спря, за да намаже той раменете й с лосион, любезност, която изглеждаше странно интимна сред разхождащите се тълпи, всеки един човек там от едно и също племе — парфюмирани и елегантни, облечени в скъпи светли тоалети, но ненатрапващи се в облекла, чиито цени започваха от няколко хиляди.
	— Горещо е. Какво мислиш? По една напитка да се разхладим, преди да започне аукционът? — попита той и изви брадичка към замъка.
	— Чудесно.
	Тръгнаха към драматично спускащите се стълби, по които някога бяха пристъпвали дами в сатенени обувки и рокли в стил „Помпадур“, а днес бяха пълни с добре облечени хора, седнали с каталозите си и увлечени в приятни разговори. На терасата бяха организирани барове с шампанско, на вятъра се развяваха знаменца и всички маси на сянка вече бяха заети.
	— Опитай да намериш къде да седнем — каза Ноа. — Аз ще донеса напитките.
	Флора се усмихна и се обърна да потърси място, но в този момент чу някой да изрича името й. Вдигна очи и видя, че към нея идва Макс Сейнт Джон, ръководител на отдела за винтидж коли в „Бонъмс“ и някогашен колега на баща й. Тя понечи да извика Ноа — това щеше да е полезно запознанство и за двамата — но той вече изчезваше в тълпата.
	— Флора Сайкс, каква прекрасна изненада — извика Макс. — Ако знаех, че ще идваш, щях да ти уредя специална покана.
	— Всъщност днес съм тук повече за удоволствие, отколкото за работа — отговори тя, докато той я целуваше ентусиазирано по двете бузи.
	— Дори да е така, винаги трябва да ми се обаждаш. Как е баща ти? Пенсионирането радва ли го?
	— Донякъде — направи физиономия Флора. — Според мен му липсва вълнението в аукционната зала.
	— Напълно го разбирам. Той е само с няколко години по-възрастен от мен и аз не мога… — Той погледна към поглъщащата шампанско, елегантна тълпа. — Ами, не мога да си представя да не съм част от всичко това.
	— И аз не мога да си го представя. Справил си се наистина великолепно. Каква прекрасна организация! Мястото е просто идеално, също и калибърът на колите, които си привлякъл. Дори си ангажирал подходящото време… — Тя сви рамене, когато край тях премина стройна брюнетка, облечена в рокля от нефритенозелена коприна и черна сламена шапка на „Диор“. — Не би могло да е по-идеално.
	— Хареса ли си нещо? — попита той и посочи с ръка към изложените на моравата под тях коли.
	— Аз лично? Много неща — усмихна се Флора. — Но това няма да се случи скоро. Мисля, че ще продължавам да гърмя наоколо с моето „Мини“ още известно време.
	Той се засмя и се наведе по-близо към нея.
	— А какво ще кажеш за цялата история с Фон Ташелт, нали изящните изкуства са твоя специалност? Каква новина само!
	Флора усети как кръвта се смразява във вените й и светът започва да се върти малко по-бавно само при споменаването на това име.
	— Съжалявам, Макс, не те… не те разбирам.
	Сейнт Джон наведе глава и понижи глас.
	— Статията във „Венити Феър“. Не си ли я видяла?
	Флора вдигна ръка към устата си, мислейки, че може да повърне. Не, не я беше видяла, но веднага разбра какво е станало: Стефан. Статията, която му трябваше, за да запълни страницата. Градските изследователи… Какво беше направил?
	— О, не се притеснявай, не си изостанала. Появи се едва тази сутрин.
	— Какво пише? — попита тя.
	— Виж сама. Има няколко броя зад онзи щанд там. Не се вълнувай прекалено — не е голяма статия, само около страница, но се басирам, че ще има голям отзвук тук.
	Един мъж, който минаваше край тях, сложи приятелски ръка на рамото на Макс и той се обърна.
	— О, здравей, Рик. Как си? Познаваш ли…
	Флора използва възможността да се измъкне.
	— Здравейте — кимна бързо тя, усмихна се и целуна Макс за довиждане. — Най-добре да отида и да погледна онова нещо, за което говорехме…
	— Разбира се! Много се радвам, че се видяхме! Следващия път, когато идваш, ми се обади! — извика след нея той, докато тя бързаше към щанда под бледосинята тента.
	Намери няколко списания, разперени като ветрило на малка ратанова масичка. Грабна едното и започна да го разлиства, дишайки бързо и учестено. Трябваше да разбере какво пише.
	Не й беше нужно много време, за да намери статията. Съдейки по дължината на косата на Наташа, бяха използвали стара снимка на семейството, направена от папараци преди няколко години. Всички бяха с официално облекло — Лилиан блестеше в блед тоалет на „Армани“, Наташа носеше плътно прилепнала рокля на „Балмен“, а очите й бяха подчертани с много черен молив, Жак, елегантен като оттеглил се холивудски актьор, Ксавие като пантера във вталеното си черно сако, загледан нагоре изпод дебелите си вежди. Господи, той усмихваше ли се изобщо!
	_Изглеждат много богати и много нещастни_ — помисли си Флора. Имаше и други, по-малки снимки — Лилиан и съпругата на президента, снимани заедно на „Ролан Гарос“; Наташа, раздърпана и с наведена глава, излизаща, залитайки, от някакъв клуб, бикините й на показ (поне носеше бикини); Ксавие, който показва среден пръст, възседнал мотопеда си — отново без каска — с една хубава брюнетка зад него; Жак, пресичащ улицата с жена, която не беше Лилиан и която бе пъхнала ръка под лакътя му, а в ръката му имаше малка червена чантичка на „Картие“.
	Но това, което я накара да ахне, беше заглавието: _Лицемерната клетва_! Отначало не го беше забелязала, погледът й бе инстинктивно привлечен към снимките на това фотогенично, нещастно семейство, но то бе недвусмислено. Прегледа бързо текста. _Откъде?_ Откъде можеха да знаят всичко това? Знаеха повече от нея!
	Бръкна в чантата си с разтреперани ръце, извади телефона си и намери номера на Стефан.
	— _Salut!_ — отговори той след първото позвъняване.
	— Стефан?
	— Да?… Флора!
	Паниката му и последвалото мълчание — по-оглушително от изстрел — потвърдиха предположението й. Гневът й избухна, когато усети шокът му да отеква по линията.
	— Негодник такъв! Как можа да ми причиниш това?
	— Чуй ме…
	— Не! Ти ме използва! Взел си конфиденциална информация, информация, споделена между приятели, и си я използвал за собствените си егоистични цели! Какво значение има това, че може да загубя работата си, нали?
	— Не разбираш.
	— Разбирам много добре! Разбирам идеално! Имаше възможност да нанесеш удар на човек, който според теб те е обидил, и ти я използва — да върви по дяволите всеки, който се окаже на пътя. Как се нарича това? Съпътстващи поражения, а? Ти _знаеше_ колко важен е този проект за мен. Аз ти се доверих!
	— Виж, не го бях планирал така, разбери! Мислех, че само ще спомена името на семейство Вермей. Когато каза, че апартаментът е на твои клиенти, предположих, че става въпрос за тях; вече ми беше казала, че работиш за тях, така че исках просто да спомена името им, за да стане статията по-интересна. Бях отчаян. Но познаваш правния ни отдел, Флора. Разследващите ни екипи са на стероиди! Нищо не се публикува, докато не се провери поне два пъти.
	Флора не отговори. Тя разтърка слепоочието си. Почувства началото на главоболие.
	— Имахме снимките на апартамента, но трябваше да проверим на кого е; семействата като Вермей съдят и за по-дребни грешки. Но когато в нотариалните актове се оказа името на Фон Ташелт… какво можех да направя?
	Флора затвори очи, разбирайки как са научили всичко — като нея и те бяха открили, че няма човек на име Франсоа Вермей и никога не е имало, че историите на двамата мъже се сливат на датата, когато апартаментът е бил заключен, като единият се появява на земята точно толкова внезапно, колкото другият изчезва.
	— Хайде, Флора, това е истинска сензация! Трябваше да си свърша работата. Те са лицемери! Обществото има право да го знае.
	Тя не каза нищо. Не можеше. Буквално беше занемяла от гняв.
	— Виж, ти си ми приятелка и аз те харесвам, Флора. Много. _Знаеш_ го. — Ударението върху думите му й каза точно как я харесва. — Но аз съм журналист. Щяхме да стигнем дотук със или без твоята помощ. Почти бяхме стигнали. Вече имахме снимките… Моля те, не съм се опитвал да нараня _теб_…
	— Не става въпрос само за мен, глупак такъв! Нямаш представа какво си направил — каза тя и думите й изплющяха като камшик по линията. — Не само какво си причинил на репутацията им, а и на благотворителните организации, които подкрепят, на всичките им добри дела. Сега всички ще им обърнат гръб. Ще трябва да го направят, защото в противен случай ще ги обвинят в лицемерие.
	Последва кратко мълчание.
	— Съжалявам за това. Но аз просто казах истината.
	— О, така ли? И постигна ли нещо добро? Никой не печели от това, Стефан! Никой, освен теб и продажбите на проклетото ти списание! Може да изгубя работата си заради това. Самата аз го научих едва вчера! Казах и на _тях_ едва вчера. Ще разберат, че е дошло от мен.
	— Но това не е вярно.
	— До известна степен. Ще им разкриеш ли източниците си? Ще им кажеш ли, че не аз съм ти казала?
	Последва дълго мълчание.
	— Не.
	Тя се изсмя презрително.
	— Флора, съжалявам. Кажи ми как мога да ти се реванширам.
	— Върви на майната си, Стефан!
	Флора затвори и се облегна на стената с разтреперани от притока на адреналина ръце и крака. Тя беше прецакана, а семейството беше обречено. Сега тайната бе излязла наяве по най-ужасния начин, напечатана и разпространявана по света, а те нямаше да могат да издействат съдебно решение за спирането й, нито да съдят списанието, защото всичко беше истина, всяка една дума. Лилиан беше права за всичко, освен едно — греховете на бащите наистина се стоварват върху синовете.


	Ноа стоеше най-горе на стълбите с шампаниера в едната ръка и две чаши в другата и оглеждаше тълпата, търсейки я, когато тя се приближи до него.
	— А, ето те, аз тъкмо… — Той замълча, забелязал колко е бледа. — Хей, добре ли си?
	— Ъм, не… Честно казано, не мисля, че съм добре.
	Искаше да се махне оттук. Не можеше да понесе да остане.
	— Може би си стояла прекалено дълго на слънце? — попита той, хвана я внимателно за лакътя и я поведе към най-близката маса. Без никакво колебание се обърна към двойката, която седеше там: — Съжалявам, но приятелката ми не се чувства добре. Ще имате ли нещо против, ако…
	Не беше нужно да довършва изречението, хората веднага станаха и предложиха столовете си.
	— Благодаря ви — усмихна се леко Флора, без да е сигурна, че няма да повърне.
	Пронизителен смях я накара да вдигне очи. Една група от хора на двадесет и нещо тичаха през моравата — мярнаха се голи крака, когато момичетата напъхаха поли в бикините си и продължиха да тичат боси, а момчетата ги гонеха с измъкнали се от панталоните им ризи. Флора отмести поглед, чувствайки се прекалено нещастна, за да може да понесе тази сцена в момента…
	— О, Господи, не!
	Осъзна кого е видяла и отново вдигна поглед, а стомахът й се преобърна толкова бурно при вида на Ксавие и Наташа Вермей, че тя всъщност се наведе напред и закри устата си с ръка.
	— За бога, Флора, мисля, че трябва да легнеш някъде. Наистина не изглеждаш добре.
	Но тя почти не го чу. Не можеше да свали очи от развеселената група, към която се приближиха двама охранители, протегнали ръце напред, за да спрат препускането им към езерата, и ги насочиха към стълбите, далече от колите. Конкурсът всеки момент щеше да започне.
	За момент групата изчезна от погледа й към подножието на стълбите, но Флора все още ги чуваше — натрапчивия смях, злобните коментари — и след това те отново се появиха, група пауни в ярки цветове най-отгоре на стълбите. Забелязаха по-възрастна двойка, седнала на една от по-големите маси, вероятно запазвайки места, и се настаниха там, без да попитат, на практика прогонвайки хората. Мъжете седнаха отпуснати на столовете, протегнали крака, а момичетата извадиха телефоните си и започнаха да си правят селфита. Наташа Вермей седеше с гръб към масата на Флора, но Ксавие беше в профил към нея, протегнал едната си ръка на масата, докато мълчаливо наблюдаваше колите, които излизаха на заден извън моравата.
	В парка прозвуча виенето на уредбата, което накара всички да спрат на място — въпреки че, изглежда, повечето така или иначе бяха принудени да спрат от групичката от хайлайфа — и Макс Сейнт Джон се качи на един малък подиум на моравата срещу стълбите.
	— Дами и господа — започна той на безупречен френски, в стихията си сега, когато говореше пред посетителите…
	— Може ли да ми дадеш шапката си? Аз… мисля, че бях прекалено дълго на слънце — каза бързо тя, знаейки, че не трябва да я виждат.
	— Разбира се — отговори Ноа и се втурна да й помогне, нетърпелив да й бъде полезен по всякакъв възможен начин. (Господи, майка й щеше толкова да го хареса.)
	Флора си сложи шапката и дръпна козирката надолу. Не можеше да понесе мисълта Ксавие и Наташа да я видят. Дали знаеха? Не можеше да не знаят! Разбира се, че хората в техните среди вече ще знаят… телефоните щяха да звънят…
	Обаче ако наистина знаеха, нямаше да са тук, нали? Нямаше да се смеят, да викат и да привличат вниманието върху себе си, да превземат аукциона сякаш беше тяхно частно парти, макар да беше напълно ясно, че могат да си позволят всяка една от колите тук.
	Не, не знаеха. Все още не. Флора затвори очи, чудейки се как, по дяволите, щеше да мине покрай тях, без да я забележат. Единственият път за паркинга минаваше покрай стълбите и тя не можеше да понесе мисълта за това как ще реагира Наташа тук, на публично място, с приятелите й, нейната клика — въпреки че много добре можеше да си го представи.
	Гърленото ръмжане на V8, която идваше по чакълената алея, предизвика викове на възхищение, когато конкурсът започна, като колите, които се предлагаха за продажба, се появиха в еквивалента на парад на красотата, показвайки прекрасните си извивки и движения на аплодиращата тълпа.
	Ноа, който поглеждаше притеснено от нея към парада на колите, сложи ръка върху нейната на масата.
	— Искаш ли да си тръгнеш? Не е нужно да оставаме.
	— Не, всичко наред. Каза, че харесваш светлосиньото „Бугати“. — Вече й беше казал, че чака девет години кола от този модел да се появи в аукцион. — Трябва да наддаваш.
	— Все още мога да го направя — сви рамене той. — Мога да регистрирам най-високата си цена и те ще ме уведомят по-късно. Повече съм загрижен да те отведа някъде, където ще можеш да си починеш.
	Групата на Наташа и Ксавие избухна в смях заради нещо, което един от тях бе казал. Дори Ксавие, седнал в профил към нея, се усмихваше. Гледката беше омагьосваща. Усмивката напълно променяше лицето му. Тя почти бе започнала да вярва, че това е физически невъзможно.
	Но ако я видеше, нямаше да се усмихва… Тя погледна към Ноа, чувствайки се още по-отчаяна.
	— Ами, ако си сигурен, че нямаш нищо против…
	— Веднага се връщам — потупа я по ръката той. — Не отивай никъде.
	Флора отново седна на стола си, навела глава, опитвайки се да се скрие, дори и докато се напрягаше да разбере какво намираха за толкова забавно на онази маса.
	Наддаването бе започнало и Флора слушаше с интерес, докато цифрите нарастваха на равни интервали. Не беше на същото ниво като пазара на произведения на изкуството — дори и най-рядката кола никога нямаше да се окаже в същата лига, но приличаше може би на пазара на вино, още едно солидно вложение за портфолиото на сериозните инвеститори.
	Групата на Вермей естествено също наддаваше. Флора нямаше да се изненада, ако участваха просто за да вдигат цената за забавление.
	Тя ги наблюдаваше — е, наблюдаваше него — изпод козирката на шапката си. Не можеше да го разбере. Той изглеждаше някак извън кръга, усмихваше се на шегите, но той самият сякаш не се шегуваше; всички насочваха разговора към него, въпреки че той не казваше почти нищо, като вниманието му беше съсредоточено повече върху самия аукцион, отколкото върху момичето вдясно от него, което непрекъснато го поглеждаше и потъркваше крака му. Флора ги гледаше, неспособна да не го прави. Не можеше да си спомни дали това беше момичето, с което се бе сблъскала на стълбите. Приятелката му, емоционалната, с която той непрекъснато се караше и се сдобряваше?
	Един кървавочервен „Астън Мартин“, на който Ноа се беше възхищавал по-рано, спря на подиума и Макс започна продажбата, използвайки същата смесица от хумор и приятелски тон, който беше характерен и за баща й. Флора се огледа за Ноа в отчаяното си желание да се махне оттук, но когато се завъртя, закачи с ръка чашата и тя се разби на плочите. Всички се обърнаха към нея, за да видят какво става, и тя замръзна. Наведе се притеснена, за да събере по-големите парчета, но до нея веднага се появиха сервитьори с четки и лопатки, настанявайки я отново на стола й, разтревожени, че може да се пореже.
	Тя се извини, вдигайки смутено очи, и откри, че той я е видял. Облегна се назад на стола си, без да може да отклони поглед, а кръвта се отцеди от лицето й, когато това, което тя знаеше, че той не знае, се втурна отново в главата й. Знаеше колко по-черен щеше да стане онзи поглед.
	— Съжалявам. Досадна документация, отне ми повече време, отколкото предполагах — каза Ноа, когато дойде при нея, сложи ръка на рамото й и я плъзна нагоре към шията й. — О, какво се е случило?
	Сервитьорите приключиха с почистването и казаха, че ще донесат нова чаша.
	Ноа седна, взе ръката й и я задържа в своята.
	— Как се чувстваш сега?
	Флора успя да отклони очи от Ксавие, погледна отново към Ноа…
	— Моля?
	— Все още си много бледа.
	— Да, аз… ъм…
	Тя погледна отново към Ксавие. Той все още я гледаше втренчено и тя усети как устата й отново пресъхва, а стомахът й се преобръща сякаш светът й беше направен от хартия и той пробиваше дупка в него.
	_Какво?_ — искаше да изкрещи към него тя. — _Какво искаш от мен?_
	Той отклони поглед, като в същото време вдигна ръка, издавайки брадичка напред.
	— Благодаря ви! — извика възхитено Макс от подиума. — Нов участник, дами и господа! Имам ли двеста хиляди триста и тридесет?
	Флора примигна при тази внезапна реакция на Ксавие. Какво правеше той? Искаше ли наистина тази кола? Знаеше ли изобщо за коя кола наддава?
	Остана загледана в него, докато той отново вдигаше ръка. И отново.
	— Цената става височка — отбеляза тихо Ноа, докато наблюдаваше как наддаващите сякаш прехвърлят топка за тенис над мрежата.
	Флора не можеше да каже нищо. Тя просто гледаше как Ксавие вдига ръката си отново и отново. Разпозна езика на тялото — аукционите бяха нейният живот, знаеше точно как да разчита действията на участниците в тях и разбираше, че той няма да се откаже. Тук не ставаше въпрос за купуване. Ставаше въпрос за това да спечели.
	Но да спечели какво? Не мислеше, че е колата. Когато чукчето най-после удари, всички в групата на Вермей скочиха на крака и нададоха възгласи, а самият Ксавие остана напълно неподвижен, докато го тупаха по гърба и разрошваха косата му, а момичето от дясната му страна се наведе към него и го целуна по бузата.
	— Нов световен рекорд, дами и господа! — извика Макс, по-развълнуван от всички.
	— Е, добре ще е да я задържи известно време — каза Ноа, който не беше впечатлен. — Според мен цената й няма скоро да надмине днешната. Сигурно много я е искал, за да плати толкова. — Той погледна към Флора. — Цветът на лицето ти е малко по-добре.
	— Така ли? — Флора осъзна, че досега е задържала дъха си.
	— Все още ли искаш да си тръгнем?
	Тя погледна отново към масата на Ксавие. Към групата се приближаваше един човек с нещо в ръка. Когато той дойде по-близо, Флора усети как устата й се отваря от учудване.
	Не, чакай…
	— Поздравления! — изрече мъжът високо. — Доста добре наддаваш.
	Ксавие, все още седнал, кимна към него. Изглеждаше нащрек. Мъжът се засмя и мушна ръка в джоба на панталона си.
	— Да. Всички току-що си говорехме, че вдигна ръка толкова много пъти, че на практика беше като нацистки поздрав. — Той замълча. — Но така или иначе ти знаеш всичко за тези неща, нали?
	Когато неприятният тон на мъжа проби през пасивното държание на Ксавие, се възцари пълна тишина.
	— Извинете, какво? — попита Ксавие и изправи гръб, осъзнавайки какво се случва.
	— В края на краищата предполагам, че все някак трябва да изхарчиш заграбеното богатство.
	Ксавие мигновено скочи на крака.
	— Какво каза?
	— Чу ме — отговори мъжът и изду гърди, сякаш се готвеше да се бие.
	— Най-добре внимавай! Нямаш представа за какво говориш.
	— Така ли? Е, те със сигурност май знаят — изрече мъжът и хвърли на масата един омачкан брой от безплатното „Венити Феър“. След това се обърна да си тръгне.
	— Ей! Какво, по дяволите, е това? — попита настойчиво Ксавие, вече ядосан, и сграбчи мъжа за ръката, но непознатият я изскубна от него и оправи сакото си.
	— Защо не прочетеш и не видиш? — засмя се подигравателно той. Изви брадичка към масата. — Мислите, че сте специални? Не сте. Би трябвало да се срамувате от себе си. Отвращавате ме. Отвращавате всички нас. Защо не ни направите услуга и не се махнете. Такива като вас не са добре дошли тук.
	Ксавие погледна надолу, видя заглавието на отворената страница на списанието и желанието му за бой се изпари. Той вдигна поглед отново, видя, че всички са се втренчили в тях, дори и Макс на няколко метра по-надолу, на своя подиум на тревата. Последва жуженето на развълнувани разговори и хората се пръснаха на групички, като всички дискутираха сблъсъка, клатеха неодобрително глави, поглеждайки от Ксавие към сестра му и обратно. Новината се разпространяваше.
	— Неприятно — промърмори Ноа с иронична усмивка, очевидно озадачен от сблъсъка.
	На Флора внезапно й се прииска да го зашлеви. Посегна към чантата си на масата.
	— Трябва да тръгнем, преди да започне наддаването за следващия лот — каза сковано тя. Искаше да слезе по стълбите и да се махне оттук, преди Ксавие да е прочел статията.
	— Разбира се — отговори Ноа и бързо довърши напитката си. — Остани тук за момент. Ще отида да докарам колата.
	Флора прехапа устна, когато го видя да минава покрай масата на Вермей и да тича надолу по стълбите с развяващо се ленено сако.
	Тя погледна отново към Ксавие. Той вече четеше статията, отпускайки се със забавено движение върху един стол, докато научаваше подробностите, свил ръце в юмруци на масата.
	Тя едва издържаше да гледа как адамовата му ябълка се движи, докато той поглъща грозните истини, не можеше да понесе начина, по който устните му се разтваряха съвсем леко, докато през него като отрова преминаваше отчаянието, начина, по който раменете му се отпускаха, а главата му се свеждаше. Срамът и унижението го смаляваха пред очите й, цялото арогантно перчене и самохвалство от само няколко минути по-рано бяха изчезнали и той изведнъж вече изглеждаше много млад.
	Флора не можеше да гледа повече. Сграбчи чантата си, наведе козирката ниско и тръгна между масите, поемайки по по-дългия път около стълбите в опит да не мине точно покрай него.
	Тя наполовина вървеше, наполовина тичаше към живия плет от тисово дърво, в който имаше отвор към оградената с букове алея, водеща към паркираните колите на посетителите. Ноа със сигурност щеше да се появи всеки момент.
	Но не бе успяла да премине през отвора в живия плет, когато една ръка стисна китката й и я завъртя, така че тя отново се озова лице в лице с онези пламтящи черни очи.
	— Ти си направила това — изсъска той, а допирът му я изгаряше.
	Флора поклати глава, усети как ръката й се тресе.
	— Не.
	— Да — сопна се той. — Откъде другаде ще научат? Дори и ние не знаехме довчера. Само ти знаеше!
	— Аз… — Очите й се напълниха със сълзи. Прав беше. Всичко беше по нейна вина. Без да иска или нарочно, тя бе дала на Стефан достатъчно информация, за да публикува тази статия и да подсигури кариерата си. — Не разбираш.
	— Не, не разбирам. Ти би трябвало да работиш за семейството ми, не срещу него.
	— Не работя срещу семейството ти! Заклевам се. Нямах представа за статията. Бях толкова шокирана, колкото и ти.
	— Съмнявам се.
	Изражението му помръкна, когато публичното опозоряване, което току-що бе понесъл, премина през ума и на двамата и тя не можа да се сдържи и една сълза се търкулна по бузата й, когато видя как мускулите на челюстта му се свиват и усети огъня в ръцете му. Нещо… нещо друго премина между тях като някакво смущение между радиостанции и тя видя промяна в очите му, докато я гледаше втренчено, гневът заменен от раздразнение. Той избърса с палец сълзата й, притискайки го в бузата й.
	— Какво, по дяволите, ми причиняваш, Флора? — прошепна той с изпълнен с отчаяние глас.
	— На теб ли? — попита объркано тя.
	Думите й го накараха да примигне, сякаш не бе очаквал да ги чуе, изречени на глас. Каналът отново се смени, той свали ръка от лицето й.
	— На семейството ми. Какво причиняваш на семейството ми?
	— Хей? Проблем ли има?
	И двамата подскочиха изненадано и видяха един елегантен черен „Мерцедес“ да спира пред тях, а на отворения му прозорец се бе облегнал Ноа, прехвърлил небрежно ръка навън — но в очите му проблесна войнственост, когато видя Флора в хватката на Ксавие.
	Ксавие се втренчи в него с хладно спокойствие и пусна ръката й, когато Ноа подчертано погледна към обвитите му около китката й пръсти.
	Всичко отново стана нормално, присмехът отново се появи на устните на Ксавие.
	— Няма проблем, човече. Просто помагах на приятелката ти. Подхлъзна се. — Всяка дума беше пропита с горчив сарказъм.
	Флора отвори уста да протестира, въпреки че не знаеше на кое да възрази първо. Да каже на Ноа, че не се е подхлъзнала? Или на Ксавие, че не е приятелката на Ноа?
	Шофьорът излезе и й отвори вратата, за да се качи. Ноа също излезе, показвайки размерите си; не беше висок колкото Ксавие, но беше по-зрял, с по-широки рамене и без усилие понесе враждебността в погледа на Ксавие.
	— Ти добре ли си? — попита я той, но все още гледаше втренчено Ксавие.
	— Да — отговори бързо Флора и се запъти към него. — Да тръгваме.
	Тя понечи да се наведе и да влезе в колата, но за втори път усети да я дърпат за китката и в следващия момент Ноа я целуна по устните; тя се опита да се отдръпне, когато усети езикът му да разтваря устните й, но ръката му притисна тила й тя не можеше да мръдне.
	След миг той се отдръпна, доказал каквото искаше. Дори не си направи труда да отправи победоносен поглед към Ксавие; просто й направи знак да се качва в колата.
	— Първо дамите — каза той и я потупа леко по дупето.
	Шофьорът затвори вратата след нея, но Флора продължи да гледа надолу, закрила уста с опакото на ръката си. Нямаше къде да се скрие, прозорецът, до който Ноа беше седял, все още беше отворен и тя се изчерви, чувствайки се унизена.
	Секундите й се струваха като минути, докато чакаха Ноа да мине бавно от другата страна на колата. Той не бързаше.
	— Наслаждавай се на новата си кола — чу го да казва на Ксавие и този път сарказмът беше в неговия глас.
	Флора остана с наведена глава, докато най-после вратата се отвори, Ноа се настани до нея и веднага сложи ръка на коляното й. Но тя не можеше да продължава играта и докато колата потегляше, очите й я издадоха, стрелвайки се към Ксавие за последен път. Погледите им се срещнаха само за част от секундата, но това беше достатъчно дълго. _Какво, по дяволите, ми причиняваш, Флора?_
	Поправка. Какво, по дяволите, й причиняваше той?


>	Осемнадесета глава

	_Антиб_
	— А вие ще живеете тук. Мадам реши, че за вас ще е по-лесно тук, далече от всичко, което може да ви разсейва в голямата къща.
	Икономката отстъпи назад от вратата, за да може Флора да влезе първа. Отне й малко време да свикне със сумрака, защото идваше от ослепителната светлина навън, но когато очите й свикнаха, тя се огледа наоколо в почуда. Всичко беше бяло — подът, стените, таванът, пердетата, дори и цветята, а сред всичко това големи дивани в прасковено, манго и пъпеш, които избухваха в стаята като цветни бомби. Плодове в голяма купа разпръскваха аромата си, а в стаята вляво се виждаше легло с плетена на ръка дантелена покривка. В далечния десен ъгъл имаше малка, но елегантна кухня.
	— О, Господи — промърмори Флора предимно на себе си. И това беше само малката къща. Голямата не беше точно замък, а по-скоро голяма каменна вила с бледосини капаци на прозорците, която изглеждаше като място, където биха живели Коко Шанел или Уолис Симпсън.
	Тя се обърна отново към икономката — Женевив, ако си спомняше правилно.
	— Благодаря. Тук е прекрасно.
	Женевив кимна и й подаде връзка ключове, един за тук, един за голямата къща, където беше временната й работна стая в старото помещение за цветята.
	Женевив си отиде, а Флора остави чантата си и обзета от страхопочитание, тръгна из това вълшебно място. Белите капаци отвън бяха оставени затворени, за да предпазват къщата от августовската горещина, и тя се приближи до прозореца, минавайки по раираната сянка, която хвърляха върху пода, прокара ръка по одеялото на дивана (кашмирено), помириса хибискусите на малката масичка.
	Спря пред вратата на банята в колониален стил и видя, че като идея всичко е простичко — легло, килим, гардероб, но килимът беше от вълна на алпака, гардеробът покрит с шагрен, а стените бяха украсени с няколко дръзки картини на Джеймс Уислър.
	Флора се върна в дневната част, отвори хладилника и видя, че е зареден с пресни продукти, а до кафе машината имаше голяма бутилка шампанско и кутия трюфели. Тя седна на дивана, който беше срещу все още отворената врата, и остави лекия вятър да развее косата й и да погали лицето й. Отвън, точно пред нея, тюркоазеният басейн проблясваше, улавяйки светлината, и от време на време лястовички се спускаха надолу, докосвайки повърхността на водата.
	Тя се зачуди как ще се осмели да седи на тези дивани или да пие от тези чаши, или да спи в това легло, след като знаеше, че — нарочно или не — цялата история беше по нейна вина. Въпреки Ксавие семейство Вермей все още не знаеха за участието й във всичко това. Независимо от всичките му обвинения той не знаеше нищо за нейното (бивше) приятелство със Стефан, нито някога щеше да узнае. Едно телефонно обаждане от Травер беше потвърдило, че списанието ще упражни правото си да защити своите източници. _Нея_.
	Семейството не беше в настроение да се бори. Последвалата треска беше точно това, от което се страхуваха. През трите дни след излизането на списанието петното на нацисткото минало, което бе изцапало името на видното семейство Вермей, беше станало завладяващо четиво в цяла Франция и се бе появило на първа страница на „Монд“ още на следващия ден. Лилиан бе принудена да отмени участието си в мероприятие на УНИЦЕФ за набиране на средства, а офисът на Жак беше надраскан с _Нацистки боклук_ с червена боя и както той се бе страхувал, няколко от големите благотворителни организации, подкрепяни от фондацията на семейство Вермей, бяха дали публични изявления, според които „са в процес на преразглеждане на връзките си“ със семейството. На улиците пред къщата им се бяха настанили репортери, така че никой не можеше да влезе или да излезе, без да бъде заслепен от святкането на фотоапаратите им — доста опасно на тези стълби — и след като бяха стояли затворени няколко дни, през които Флора организираше опаковането и преместването на вече прочутата колекция до другия край на страната, семейството бе решило също да замине за имението в Антиб, докато нещата се успокоят.
	Флора затвори очи пред иронията на погрешното им усещане за сигурност, когато те потърсиха убежище зад високите стени и защитеното с видеокамери имение, след като човекът, който стоеше зад изтичането на информацията, живееше в малката къща в дъното на градината. Ангъс пръв предложи идеята, че изтичането на информация може да е дошло от интернет страницата, която Флора му бе показала и на която се беше появила снимката на градските изследователи, обаждайки се по телефона на семейството и изказвайки съжаление за това, че всички са били доста наивни, като са сметнали, че нахлулите в апартамента са се задоволили с това да уведомят семейството за неговото съществуване като някаква банда от тръгнали на поход архитектурни евангелисти. Според него това сигурно е бил планът им от самото начало и Флора се бе съгласила с него, прекалено изплашена, че може да изгуби работата си, за да си признае и да му разкаже как всъщност се бе случило всичко.
	Флора беше все още тук не защото не се бе опитвала да си тръгне. Тя отчаяно се бе опитвала да измоли избавлението си. Беше се опитала да убеди Ангъс, че сега, когато бяха започнали пълно проучване на историята на колекцията, от лондонския им офис трябваше да пристигне Бриджит, техният анализатор, и да поеме работата, защото в крайна сметка това беше нейната област. Но Ангъс бе останал непоклатим: семейството искаше нея, бяха сериозно наранени от събитията и искаха човек, на когото могат да имат доверие. Или тя щеше да остане, или нямаше да работят с никого другиго.
	Стаята за цветята беше идеално място за работа — голяма и светла, с високи тавани, прозорци от пода до тавана и широки дървени плотове покрай стените, имаше достатъчно място да подреди предметите и картините и да започне да ги систематизира по някакъв начин. Сега, когато вече не беше под напрежение да приготви всичко за участието в аукциона, Флора можеше да започне просто с идентифицирането и архивирането на останалата част от колекцията. Картината на Реноар, която все още се почистваше в Париж, поне имаше напълно доказана история и ако в даден момент в бъдещето семейството решеше да я продаде, новият собственик щеше да я купи, знаейки откъде е дошла и през чии ръце е минала.
	През деня напредна доста, като закачаше много от малките картини на кукичките, които някога са били забити в стените за завързването на пълзящите растения, а след това ги сваляше една по една и започваше работата си върху доклада си за състоянието и оценката им.
	Айпадът й на плота иззвъня — повикване по Фейс тайм — и Флора отговори, докато се приближаваше към отворения френски прозорец, облегна се на него и се загледа към кадифената морава пред себе си.
	— Здрасти. — Гърленият глас на Инес я накара да се усмихне.
	— Здрасти и на теб.
	— Как върви там? Зле?
	— Нямаш представа — усмихна се Флора, наполовина очаквайки покрай нея да мине паун и от опашката му да падне перо. Тя завъртя айпада и показа градината на приятелката си. — Не би трябвало да живея така. Истинско престъпление е.
	— Сигурна съм. — Инес се разсмя, звук, който я успокои. — А ти как си? По-добре ли се чувстваш? Изглеждаш по-добре.
	— Чувствам се толкова виновна — наведе глава Флора.
	— Вината не беше твоя. Колко пъти да ти го казвам? Стефан го направи. Не ти.
	— Но аз изобщо не трябваше да му казвам нищо. Знаех, че е журналист. И още по-лошо — журналист, който има нужда от история.
	— Била си сред приятели. Не трябва да се държиш сякаш си проклета шпионка. Знаеш, че никога вече няма да му проговорим, нали? Казах на Бруно той или аз. Трябва да избере.
	— Инес, не е нужно да…
	— Вече е направено — каза Инес упорито. Лоялно.
	Флора сви рамене и отнесе айпада на пейката, защото ръцете й се бяха уморили да го държи. Подпря го на прозореца и се наведе над пейката, подпряла глава на ръката си.
	— Както и да е, виж, всичко вече започва да отшумява. Те са стара новина. — Инес винаги е била оптимистка. — Чу ли за министъра на вътрешните работи? Чука дъщерята на вицепрезидента.
	— О, Господи! Шегуваш се, нали? — разсмя се Флора и отпусна ръка.
	Инес се ухили и започна да разглежда с любопитство стаята зад Флора.
	— Видя ли? Всичко ще бъде наред. — Тя изсвири. — Ехаа! Това ли са нещата, които трябва да подредиш?
	— Да. — Флора погледна към орнаментите, подредени на пейката в класифицирани групички, триножника, на който снимаше картините и скиците зад дясното й рамо. — Не е толкова зле, колкото изглежда. Колкото и ужасно да звучи, сега, когато знаем как свършват нещата, всичко се проследява много по-лесно, що се отнася до историята. Преди имах чувството, че удрям главата си в стена, опитвайки се да разбера как картините са стигнали от Фон Ташелт до Франсоа Вермей.
	Инес издаде неодобрителен звук и смени темата.
	— Слушай, може да дойдем за няколко дни. Бруно има рекламно събитие в Ница, така че ще сме само на половин час от теб.
	— О, това ще е прекрасно. — Тя понижи глас. — Имам нужда от приятелско лице.
	— Нещата са зле, а?
	— Ами, не може да се каже, че съм заобиколена от приятели.
	— Вече видя ли се със Сина и Дъщерята на Мрака?
	— Не ги наричай така — каза тихо Флора и потрепери.
	— Защо не? — разсмя се лукаво Инес. — Такива са, нали? Или може би знаеш нещо, което аз не знам?
	— Не, но… — Тя замълча, без да е наясно защо ги бе защитила. Може би защото дори и те не заслужаваха злобата, която се изливаше в момента върху тях.
	— Е? Видя ли ги? — повтори нетърпеливо Инес.
	— Не. Искам да кажа… мисля, че чух Наташа да слиза от колата си.
	— Разбира се, че си я чула — извъртя очи Инес. — А Ксав? Зърна ли го вече по бански? — Тя повдигна игриво вежди.
	— _Какво?_ — намръщи се Флора.
	Инес избухна в смях.
	— Може да е негодник, но е красив негодник. Хайде, признай го.
	— Не. Да.
	— Аз лично се притеснявам за безопасността ти. — Инес се наведе към екрана. За момент лицето й остана напълно сериозно, но след това избухна в смях. — Е, по-скоро за твоята добродетел!
	Флора поклати глава и отвърна поглед. Истината беше, че отчаяно искаше да го избягва. Срещата им в „Шантии“ — и тя беше в контекста на това, че _нито_ една от срещите им не беше позитивна — я беше разтърсила. Двамата бяха говорили само за да се скарат, все още не беше намерила и едно положително качество в този човек и въпреки това… и въпреки това… той непрекъснато се промъкваше неканен в ума й. Самата мисъл за него я караше да се чувства неспокойна, развълнувана, притеснена, разтърсена.
	Така че всеки ден тук, в който успееше да не го види, щеше да е хубав ден. Вече беше направила плана си — ще се храни в малката къща и цял ден ще е сама в стаята за цветята. Ако внимаваше, имаше надежда следващите седмици да минат, без всъщност да се наложи да контактува с него или сестра му.
	— Чувала ли си се с Ноа?
	— Ъм?
	— Ноа — щракна с пръсти Инес. — Богатият, красив американец с картина на Реноар и „Бугати“, който си пада по теб.
	— О. — Тя поклати глава. — Не. Казах му да не ми се обажда повече.
	— _Защо?_
	Флора си спомни напрегнатото пътуване с колата до града — как ядосано бе отблъснала ръката му от бедрото си и бе отказала да го погледне, разгневена заради самонадеяното му държание и начина, по който направо бе заявил собствеността си над нея пред Ксавие, като куче, което се изпишква, за да маркира територията си. На следващия ден беше изпратил в офиса петдесет жълти рози, екстравагантно извинение, което не я беше разчувствало — не можеше да бъде купена, нито щеше да позволи да бъде притежавана, и тя бе повторила молбата си да не я търси повече с едно кратко съобщение. Оттогава — мълчание.
	— Не си подхождаме.
	— Не си подхождате? Хъх — изсумтя Инес по начин, който казваше „Защо не се учудвам?“.
	— Виж, обади ми се, ако ще идвате — смени темата Флора.
	— Разбира се — въздъхна Инес. — Мисля, че сигурно ще е в четвъртък. Бруно ще получи графика си днес, така че ще ти пратя съобщение по-късно.
	— Супер.
	Приключиха разговора и Флора пое дълбоко въздух, докато оглеждаше подредената стая. Във въздуха се усещаше аромат на рози, а плотовете бяха на петна там, където са били смачкани цветове или стъбла, тъмни кръгове от кофите се бяха отбелязали върху дървото.
	Върна се към работата си по една малка скица на Дали, която бе свалила, преди да се обади Инес. Беше висока само двадесет и пет сантиметра, молив върху хартия. Обърна рамката и видя на гърба остатъците от стар овален стикер. Присви очи и се загледа в него отблизо, опитвайки се да разчете избледнелите букви. Но можеше да се види ясно само „… НА“.
	Ана? Виена? Направи снимка на стикера отблизо и го измери, разбирайки, че ще трябва да провери и да го сравни с копия, които се надяваше да се пазят в галерия „Атлий и Бергурен“ в Сен-Пол. Това, че стикерът беше овален, щеше да я улесни при сравняването с други — ако имаше късмет — по-запазени стикери, при които текстът се вижда ясно.
	Едно любезно покашляне я накара да се обърне. На вратата стоеше Жак Вермей.
	— _Pardon_, не исках да ви безпокоя.
	Флора се изправи.
	— О, не. Няма проблем.
	— Имате ли нещо против да вляза?
	— Заповядайте — усмихна се тя и направи жест към подредените из стаята картини.
	Жак влезе и на лицето му се появи любезна, но неуверена усмивка, докато оглеждаше множеството картини, които сега бяха на всички рафтове и стигаха до тавана на всяка стена.
	— Господи. Толкова са… много.
	— Да — отговори Флора и се почувства неудобно. И двамата разбираха подтекста на думите му. Толкова много картини, толкова много семейства…
	— Не би трябвало да е изненада. Направихте онази презентация в деня, след като отключихме апартамента. Преминахте през всички картини с нас и въпреки това… — Той изду бузи. — Но като ги виждам така всичките. _Тук_. Имам чувството, че са повече. Всичко изглежда много по-зле.
	— Мосю Вермей…
	— Жак, моля ви — обърна се към нея той. — Преминахме през това… това изпитание заедно. Вече сме приятели, нали?
	Флора преглътна. О, Господи. Сякаш не се чувстваше достатъчно виновна.
	— Жак — изрече тихо тя, опитвайки се да се усмихне. — Исках да ти кажа колко съжалявам. Иска ми се изобщо да не бяхме…
	Той поклати глава и закрачи из стаята.
	— Истината трябваше да излезе наяве някой ден. — Той кимна с глава и спря да погледне един изящен планински пейзаж на Кане високо на стената срещу него, скръстил ръце на гърба си. — Кой знае? Може да се окаже, че така е най-добре. До този уикенд не бях виждал снимка на баща си. Представяш ли си?
	Флора поклати глава. Със сигурност не можеше да си представи това.
	— Разбира се, няма нужда да казвам, че ми се иска да не е бил това, което… е бил. Но ако говоря като син, който иска да разбере повече за баща си…? — Той сви рамене. — Майка ми приключваше разговора винаги когато дори само споменавах името му. Казваше, че за нея е прекалено болезнено да си спомня миналото. — Той повдигна вежди и й отправи изпълнен със съмнение поглед. — Но тя все още е жива и вече не е нужно да ме лъже. Все още има време. Най-после мога да задам въпросите си и да науча истината за баща си от човека, който го е познавал най-добре.
	Флора не таеше големи надежди, че това ще е щастлива история. Помисли си, че и без връзките му с Третия райх той не е бил особено добър съпруг, спомняйки си писмото, което бе намерила, и съвета на лелята на Жак майка му да остане с Франц, да не обръща внимание на връзките му с жени, да роди дете. Да роди Жак.
	— Тя… тя каза ли ти нещо вече? — попита колебливо Флора.
	— Не — усмихна се объркано той. — Господи, не. Все още не. Майка ми е силна жена, Флора, но това я разтърси истински. Според мен никога не е предполагала, че ще трябва да ме погледне в очите и да ми каже истината за баща ми. Искаше да се гордея с него, да го _уважавам_.
	Той замълча за момент, сякаш усилието да говори беше прекалено голямо, и започна да пристъпва из стаята с малки крачки, докато разглеждаше картините, които са доставяли радост на други хора и са били откраднати от тях или продадени под натиск, със заплахата от трудови лагери, увиснала над главите им като размахана коса.
	Флора видя как очите му преминават по картините с очевидна болка.
	— Не се съмнявам, че всичко, което е направила — сменила е името ни, скъсала е с миналото на баща ми — е направено, за да ме защити. Искала е в живота ми да няма мрак, да няма сенки. Предполагам, че това остава след една война, нали? Оцелелите протягат ръце към светлината.
	Флора си помисли за всичките огледала в парижката къща — там човек не можеше да се скрие. В онзи дом човек трябваше да погледне към себе си от всеки ъгъл.
	— И вероятно е била права. Сигурно щеше да е по-добре да не знаем. Ако можех да се върна в миналата седмица и да променя събитията, щях да го направя. Но никога не съм предполагал, че в историята ми има нещо такова. През всичките тези години исках повече — исках повече информация, исках баща си. Мразех майка си за това, че не е той, за това, че тя е с мен, а той не е. Аз бях единственото й дете, тя самата бе млада, опечалена вдовица, която съсредоточи цялата си любов и всичките си надежди в мен, а аз от своя страна чувствах любовта й към мен като бреме. — Той сведе поглед към пода. — Може би не съм синът, когото тя заслужаваше. Не съм достатъчно добър. Не присъствам в живота й достатъчно. Избягах в Париж при първата възможност. — Той сви рамене. — Но сега съм тук и истината е с нас. Тя е тук, в тази стая. — Той протегна ръце. — Всяка една от тези картини има история. И баща ми е връзката между всички тях. Той е тъмната нишка, която минава през тях. — Жак се обърна към Флора. — Така че майка ми ще говори с мен, ще отговори на въпросите ми. Може би не днес или утре, но един ден в скоро време ще науча цялата истина и ще се изправя пред тази истина със смелостта, която е липсвала на баща ми.
	— Искам да ти помогна по всякакъв начин, по който мога, Жак.
	Той се усмихна и обърна лице към нея.
	— Добре. Защото съм решил какво ще правя. Ще дойдеш ли тази вечер в седем да пийнеш с нас в кабинета? Помолих всички от семейството да присъстват. Има нещо важно, което искам да кажа.
	— Р-разбира се. — О, Господи, не. Не още една семейна среща… — Всъщност аз още не съм се запознала с майка ти. Мисля, че трябва да й се представя. Странно е да съм тук, в къщата й, и да не съм се запознала с нея.
	— Ще се запознаете тази вечер. Майка ми вече не е така подвижна. Сега прекарва повечето време в стаята си.
	— Разбира се.
	— Радвам се, че ще се присъединиш към нас — усмихна се той и се обърна да си тръгне. — Но трябва да те предупредя, че майка ми е от друго поколение, доста консервативна. Обикновено се преобличаме за вечеря.
	— О, да. Добре. Няма проблем — кимна Флора. — И-има ли нещо определено, което трябва да облека?
	— С това лице? — той се усмихна и тупна с ръка по касата на вратата. — Просто една красива рокля.


>	Деветнадесета глава

	Флора стоеше до вратата и се взираше към голямата къща, чувствайки се изтръпнала от нерви. В тъмното тя изглеждаше по-внушителна, огромната й сянка падаше върху моравата, лампите на балконите пред всеки прозорец хвърляха кръгове от светлина като на оперна сцена. По-рано беше чула вратите на колите да се затварят, когато всички се бяха върнали вкъщи по различно време — първо Лилиан, чийто висок глас се понесе наоколо, когато на алеята я посрещнаха два малки мопса, след това Ксавие (предположи тя) тихо, като се изключат тежките му стъпки по чакъла. И накрая Наташа, която говореше по телефона и се смееше, като почти изпадна от колата, залитайки опасно по чакъла на високите си токчета.
	Флора се бе измъкнала от стаята за цветята в голямата къща в 6 вечерта, когато на първия етаж се бе възцарила тишина, използвайки възможността да се втурне боса през моравата към сравнителното спокойствие на малката къща край басейна, когато всички бяха горе.
	Но сега, сега трябваше да се върне отново там. Трябваше да се види с Магда, страховитата майка на Жак — негов израз, дори по-плашещ, изречен с френски акцент — и трябваше да понесе втренчените погледи на Наташа и мълчанието на Ксавие. Щеше да ги види за първи път, откакто бе заложила бомбата под семейната им история.
	Тръгна развълнувана през моравата покрай осветените кипариси и евкалиптови дървета, отново взела обувките си в ръка. Трябваше само да чуе съобщението на Жак с чаша в ръка, а след това можеше отново да си тръгне. Нямаше да остане за вечеря. С малко късмет можеше да се върне в къщата край басейна до половин час.
	Стигна до терасата и мина през отворени френски прозорци, които водеха към широк коридор, украсен с мраморни статуи. Нямаше никого. Всички врати в коридора бяха затворени и Флора нямаше представа коя беше кухнята, всекидневната и дори входната врата.
	Спомни си, че обувките все още са в ръцете й, облегна се на касата на вратата и ги обу. Закопчаваше каишката, когато една врата по средата на коридора се отвори и от нея излезе Наташа.
	Наташа не я забеляза. Тя отиваше в обратната посока, към стълбите, но въпреки това Флора замръзна, като я видя, не на последно място, защото Наташа не беше облечена в нещо, което можеше да се нарече официална дреха. Всъщност носеше бял гащеризон.
	Флора погледна ужасено към собственото си облекло — вталена памучна рокля в черно и бяло с дълбоко квадратно деколте. Беше обикновена лятна рокля, но тя й бе придала по-официален вид, като бе добавила червените си велурени обувки с висок ток и червено червило, за да постигне ретро блясък в стил Бриджит Бардо. При всички случаи не изглеждаше великолепно, но не беше взела нищо, с цел да е великолепна, беше взела дрехи за работа и ако намереше време, и за малко почивка на слънце.
	Погледна към моравата… Все още можеше да изтича обратно и да се преоблече. Имаше време. Няколко минути нямаше да навредят. Можеше да обвини натовареното движение. Ха!
	Не.
	О, Господи. Какво може…?
	— _Ah! Elle est ici, monsieur_ — каза Женевив, която излезе от същата стая и видя Флора, замръзнала до френския прозорец. Тя се усмихна и й направи знак да се приближи.
	Флора се заслуша в звука от собствените си стъпки, които отекваха по черно-белия мраморен под. Пристигането й със същия успех можеше да се обяви с фанфари. Естествено, когато се показа на вратата, всички гледаха към нея.
	Жак стоеше до камината, облечен с кремаво сако, Лилиан и една дребна, но набита жена седяха една срещу друга в тапицирани със синя коприна фотьойли, на скута на по-възрастната жена имаше малко кученце и още едно в краката й. И двете жени бяха с чорапогащници и си бяха направили прически. В сравнение с тях с голите си крака и памучната рокля Флора се почувства почти все едно отива на плажа.
	Къде беше Ксавие? Все още горе? Погледът й го потърси, но не го видя никъде, докато влизаше в стаята под страховития поглед на Магда Вермей (или по-скоро Фон Ташелт).
	— Флора, запознай се с майка ми Магда — каза Жак, който се приближи към нея и притисна буза до нейната, по веднъж от всяка страна. Запита се дали усети треперенето й.
	— _Enchantée, madame_ — каза Флора и с усилие се въздържа да не направи реверанс. Тази жена може и да е била омъжена за нацист — или най-малкото симпатизант на нацистите — но в нея имаше нещо почти царствено. Жак беше прав — страховита беше точната дума. Беше възрастна, но не и слаба, не смалена, и Флора усещаше, че я наблюдава съсредоточено.
	Зад нея изведнъж настъпи раздвижване и когато се обърна, Флора видя Наташа да се връща наперено, облечена с костюм на „Сен Лоран“ и високи обувки, но без блуза — нищо чудно, че се бе преоблякла толкова бързо. Когато видя Флора, тя замръзна на място, а след това погледна недоволно към баща си.
	— Така по-добре ли е?
	— Не много — промърмори неодобрително той.
	В този момент Флора забеляза Ксавие, застанал в дъното на стаята. Той си наливаше питие от бара в нишата — нищо чудно, че не го бе видяла. Беше облечен подобно на сестра си с черен костюм, въпреки че той не бе забравил да облече риза, което, както й каза предателски един тих глас някъде в главата й, беше жалко. Ксавие с нищо не издаде, че е забелязал присъствието й или че ако я бе забелязал, това изобщо го интересува. Флора отклони поглед, насочвайки вниманието си отново към сестра му.
	— Е, бабо, виждам, че си се запознала с Флора — каза Наташа, като успя да постави ударение върху името на Флора, което идеално показа чувствата й към нея. Тя влезе бавно в стаята и се настани на облегалката на фотьойла на баба си.
	— Тъкмо щяхме да се запознаем — отговори Магда, а малките й черни очи — като стафиди в подобно на тесто лице — не се отделяха от Флора.
	— Имахме късмет, че човек от калибъра на Флора работи по колекцията с нас — каза Лилиан, насочвайки думите си към Магда сякаш е малко глуха. — А бащата на Флора беше главен аукционер в „Кристис“ в Лондон. Той продаде „Слънчогледи“, нали?
	— Точно така.
	Флора се усмихна с благодарност, когато Жак сложи в ръката й чаша с шампанско.
	— Значи изкуството е семеен бизнес за вас — изрече хладно Магда. — Както и за нас.
	Флора се втренчи в нея, разбирайки какво се опитва да направи. Магда искаше тя да възрази, да й каже: „Не, моето семейство _изобщо_ не е като вашето“. Искаше да види осъдителния й поглед, най-после да се изправи пред презрението, което знаеше, че заслужава.
	Но Флора просто се усмихна. Каквото и да бе направил Франц, Жак не беше отговорен за баща си, това й беше ясно. Той беше добър човек, лекар.
	Жак отиде отново до камината и взе чашата си, която бе оставил на полицата.
	— Радвам се, че всички сме тук. Исках да ви кажа какво съм решил да направя.
	— За какво, тате? — попита Наташа, облягайки се назад, и сакото й се отвори опасно.
	— Следващите ни действия като семейство.
	— Тогава _тя_ защо е тук? — попита рязко Наташа и седна по-изправена — кризата със сакото веднага бе избегната — след което посочи с пръст към Флора, която в отговор отстъпи крачка назад.
	— Защото Флора е в центъра на моя план — отговори спокойно Жак. — Би ли седнала, Флора? — усмихна се той и посочи дивана срещу него.
	Флора зае колебливо мястото си, осъзнавайки болезнено, че сега Ксавие бе пристъпил към средата на стаята и стоеше точно зад нея с напитка в ръка.
	— Няма да преувелича, ако кажа, че последните няколко дни бяха най-неприятните в живота ми — започна неуверено Жак. — Срамът, който изпитвам, притиска като тежест гърдите ми, смазва ме. Смазва всички нас. От момента, в който научихме ужасната истина, непрекъснато си задавам въпроса „Как не сме знаели?“. Защо _аз_ през всичките тези години не съм подозирал за тъмното ни минало? Това ли сме ние? Ти? — погледна към сина си той. — Ти? — погледна и към дъщеря си. — Наистина ме боли да гледам как се отнасят хората с всички вас, сякаш вие сте подписвали онези документи или сте стояли над главите на горките хора с пистолет в ръка. — Той замълча за момент и затвори очи. Флора се огледа и забеляза как Лилиан се е втренчила в съпруга си с истинска загриженост и дори и обичайното смръщване на Наташа е изчезнало и очите й бяха кръгли и тъжни, когато не бяха презрително присвити. Очите на Магда, от друга страна, бяха плътно затворени, брадичката й беше издадена напред, а ръцете й галеха заспалото на скута й куче.
	— Иска ми се тази истина да беше лъжа. Бих направил всичко нещата да бяха различни, но не можем да променим онова, което се е случило в миналото. Разбирам го. Това, че най-после знаем истината за ролята на семейството ни в онези мрачни години, не променя случилото се. Но променя нас, нашия фокус, защото има нещо, което можем да направим сега. Можем да се разкаем открито, така че целият свят да ни чуе. Можем да се присъединим към техния ужас, да го споделим.
	— Но как, Жак? — погледна го разтревожено Лилиан.
	— Ще върнем картините.
	— _Какво_ ще направим? — заекна Наташа. — Не!
	Но последвалото мълчание и суровият, втренчен поглед на баща й я накараха отново да седне и да сведе поглед.
	Флора започна да усеща своя собствена паника, но по много различна причина. Да издири всички наследници, за да им върнат картините? Това щеше да й отнеме години!
	— Флора, ето затова имаме нужда от теб. Вече ни доказа колко прецизна си в работата си, колко решена си да направиш каквото е правилно…
	Магда се изкашля. Флора се вгледа в лицето му, търсейки сарказъм, но не го откри. Само спокойна молба.
	— Затова не искам никой друг, освен теб да работи по това. Онези сделки не са направени доброволно. Сключени са заради страх, ужас, отчаяние, лъжлива надежда. Не искам да съм част от това.
	— Жак — започна тя. — Поласкана съм. И идеята е наистина благородна. Изпитвам огромно уважение към теб само заради това че дори си го помислил, но няма да е толкова лесно просто да се открият предишните собственици и да им се върнат картините. Германците са били много прецизни в документацията си, старали са се всичко да изглежда като законна продажба — ще бъде почти невъзможно да установим кои сделки са направени под натиск и кои не. — Тя примигна. — Но дори и да успеем да установим кои са били фалшивите сделки — онези, които, както казваш, на практика са били въоръжен грабеж от страна на СС — намирането на наследниците ще е гигантска задача. Толкова много от хората, които са продали тези картини, ще са умрели в лагерите, а продажбата на ценностите им е бил отчаян опит да ги разменят срещу свободата си. Онези, които са успели, може да са се преместили в друг град, в друга страна, може да са сменили имената си… Ако една продажба не е оспорена или дадена картина не е регистрирана в Регистъра за изгубени произведения на изкуството, намирането на наследниците ще бъде като да открием игла в купа сено.
	Жак кимна, изслушвайки я с нужното внимание.
	— Разбирам какво казваш и имам предложение как да направим процеса по-ефективен. Теглим черта от 1938, времето на Аншлуса в Австрия. Както казваш и ти, след тази дата няма как да разберем дали една сделка е била законна, или е извършена под натиск като част от споразумение за бягство. Всичко, продадено на баща ми преди 1938, според мен можем спокойно да смятаме за сделка, сключена със свободната воля и на двете страни. Тези предмети искам да продам на аукцион. За останалите — всичко продадено на баща ми след 1938 — искам да се опитаме да открием имената на предишните собственици и да ги върнем на наследниците им. Там, където не успеем, ще трябва да приемем историята такава, каквато е — че са продадени на баща ми със съгласието на собствениците — и също да ги продадем чрез аукцион. — Той вдигна ръка за тишина, когато Наташа отвори уста да заговори (или по-скоро да възрази). След като от окончателната цена се приспадне твоята комисиона, Флора, както и тази на аукционната къща, искам всички средства да се вложат в новия фонд, който ще създадем в полза на децата на бежанци.
	В стаята се възцари удивена тишина.
	— Ще ги нарекат кървави пари — каза с горчивина в гласа Магда. — Няма да ги вземат.
	Всяка нейна дума беше като хвърлен на пода камък.
	— Не съм съгласен. Така ще покажем на Франция, че не сме чудовища, че и ние не сме знаели фактите както всички останали. Не можем да променим случилото се, но можем да покажем съжалението и смирението си, както и желанието ни да изкупим стореното от баща ни. Защото онова, което е извършено, може да е извършено под нашето име, но не с него. Ние не сме Фон Ташелт. _Аз_ не съм _той_.
	Магда отвърна поглед дълго преди Жак да обърне глава и да погледне към Флора.
	— Ще ни помогнеш ли? Вече пуснах обява в бюлетина на Асоциацията на търговците на предмети на изкуството и антики, в която моля хората, които смятат, че може да са законните наследници, да се свържат с нас.
	Флора преглътна, чувствайки, че устата й пресъхва. Почувства се сякаш е засмукана в проблемите на семейството. Онова, което бе започнало като кратък преглед и оценка, сега се превръщаше в истинско проучване из цяла Европа (а вероятно и по-далече) за наследниците на жертвите, чиито ценности са били разграбени от нацистите. Погледна лицата, които очакваха отговора й — Жак, загрижен да изкупи вината; Лилиан, като собствената й майка, просто загрижена; Магда и Наташа, настръхнали от яд и негодувание. Ксавие — е, не беше нужно да се обръща, за да разбере какво е изражението на лицето му в този момент. Усещаше горещия му гневен поглед на тила си.
	Половината от семейството я ужасяваше, изливайки открито омраза върху нея, а другата половина я молеше за помощ в опитите си да се измъкне от света на таблоидите, където я бе запратила _нейната_ недискретност. Помисли си с горчивина, че не е съюзникът, за когото я смятаха. Не беше ли това най-малкото, което можеше да направи? Най-малкото, което им дължеше?
	— Разбира се, че ще помогна — отговори тя. — За мен ще е чест да работя по този проект и да ви помогна да върнете картините на законните им собственици.
	Лилиан плесна с ръце, стана и целуна Флора по бузата.
	— Толкова сме благодарни — изрече тя с ръце на раменете на Флора.
	— Има още нещо — каза Жак, докато Лилиан отново сядаше. — Името ни е Вермей, не Фон Ташелт. Знаем истината за миналото си — не можем да се преструваме, че не я знаем — но можем да я загърбим. От този момент нататък не искам никога да чувам името на баща си. Нито в тази къща, нито някъде другаде. — Той погледна майка си, след това и децата си. — Ясно ли е?
	Флора не можеше да види отговора на Ксавие, разбира се, но видя как Наташа кимва, поне веднъж смирена.
	— И така, предлагам тост — вдигна високо чашата си Жак. — За новото начало.
	— Новото начало — изчурулика Лилиан точно в момента, в който Женевиев се върна в стаята.
	— Посетител за вас, мадам — каза тя.
	Жак изглеждаше изненадан.
	— Благодаря, Женевиев. Извинете ни за момент.
	Флора погледна отчаяно към Жак и Лилиан, които излизаха от стаята, оставяйки я с Магда, Наташа и Ксавие. Щеше да е по-безопасно да плува в басейн с акули.
	Тя отпи една глътка, без да е съвсем сигурна какво да направи, след като бе настъпила тишина и атмосферата в стаята се бе променила.
	— Е, може би трябва да тръгвам — каза тя и остави чашата си на масата, след което понечи да се изправи. — За мен беше удоволствие да…
	— Ти си тази, която започна всичките неприятности — прекъсна я Магда, все още галейки кучето, докато гледаше Флора с хладно спокойствие.
	Флора поклати глава.
	— Не — възрази тя, усещайки, че устата й отново пресъхва.
	— Ти го направи. Всичко беше наред, докато ти не започна да ровиш като малка невестулка.
	При тази внезапна обида Наташа се засмя задавено. Магда се наведе напред и кучето изквича тихо, когато го смачка с корема си, и скочи на пода.
	— Защо не ни остави на мира? — Възрастната жена бе свила ръцете си в юмруци, устните й бяха опънати мрачно в права линия. — Трябваше да работиш само по някакви картини. Не да _разрушиш живота ни_. — Последните думи прозвучаха като съскане.
	— Аз… не съм искала да създавам проблеми.
	— Не? Какво правеше тогава, а? — удари с длан по облегалката на стола Магда.
	Флора подскочи. Чу зад себе си Ксавие да се раздвижва. Господи, какво щеше да направи той? Щеше да й приложи хватка ли? Обърна се леко, така че да може да го вижда от дясната си страна.
	— Опитвах се да проуча всичко. Да разбера — отговори тя, доколкото можеше, спокойно, но гласът й очевидно потрепна и възрастната жена се усмихна при това доказателство за страха й.
	— Не я оставяй да те заблуди, бабо. Тя създава само неприятности — намеси се Наташа и се засмя жестоко. — Знаеш ли, че ме удари? Тате каза ли ти?
	Флора остана с отворена уста.
	— Какво? Изобщо не беше така — възрази тя и усети как при тази ескалация на атаката, при тези очевидни лъжи, очите й се пълнят със сълзи. Те имаха числено превъзходство и всички го знаеха.
	— Така ли? А как беше? Ти беше свидетел, Ксавие, нали? Влезе и видя как тя ме напада, защото не й беше харесало нещо, което бях казала или направила, или… _каквото и да е_.
	Ксавие не отговори. Наташа повдигна вежди, учудена от мълчанието на брат си.
	— Ксав? Кажи на баба какво видя. Кажи й точно какво представлява тази кучка…
	— Достатъчно! — извика Ксавие.
	От стената отскочи удивено мълчание.
	— Какво каза? — прошепна Наташа, зашеметена така, сякаш я беше ударил.
	— Достатъчно — повтори по-тихо Ксавие.
	Наташа, шокирана, отвори уста и присви очи в тесни цепки. Няколко секунди тя буквално не можеше да проговори.
	— Нейната страна ли взимаш?
	— Не. Не взимам…
	Но Наташа не го остави да продължи.
	— Взимаш. Взимаш! Но ти я мразиш. Ти самият ми го каза.
	— Аз… Не, аз… — Той погледна към Флора. — Просто не мисля, че с такова поведение може да се постигне нещо. Татко е прав. Станалото — станало. Това, което има значение сега, е как ще продължим напред.
	Но разумните разсъждения не стигнаха до Наташа.
	— Спал ли си с нея, това ли е? — извика тя, вече скочила на крака. — Завъртяла ти е главата, така ли?
	— Какво? Не! — изсмя се той, почти потрепервайки ужасено при тази мисъл.
	Флора усети това като плесница, но Наташа отново насочи вниманието си към нея, без да й оставя време да си поеме въздух.
	— Това ли е играта ти? Разделяй и владей? Мислиш, че можеш да застанеш между _нас_? Мислиш, че представлението ти на мис Перфектна ще подейства при него, както е станало с баща ми? — Тя се засмя сухо. — Веднага ще ти дам един съвет. Изобщо не се опитвай.
	— Разбрала си всичко погрешно — тръгна към сестра си Ксавие. — Между нас не се е случило нищо. Тя е…
	— Какво е? — попита Наташа, когато той не успя да завърши изречението и пристъпи бавно към брат си, втренчила поглед в него. — Какво е тя, Ксав?
	Той я гледаше, без да отговори. Флора усети, че трепери, докато всички очакваха присъдата му.
	— Какво е тя, Ксав? — повтори Наташа. — Кажи ми.
	— Нищо — сви рамене той.
	Флора не успя да се сдържи и ахна, вече напълно унижена — „малка невестулка“, „кучка“, „нищо“ — и избяга от стаята, преди да са успели да видят сълзите й, а в ушите й остана да звучи победоносният смях на Наташа.
	— Чакай! — чу тя Ксавие да вика, но той не я последва, не се извини и след минути тя отново беше в малката къща и хлипаше на дивана зад заключената врата.


>	Двадесета глава

	Флора държеше вратата и на стаята за цветята заключена. Когато на следващата сутрин поиска ключа от Женевив, тя й обясни, че е предпазна мярка, защото до завършването на проучването и оценката не може да се направи застраховка. Но това държеше и тях навън: Магда, Наташа, Ксавие…
	Френските прозорци към градината бяха отворени, разбира се — иначе температурите през деня щяха да са непоносими — но или никой не помисляше да влезе оттам, или не бяха достатъчно глупави да опитат, и през следващите два дни тя бе успяла да работи в прекрасно уединение, като влизаше в стаята в 7:30 сутринта, много преди някой да беше станал, и се връщаше тичешком в малката къща в 6:30 привечер, когато всички от семейството, изглежда, изчезваха горе, за да се приготвят за коктейл и вечеря.
	Нарочно работеше дълги часове. Това означаваше не само че не се налагаше да вижда никого — единствените моменти, когато имаше риск да попадне на някого от тях, бяха, когато предпазливо изтичваше през моравата за обяд, но дори и тогава тя внимателно проверяваше дали пътят е чист, преди да се втурне към къщата — но също така беше ясно, че колкото по-бързо приключеше работата си, толкова по-бързо щеше да се махне оттук и да се върне в Лондон при собственото си семейство, което имаше нужда от нея.
	Айпадът й иззвъня и тя отговори.
	— Здрасти, Ангъс — каза през рамо тя, докато отиваше към далечната стена, откъдето свали картината на Писаро, която беше следващата в списъка й.
	— Как върви? Или въобще да не питам? Там ми изглежда ужасно. Виждам, че е поредният дъждовен ден.
	Тя се върна до пейката, остави картината на плота и започна да сваля пирончетата отзад.
	— Ха! Виж кой говори. Ти къде си сега? Отново в Хамптънс?
	— Работя! — възрази той. — Пазарът през лятото е тук. В Манхатън не е останала жива душа.
	— Във всеки случай не и от богатите — усмихна се тя и внимателно и умело извади картината от позлатената й рамка, за да разгледа платното отстрани.
	— Как се справяш? Започнах да се притеснявам, че не ми се обаждаш.
	— Добре съм — вдигна поглед към него Флора. — Просто съм се съсредоточила и се опитвам да свърша колкото може повече работа.
	Той я наблюдаваше, докато тя присвиваше очи към мазките на четката около подписа на художника.
	— Странно е, че въпреки всичко все още искат да продават — каза той.
	— Предполагам, че няма причина да не го направят — отговори тихо тя. — Така или иначе всички знаят истината.
	— Е, получих имейла ти. Идеята е страхотна. Да дадат парите за благотворителност. Много щедро.
	Флора спря работата си и се усмихна.
	— Мислиш, че е страхотна идея, защото _ние_ ще получим комисионата си, независимо от това къде ще отиде печалбата.
	— Да, за нас няма значение — сви доволно рамене Ангъс. — И така, какво ново?
	Тя въздъхна и остави платното.
	— Ами, започнах от най-важните, така че първо оранжевите точки, след това жълтите, после зелените и сините. При оранжевите вече всичко е картотекирано, снимано и почти свърших с описанията за състоянието им. Така че следва историята им…
	— Твоята специалност.
	— Да — извъртя очи тя.
	— Откри ли вече нещо?
	— Дори не съм започнала, въпреки че Жак се надява, че след обявата, която е публикувал, наследниците ще се свържат с нас. Аз не съм сигурна. Имам неприятното чувство, че накрая само ще се наложи да се опитваме да отсеем опортюнистите и измамниците. Ангъс, това ще е истински кошмар. Разбираш, че ще трябва да прегледам каталога на всеки един художник, за да открия името на картината и датата и да започна оттам.
	Ангъс се замисли за момент.
	— Или може да отидеш направо при счетоводните книги на Фон Ташелт. Каза, че се пазят в галерия в Сен-Пол, нали така? Това къде е? На половин час от теб?
	— Нещо такова. Но при тях има документи само преди 1942.
	— Чудесно. Това все пак може да помогне. Първо отиди там и виж каква информация имат. Може да имат снимки или описания на картините, които е купувал — това ще ти спести индивидуални консултации с _cat rais_ за всеки един художник и след това проследяването отначало.
	— Това всъщност е добра идея.
	— От време на време ми хрумват такива — усмихна се Ангъс, след това замълча. — А всичко друго наред ли е там? Клиентите държат ли се прилично?
	— Всичко е наред.
	Дори и тя можеше да чуе промяната в гласа си. За момент Ангъс не каза нищо.
	— Виж, знам, че сигурно не ти е лесно да живееш на едно място с тях. Справяш се чудесно — продължи той. — Те не са точно най-лесното семейство и в най-добрите моменти, а сега нещата очевидно са много напрегнати. От пресата спряха ли натиска?
	— Малко — сви рамене Флора. — Виж, не се тревожи. Аз стоя настрани и просто работя. Честно казано, мисля, че почти са забравили, че съм тук.
	— Мислиш ли? — разсмя се той, но усмивката му изчезна, когато видя изражението й. — Слушай, просто ми кажи, ако ти създават проблеми. Знам, че Жак е наясно какво представляват децата му, а той иска ти да си доволна.
	Флора преглътна, без да вдигне очи, припомняйки си случилото се в кабинета.
	— Добре съм — промърмори тя. — Какво става с Фошо? Някакъв напредък?
	— В момента е при твоя приятел в „Кортланд“. Разглеждат боята.
	— Късмет.
	— Мисля, че ще имаме нужда от късмет. Никакви резултати отникъде. Не се споменава в _cat rais_, така че подадох искане до института „Уилденщайн“, за да ми дадат достъп до техните документи. Очевидно дневниците му са при тях. Надявам се в тях да има нещо, което да споменава картини, върху които е работил.
	Флора не отговори. И без да му напомня, той знаеше колко минимален е този шанс.
	— О, между другото, ако нямаш нищо против, ще си взема почивка днес следобед — каза тя и се насочи към кафе машината, инсталирана специално за нея, и сложи една чашка.
	— Разбира се. Не мисля, че някой може да каже, че напоследък кръшкаш от работа. Нещо интересно ли ще правиш?
	— Приятелите ми са дошли от Париж за няколко дни. Просто ще прекарам следобеда с тях, ще опитам да си почина.
	Тя натисна бутона за кафето и около нея се издигна облак от пара. Флора се върна при пейката с чашата в ръка.
	— Добре, това е добре — намръщи се Ангъс. — Тревожа се за теб. Напоследък изглеждаш много напрегната.
	— Добре съм — въздъхна тя.
	— Да, каза ми го вече няколко пъти. Сигурна ли си, че няма нещо друго, което искаш да ми кажеш?
	— Сигурна съм — отговори Флора, извъртя очи и опита да се усмихне. — Довиждане, Ангъс — добави тя и прекъсна връзката.
	Флора отиде до отворените френски прозорци, седна на стълбите с кафето в ръка и се загледа в безупречната градина, която приличаше на парк с големите си, стари дървета в затревената площ и лехите с оранжеви и бели цветя по края.
	Плискането на вода я накара да се обърне. Някой беше в басейна. От пронизителния писък, който последва, вероятно заради температурата, това беше момиче. Наташа?
	Още един човек — може би Ксавие — стоеше отстрани, облечен с прилепнал черен бански и гледаше към водата. Двамата разговаряха. Флора ги наблюдаваше и почти й прилоша при вида им, когато Ксавие вдигна ръце над главата си и се гмурна — елегантно, с лекота, без показност.
	Бяха прекалено далече, за да може да ги вижда ясно, но жуженето на разговора им се носеше от вятъра, който идваше от морето само на две пресечки от къщата. Гласовете им бяха мелодични, щастливи, развълнувани. От наблюдателницата си Флора видя как водните капки улавят слънчевата светлина, когато се издигаха във въздуха, проблясвайки като парченца стъкло над главите им. Флора си помисли с горчивина, че й се иска да бяха стъкла.
	— Здрасти.
	Гласът я накара да подскочи. Подскочи още веднъж, когато видя, че това е Ксавие, който стоеше на моравата само на няколко метра от нея. Носеше отрязани до коленете дънки и една от обичайните му избелени ленени ризи, които винаги сякаш се опитваха да паднат от него.
	Той примигна към нея, толкова спокоен, колкото тя беше притеснена, и Флора отново погледна към басейна, за да провери дали с Наташа все още има някого. Кой беше това, след като не беше Ксавие. Последното й гадже? Мъжът, в когото бе влюбена днес?
	Той проследи погледа й и я погледна въпросително.
	— Какво искаш? — попита тя, но гласът й прозвуча натежал от чувства. Бързо отмести очи. — Всъщност каквото и да искаш, не ме интересува. Защото аз искам да си отидеш.
	Флора се обърна и влезе в стаята, отиде до мивката и пусна студена вода върху китките си. Но когато се обърна, видя, че и той е влязъл и я наблюдаваше, сложил ръка на плота. Не беше едър човек — не като Ноа или баща й — но беше висок и макар и слаб, имаше добре оформени мускули. Сякаш изпълваше пространството, изтласквайки кислорода навън. Дъхът на Флора секна. Да я сплаши ли се опитваше?
	— Казах…
	— Права си да ме мразиш.
	Какво? Тя преглътна, опитвайки се да разбере каква игра играе той. Това някакъв трик ли беше?
	— Права съм, по дяволите. Ти се държиш ужасно от момента, в който се срещнахме.
	Пръстите му се напрегнаха, притискайки дървената повърхност.
	— Такова беше намерението ми, да.
	В думите му имаше някаква жестокост, която я остави без дъх. Това е било _намерението_ му? Той разбираше ли какво казва? Може би в английския му липсваха всички нюанси, които имаше при хората, на които беше роден език, но не, по какъв друг начин можеше да се тълкуват думите му?
	Тя го погледна и почувства как се разтреперва от яд, който не бе усещала по-рано — гняв и ярост, и възмущение се надигаха у нея, заради това че той не само чувстваше, че има право да се държи зле, но освен това небрежно го признаваше. Предизвикваше я.
	Той отвърна поглед, вероятно усетил бурята, която се зараждаше в душата й, и погледът му се спря върху картините около тях, техните неми свидетели, и тя видя как потреперва, когато самият размах на историите се стовари върху него. Реакцията му беше подобна на тази на баща му — раменете му се приведоха леко, устните му се отпуснаха.
	Но Флора не я беше грижа.
	— Просто излез.
	Гласът й беше нисък, почти ръмжене. Мразеше го. Мразеше го със сила, с която никога не бе мразила някой друг. Не можеше да понася, дори да го погледне, дори да е в една и съща стая с него.
	Тя понечи да излезе в градината, но той направи крачка напред и застана на пътя й.
	— Как си позволяваш! — изсъска Флора, усетила как чувствата й започват да избухват. Нямаше да понася това. Нямаше да понася Ксавие. Нямаше да го направи. — Аз работя тук. Нямаш право да влизаш и да…
	— Ти не си нищо. — Думите увиснаха във въздуха като фойерверки, оставяйки ярка следа дълго след пукота. — Нещата с Наташа са… сложни. Тя не е това, което си мислиш.
	— Така ли? — попита саркастично тя и скръсти ръце на гърдите си, втренчила поглед в него, отказвайки да му позволи да си помисли, че я е изплашил по някакъв начин. — И ти знаеш какво мисля за нея, така ли?
	— Мога да предположа.
	Флора се изсмя подигравателно, отказвайки да отмести поглед, да отстъпи.
	— А ти? — попита тя. — Ти такъв ли си, какъвто мисля?
	Той изглеждаше стреснат от въпроса и за първи път Флора видя в очите му да преминават буреносни облаци.
	— Да.
	— Наистина? — Тя се засмя презрително, уверена, че собственото му високо мнение за него самия изключваше вероятността да разбира колко ниско е нейното мнение за него. — Значи, наркотиците, колите, жените…?
	— Да.
	Безпрекословната му откровеност я накара да се почувства неудобно. Флора нападна отново.
	— И не те е грижа, че другите те смятат за разглезен, суетен и повърхностен? Напълно безполезен? Един плейбой с повече пари, отколкото е добре за него?
	— Не.
	Флора го наблюдаваше внимателно — тялото му беше абсолютно неподвижно и не издаваше нищо, но преди миг бе видяла онова изражение в очите му, а отговорите му идваха малко прекалено бързо… Ксавие не приемаше тези въпроси така спокойно, както искаше да изглежда.
	— А може би лъжеш. Може би все пак те е грижа — предположи тя, решена да се бори с него, да открие пукнатина в бронята му, да разбие арогантността му…
	— Защо да лъжа?
	— Нямам представа — сви рамене тя.
	Той сбърчи презрително чело, но докато я гледаше втренчено, Флора отново усети онова неуловимо изместване, черните му очи я придърпваха като подвижни пясъци и караха земята да изчезва под краката й. Тя усети как дъхът й секва, а той бързо отклони поглед. Дали и той бе забелязал?
	Флора се загледа в профила му и забеляза напрежението в брадичката, всъщност в цялото му тяло, сякаш се опитваше да се сдържа.
	— Каква всъщност е причината да дойдеш? — попита тя.
	Той отстъпи встрани, а погледът му отново се върна на картините върху плота. Дали му беше по-лесно да се изправи пред срама на семейството си, отколкото да гледа нея?
	— Онова, което се случи миналия ден, не беше правилно, това е всичко. Ти не го заслужаваше.
	— Не го ли заслужавах? Мисля, че каза, че аз съм виновна за всичко. Че _аз_ съм причинила всичко това на семейството ви. — Видя, че думите й му подействаха. Изведнъж той бе започнал да отстъпва. Във въздуха между тях се усещаше напрежение.
	Ксавие отново погледна към нея.
	— Не знам какво си направила или не си направила, но баща ми ти има доверие.
	— Но не и _ти_.
	Флора изстреля думите си веднага след неговите, търпението й бе изчерпано. Той играеше игрички, опитваше се да говори завоалирано и неясно, избягваше я, въпреки че той я бе потърсил.
	— Няма значение какво мисля аз.
	— Така ли? Ти не се броиш? Всичко в семейството ви винаги ли се върти около сестра ти?
	— Недей!
	В миг той се втурна към нея и стисна с пръсти ръцете й, притискайки ги до тялото й.
	Флора ахна и се наведе назад, за да си осигури малко пространство. Лицето му беше само на сантиметри от нея и докато гневният му поглед я пронизваше отново, а тялото му бе напрегнато като на боксьор, който очаква първия удар, тя внезапно осъзна колко добър е всъщност английският му, защо изобщо е било нужно да има „намерение“: в миг си спомни как я беше държал на стълбите, когато приятелката му се бе блъснала в нея, лицето му в дъжда, когато бе отказала предложението му за помощ, как бе наддавал в „Шантии“, докато Ноа галеше косата й… _Какво, по дяволите, ми причиняваш, Флора?_
	Видя борбата в очите му, разбра от пулсирането в челюстта му, че той не искаше да я желае.
	— Ксавие…
	— Недей — повтори той. Думата беше като стена, която веднага я спря, и след още едно кратко мълчание той се обърна и се отдалечи, прекоси стаята с три крачки, а след шест изчезна от погледа й.
	Флора го гледаше как си отива, а сърцето й биеше лудо. Никога не се бе чувствала по-объркана. Искаше да го мрази… не искаше да го желае. Тя не можеше да се справи с всички проблеми, които той създаваше, знаеше го, и въпреки това, за свой ужас, изненада и шок, _искаше_ той да е стереотипът, мъжът от заглавията във вестниците, онзи, за когото Инес непрекъснато я предупреждаваше. Може и да не беше правилният човек за нея, може и да беше най-голямата грешка в живота й, може и да беше огън, с който не трябваше да си играе…
	Но въпреки това Флора искаше да го направи.


	Инес бе окупирала най-добрите шезлонги, онези на бели и златни райета на вълнолома, наемането на които осигуряваше и паркиране на автомобилите на гостите. Те бяха издадени от брега над плиткото море, далече от шума на хората върху пясъка. Беше идеален ден. Водата беше прозрачна като дъното на стъклена бутилка и от време на време Флора виждаше стада от малки сребърни рибки да се стрелват под тях.
	Беше шумна сцена, не от онези за любителите на природата или спокойствието. Навсякъде около тях, с не повече от тридесет сантиметра разстояние между шезлонгите, беше пълно с тела — красиви тела, трябваше да го признае, стройни и със слънчев тен, украсени с бикини на Мелиса Одабаш и водоустойчиви ролекси. Флора се размърда и се протегна, разглеждайки с възхищение изящната сребърна гривна с тюркоази за глезена, която Инес й бе донесла като подарък, като се чудеше къде тук би могла да си направи педикюр, без за това да е нужно да взима банков кредит. Бруно караше сърф, а Инес лежеше по корем до нея и четеше. Беше с пурпурния бански в две части на Киани Бий, който беше разпродаден още през март, и кожата й придобиваше златист загар пред очите й.
	Флора въздъхна и започна да си играе с шапката си, загледана разсеяно в тълпите, които се събираха на тънката, извита ивица на Гаруп Бей. Частните плажове бяха маркирани с цветни чадъри — бели и сини райета, червени, жълти, златни и бели, — а на малкия обществен плаж всеки сантиметър от пясъка беше зает.
	Флора разбираше, че това е един балон за привилегированите. Като най-близкия плаж до полуострова, където се намираше имението на семейство Вермей, той привличаше богата интернационална тълпа. И не можеше да е иначе — една кока-кола струваше дванадесет евро. Но тук беше великолепно за наблюдаването на хора и Флора беше сигурна, че ако раздадеше визитките си на този плаж (макар че трябваше да признае, че щеше да е трудно да ги държи някъде в минималистичния си бански „Акуа Ерес“), вероятно четиридесет процента от хората щяха да й се обадят.
	Отново смени позата, чудейки се какво прави Фреди, уверена, че тук изобщо нямаше да му хареса. „Позьори“, щеше да изпъшка той при вида на ролексите, диамантените пръстени за пръстите на краката и деца с подстрижки за двеста паунда. Точно това беше сцената, която имаше предвид, когато я дразнеше, че напоследък е станала от хората с бляскав живот. В неговата идея за морска почивка присъстваше морска дюна, голф игрище зад нея и сиви китове във водата; наоколо няма жива душа, освен Аги, разбира се, (Флора не се интересуваше какво казваше той — тя знаеше, че двамата все още се обичат), имаше и преносимо барбекю за печене на наденица и комплект за крикет.
	Флора се усмихна при тази мисъл — напомняше й за семейните им почивки в планината, когато бяха по-малки — след това осъзна, че се усмихва, и веднага изтри усмивката от лицето си. Как можеше да се унася в приятни спомени, когато животът му беше истински кошмар? Как можеше дори да лежи тук, над водата, и да гледа забавленията на елита, когато той вероятно броеше дните, които му оставаха на свобода? Как можеше да се нарича добра сестра, след като се печеше на слънцето, знаейки, че дните му никога не са били по-мрачни?
	Отново се размърда, чувствайки се виновна.
	— Ох, какво ти става? — попита Инес, вдигна поглед от книгата и присви очи към нея и слънцето.
	— … Нищо.
	— Наистина ли? Защото подскачаш на шезлонга сякаш в него има бълхи.
	Флора прочисти гърлото си, знаейки, че все още е притеснена заради сутрешната сцена с Ксавие.
	— Съжалявам. Просто съм малко неспокойна.
	— Ами, тогава защо не отидеш да поплуваш или нещо такова?
	— Не. Добре съм. Просто… ще полежа тук. Ти си чети.
	Инес изви вежда.
	— Наистина. Чети си.
	Инес въздъхна и се върна към книгата си. Флора се втренчи в покривите, които надничаха през гъстата зеленина, клатейки крак във въздуха. Защитата на личното пространство със сигурност не беше проблем за живеещите тук — с високите огради и боровите дървета на Флора й беше чудно дали изобщо имаха гледка към океана. Очевидно имаше много нови сгради, построени през последните няколко години, със съвременни апартаменти със стъклени стени, врязани в скалите, но много от по-големите вили бяха в стария колониален стил като къщата на семейство Вермей: високи и квадратни, с ламелни капаци на прозорците, боядисани в сладоледени цветове — мента, ягода, ванилия.
	Къщата на семейството на Инес беше на втората улица от морето. Беше скромна в сравнение с повечето къщи наоколо — само шест спални — но Инес бе идвала тук през целия си живот; всяко лято бе прекарвала на този плаж и бе приета и призната от местните като една от тях. Полезно, когато се опитваш да намериш място за паркиране.
	Не че според нея виповете от околността изобщо се притесняваха за това. Наташа и Ксавие Вермей вероятно бяха посрещани с мексиканска вълна от тълпите на плажа всеки път, когато идваха тук; сигурно щяха да им позволят да приземят хеликоптер на надуваем дюшек, стига да поискат (всъщност Флора не знаеше дали семейството имаше хеликоптер, но беше сигурна, че ако имаха, щяха да им позволят — това имаше предвид).
	Намръщи се, осъзнавайки, че отново мисли за Ксавие. Обърна се на една страна…
	— О, Господи, пак ли? — обади се сърдито Инес.
	— Съжалявам! — изрече пискливо Флора и вдигна примирително ръце.
	— Просто не знаеш как да се отпуснеш, нали?
	— Като гаджето ти, това ли искаш да кажеш? — усмихна се Флора, опитвайки се да накара и Инес да се усмихне.
	Но тя не го направи.
	— Говоря сериозно. Работиш прекалено много. Забравила си как да почиваш.
	Флора затвори очи и си пое дълбоко въздух. Можеше да се отпусне. Можеше да почива. Можеше…
	Ксавие отново се появи в мислите й. Начинът, по който се бе навел над нея в стаята за цветята, какво бе усещането от ръцете му върху кожата й, как думите му й казваха едно, а очите друго…
	Тя свали крака от шезлонга и се изправи с едно плавно движение. Инес я зяпна сякаш е луда.
	— Сладолед? — Гласът й беше висок и треперлив и Флора знаеше, че е опасно близо до това да се издаде; имаше нужда да се движи, да направи нещо, да се отдалечи от Инес, преди тя да е изтръгнала истината от нея.
	— Разбира се — отговори Инес с поклащане на глава и озадачено изражение, което предполагаше, че ще се съгласи на всичко, което би успокоило Флора.
	— Аз ще избера? — зададе риторичен въпрос Флора, пъхайки крака в чехлите си. Отиде да вземе кафтана си и установи, че Инес не бе сложила капачката на лосиона си за слънце както трябва и лепкавата течност се беше процедила от шишенцето, оставяйки голямо петно. Флора пусна кафтана да падне на купчина. Така или иначе беше прекалено горещо за допълнителни пластове дрехи.
	— Защо не — отговори Инес със същия тон, който сякаш казваше „нека не клатим лодката“.
	— А за Бруно?
	— Не. Той може да се забави часове.
	Флора грабна малката си чанта „Марси“, преметна я върху бикините си и без да губи нито миг повече, тръгна по вълнолома, а дъските затракаха, когато стъпваше по тях. Тя самата се чувстваше разтърсена. Онзи проклет момент просто не излизаше от главата й, моментът, когато — колко неловко само — тя бе тичала след него, за бога! А той на практика бягаше от нея! Не беше ли той лошото момче?
	Изкачи се по стълбите и влезе в кафенето, където Инес обикновено купуваше сладоледа. Нямаше опашка. Сърцето й се сви. Щеше да се върне само след три минути и отново щеше да й се наложи да седи на онзи шезлонг, а нервите й пак щяха да са опънати.
	Огледа се нагоре и надолу по тротоара. Той беше над плажа, като над него се издигаше едно малко хълмче, а пътят водеше към сенчестите улици между вилите, и Флора знаеше, че зад ъгъла има магазин, точно срещу агенцията за недвижими имоти на върха.
	Хрумна й една идея. Тя се приближи до младежа, който беше паркирал колата на Инес по-рано. Когато излязоха и му дадоха ключа, той беше пофлиртувал малко с нея.
	Той я видя да се приближава и застана по-изправен.
	— Здрасти — усмихна се тя. — Как сте?
	— Добре — отговори той. — Вие?
	— Да, страхотно. — Тя си повя с ръка като с ветрило, издуха леко въздух през полуотворени устни. — Горещо.
	— Да.
	— Вижте, искам да купя сладолед от магазина горе. Може ли да взема колелото ви?
	— Моето колело?
	Тя се усмихна и кимна към очуканото черно колело, подпряно на стената зад него.
	— Ще го върна, обещавам. А и ключовете ни още са във вас, нали?
	— Ами… разбира се — сви рамене той.
	— Благодаря — каза Флора и му се усмихна лъчезарно, докато той го докарваше с объркано изражение при мисълта, че едно момиче, което бе дошло с „Порше“, се качва на очукано колело.
	Благодарна за възможността да изразходва малко енергия и да се отърве от безпокойството, което не й позволяваше да седи спокойно, Флора натисна педалите и усети как вятърът се усилва и развява косата й. Ксавие Вермей бе успял да накара кръвта й да заври, а след това просто я бе оставил да къкри, но тя нямаше да стои на едно място и да мисли за него, имаше много по-важни неща, за които да се притеснява. Флора обичаше брат си и сега трябваше да съсредоточи цялата си емоционална енергия върху него.
	Тя тръгна по дългия път, без да бърза да се върне на шезлонга, където нямаше какво друго да прави, освен да мисли. Натискаше силно педалите нагоре по хълма и зави към истинската част на града, опитвайки се да се загуби сред извиващите се сенчести алеи, оградени от двете страни с високи зидове и порти с охрана, а край нея тихо мъркаха минаващите бентлита и ролс-ройсове. Нямаше представа къде се намира, а и не искаше да знае, предпочитайки да се скрие от всичко и да се наслаждава на напрежението в мускулите на краката си и учестеното си дишане.
	На върха на хълмовете тя се изправяше на колелото, а надолу сядаше, облегната назад, и се пускаше по инерция, като избягваше боровите шишарки, които лежаха на пътя, на който нямаше нито пешеходци, нито тротоари. Завиваше лениво по една, после по друга улица, чувствайки опиянението от целувката на свежия въздух върху кожата си, докато преминаваше от огрени от слънцето участъци към шарената сянка на огромни платанови и евкалиптови дървета. Питаше се какви семейства са живели тук някога, както и какви семейства живеят сега — най-големите имения бяха собственост предимно на руснаци и всъщност яхтата „Еклипс“ на Абрамович в момента беше закотвена малко по-нагоре в залива, което накара Бруно да извърти очи, твърдо отказвайки да се впечатли.
	Когато след тридесет и пет минути спря пред магазина на ъгъла, задъхана от усилието и с порозовели страни — уморена, но не и изтощена, със сенки, които все още се промъкваха в ума й — Флора потрепери, докато климатикът изстудяваше кожата й, когато плащаше за сладоледа.
	Скочи отново на колелото и се спусна надолу по хълма обратно към Гаруп. Човекът, който паркираше автомобилите, все още стоеше на поста си, но сега видя и Инес до него. Флора размаха найлоновата торбичка със сладоледите, която висеше на ръката й.
	Един „Мини Моук“ в цвят лайм — без покрив, на около двадесет сантиметра от земята — идваше по пътя от обратната страна. Флора почти не го забеляза. От езика на тялото на Инес виждаше, че тя има въпроси, на които искаше отговори.
	И едва когато мина покрай колата, тя видя тъмната коса на шофьора да профучава край нея, видя и още по-тъмните очи. Ксавие я погледна втренчено и Флора усети как времето отново става еластично; почувства се така, сякаш е в забавен кадър, сякаш животът е на бавен филтър, докато всичко, което не се беше случило между тях, се разтяга, появява се отново, не иска да изчезне никъде, очите му — вперени в нейните, а тя не може да отвърне поглед…
	И после той вече бе зад нея. Извън полезрението, извън възможното…
	Стресна я остро стържене на метал, внезапното свистене на гуми, колелото се наклони опасно, когато тя натисна спирачките и се опита да спре, без да прескочи кормилото надолу по склона. Но докато успее да се огледа, той бе изчезнал, а яркозелената боя от колата му беше останала по една улична лампа, единственото свидетелство, че е бил тук.
	Флора не си позволи лукса да мисли за очевидната му изненада или защо е бил толкова разсеян, че да се блъсне в стълба. Тя започна да натиска бързо педалите, като се стараеше да е заета-заета-заета, и слезе мълчаливо от колелото, когато след тридесет секунди стигна до кабинката на човека, който паркираше колите. Той взе колелото от нея, гледайки я с увиснала челюст, точно както Инес. Флора бръкна в торбичката и победоносно извади сладоледите пред очите на приятелката си, без да обръща внимание на зяпналите им лица.
	— Какво?


>	Двадесет и първа глава

	Самият въздух тук, горе, бе изпълнен с аромата на лавандула. Грас, световната столица на лавандуловата индустрия, беше точно отвъд редицата от хълмове, по която колата бавно се изкачваше, и когато се отдалечиха от ослепителната светлина на Лазурния бряг и се насочиха към гъстата и тучна зеленина на гористите планини, самата същност на пейзажа се промени. Бяха пътували само двадесет минути, но блясъкът и яркостта на крайбрежната улица, където банските се носеха със сандали с дебела подметка и луксозни спортни коли стояха на светофара до мотопеди „Веспа“, бяха отстъпили пред една по-разчупена, по-обикновена естетика с груби каменни стени и чворести, вековни маслинови дървета, огромни борове, които ронеха одеждите си по пътя, и къщи, боядисани в цветовете на подправки — шафран, кимион и куркума.
	Хълмовете се извиваха в нагънати панделки, сплитайки се назад към вътрешността на брега, а после се издаваха отново към морето, стръмни склонове с пясъчен цвят, дръзко голи, издигащи се над дърветата. По-далече от владенията на олигарсите по крайбрежието, по-скромните домове на онези, които бяха просто богати, бяха завладели равните части на високите долини. Те се намираха сред лозя и оформени като градини портокалови и лимонови горички, а басейните им намигаха към извиващия се на вълни планински път.
	Флора вече виждаше пред тях Сен-Пол-де-Ванс. Той се беше вкопчил като гигантска мида в стърчащите от водата скали, а квадратната, строга църковна кула сочеше към Бога като пръст, сякаш смело издаваше скривалището му. Сивите каменни укрепления като че се сливаха невидимо със скалите, покритите с глинени плочи покриви на средновековните къщи бяха островърхи и се спускаха надолу на тераси, а градовете в подножието на планините в Прованс бяха неясни очертания в лятната мараня.
	Таксито спря в центъра на града, пред едно кафене, чиито маси се криеха под сянката на ратанов навес, по стените му пълзеше бръшлян с лепкавите си ластари, а отстрани на сградата стоеше огромно колело от воденица. Флора плати и изскочи от колата, оставяйки се да я повлече потокът от туристи, тръгнали по една тясна уличка, покрай стария пазар за цветя, където една възрастна жена седеше на сгъваем стол, а пред нея на подноси бяха подредени плодове. Отсреща се намираше голям площад, където се играеха няколко игри на _петанк_. Той беше заобиколен от три страни от кафенета, чиито маси бяха заети заради изгарящата горещина, а на ниската стена седяха и си почиваха хора.
	Флора мина покрай тях. Не беше съвсем сигурна къде отива, знаеше само, че галерията е някъде в стария град. Човек не можеше да пропусне градските стени, които се издигаха десет метра над калдъръмените улици, чиито кръгли камъни бяха излъскани, но неравни под чехлите й на „Ермес“. Флора започна да стъпва по-внимателно, когато заедно с останалите туристи тръгна по една рампа, която ги отведе в укрепленията. За момент слънцето се скри от погледа й и благодарна отново да е на сянка, тя несъзнателно се усмихна към ордата вече сгорещени деца, които се бутаха до обществената чешма под огромно платаново дърво.
	Но ако всичко извън стените на града изглеждаше прекалено голямо — дърветата, гледката, самите стени — то преминаването през портата беше като навлизане в страната на лилипутите: всичко изглеждаше в намалени размери и миниатюрно, улиците толкова тесни, че й се струваше, че ако протегне ръце, ще може да докосне двете страни. На места уличките имаха стълби и се издигаха рязко, след това отново ставаха равни, стоките в магазините висяха отвън по стените и на входовете като в базар. Имаше сладоледени сладкарници и бутици за слънчеви очила, магазини за дрехи, където продаваха екзотични рокли от тензух, бутици за местни стоки, които предлагаха студено пресовани масла и прочутите за района етерични лавандулови масла. И художествени галерии. Стотици.
	Разбира се, тя добре знаеше, че районът е бил Меката за някои от най-големите имена на френската модернистична сцена — само на сто метра беше прочутият хотел _Colombe dʼOr_, където Пикасо, Дали и Брак са плащали за квартирата си с картини, които дори и сега украсяваха напуканите, небоядисани стени на иначе скромното заведение. Знаеше също, че през петдесетте години и светът на изкуството, и филмовият свят се бяха събрали тук, за да създадат един вид златна ера за града, който съперничел на близкия Кан по броя на знаменитостите, които привличал. Но не беше подготвена за огромния брой студиа и ателиета, които все още работеха.
	Разбира се, голяма част от тях бяха туристически кич, подхранващи желанието за предмети на изкуството на тълпите, привлечени от историческото наследство на града, но имаше и истински качествени неща и няколко пъти Флора се спираше и притискаше лице към стъклени прозорци, сложила ръце около очите си, за да вижда по-добре, влизаше вътре, за да поиска информация за художниците. Дори откри, че разглежда витрината на един офис за недвижими имоти, за да види колко струва един апартамент тук — оказа се много.
	Предимно обаче тя вървеше, носена от тълпата, очите й се стрелкаха наляво и надясно, поглеждайки към името на всеки магазин, търсейки „Атлий и Бергурен“, галерията на лелята на Жак и причината да дойде тук — но половин час след като бе преминала под арката на градската порта, Флора бе напълно изгубена. Нямаше представа къде се намира в оградения град, знаеше само, че беше завила два пъти наляво и три пъти надясно, изкачила бе четири отделни улички със стъпала и сега се взираше в улична табела, която представляваше изрисуван на ръка камък, закрепен за стената с железни куки, и на него пишеше _Rue de Derrière lʼÉglise_. Значи поне знаеше, че се намира зад църквата. И това беше нещо.
	Завъртя се, без дори да е сигурна, че може да се върне по пътя, по който беше дошла. Всички криволичещи, подобни на лабиринт улички й се струваха еднакви. Беше стигнала до район, който повече приличаше на жилищен, и хората, които минаваха покрай нея или гледаха нагоре, възхищавайки се на пищните сандъчета с цветя на первазите, или търсеха табели на улиците, или, забили поглед в земята, проследяваха сложния дизайн на камъните и се опитваха да се върнат на улиците с магазините. Нямаше никаква следа от местни хора, от някого, който знаеше къде отива.
	По-надолу по улицата имаше едно великолепно жасминово дърво, цялото покрито с цвят. Флора се приближи до него, скривайки се отново на сянка, и посегна към малката бутилка с вода в чантата си. Облегна се на стената, доволна от възможността да си почине, и се загледа в хората, които минаваха покрай нея, без да я забелязват. За разлика от показната красота на крайбрежните градове — Сен Тропе, Кан, Жуан-ле-Пен и Антиб — където идеята беше да се наблюдават хората, тук имаше чувството, че най-важното са сградите, през стените се процеждаше история и придаваше на града рядкото усещане за нещо неизменно. Градът сякаш изобщо не беше създадено от хората селище, а беше изсечен от самата планина.
	След няколко минути тя тръгна отново, отпивайки от водата на всеки няколко метра. Инес бе казала, че според прогнозата това ще е най-горещият ден за годината до момента и на базата на изгарящите температури дори и в този ранен час Флора й вярваше. Към нея се излъчваше топлина и от тъмните камъни под краката й, и от топлите стени…
	Тя зави зад един ъгъл и видя тясна уличка, водеща надолу вдясно от нея. Сигурна беше, че вижда проблясък на бяло, витрината на магазин долу, а по средата на пътя имаше малка кръчма с две големи дъбови бъчви, поставени от двете страни на една арка, очевидно за да привличат вниманието на купувачите. Реши да опита късмета си долу и се спусна леко по стълбите, пошляпвайки по камъните с чехлите си.
	Не беше изминала и десет метра, когато от арката се появи една забързана фигура, която тръгна в същата посока пред нея и я накара да се закове на място. Щеше да го познае навсякъде. Главата му беше наведена, върху тъмната му коса беше нахлупена ниско сламена шапка, но заради това че ризата му почти не беше закопчана — а там, където беше, това бе направено накриво — и заради начина, по който носеше обувките си подгънати отзад, тя знаеше, че е Ксавие.
	Какво правеше _той_ тук? В миг вчерашната случка отново оживя и Флора откри, че не може да помръдне. Ако се беше обърнал, той щеше да я види да го гледа втренчено и с отворена уста, но Ксавие не го направи и след малко съвсем изчезна от погледа й.
	Тя прехапа устна и се опита да накара сърцето си да се успокои. Нямаше значение, че го е видяла, че главата й беше пълна с въпроси — Защо беше тук? Следеше ли я? — тя беше тук, за да работи, трябваше просто да открие…
	Галерията! И той като нея сигурно е дошъл да види документите на дядо си. Тя се затича по калдъръма и стигна до края на улицата, оглеждайки се в двете посоки.
	Права беше. Отново се бе върнала на улиците с магазините, но тълпите се бяха увеличили три пъти и Флора виждаше само придвижващи се бавно гърбове и непознати лица.
	Шапката! Видя я и започна да си проправя път през тълпите, промушвайки се сред всички тези хора между нея и него, опитвайки се да скъси разстоянието. Ксавие вървеше с наведена глава, сякаш не искаше да го разпознаят; вървеше и като местен, който очевидно знае точно къде отива.
	Улицата отново тръгваше нагоре по хълм и малко по-нататък завиваше наляво. Ксавие изчезна от погледа й. Тя се опита да се затича, но беше почти невъзможно с тези тълпи и с чехлите, и в тази горещина. Когато стигна до ъгъла, той отново бе изчезнал.
	Флора застана на улицата, задъхана, поставила ръце на хълбоците си, докато се опитваше да разбере къде можеше да е отишъл. От мястото си виждаше надолу по уличката и в тълпата нямаше и следа от шапката му, а нямаше други улици, които тръгваха оттук.
	След това се огледа. Дори не беше нужно да вдига очи към елегантния, позлатен надпис, за да види думите _Атлий и Бергурен_. Достатъчни бяха картините, поставени на триножници на витрината (по дяволите, дори и качеството на осветлението на витрината беше светове напред) — те бяха напълно различен калибър от масовите произведения, предназначени за дошлите за деня туристи; това беше онзи рядък вид изкуство, което тя бе обучена да разпознава, оценява и продава на сериозни колекционери. Тя си проправи път през тълпата към витрината, разпознавайки Марсел Кане в картината вдясно. Хвана дръжката на вратата и натисна…
	Вратата не помръдна. Бутна по-силно. Нищо. Намръщи се и отстъпи назад, като едва сега забеляза написаната на ръка бележка _Отваряме в 11_.
	Единадесет? Кой отваряше в единадесет? Тя притисна лице към стъклото и погледна в офиса в задната част на галерията. Дали бяха затворили по искане на Ксавие? Лична среща ли си бе уредил? В крайна сметка галерията принадлежеше на баба му.
	Флора почука силно с кокалчетата на пръстите си, а дъхът й запоти стъклото, така че не можеше да вижда, но никой не отговори. Всички лампи бяха загасени — с изключение на светлината на витрината — и след няколко минути тя застана отново с лице към улицата, чудейки се какво да прави.
	Беше 10:25 и не си струваше да ходи някъде другаде. Огледа се наоколо за кафене и забеляза едно малко по-нататък по улицата. Миниатюрни квадратни дървени маси бяха подредени до стената, върху гърбовете на сгъваеми столове се виждаха имената на прочути холивудски режисьори. Флора се поколеба. Вероятно през повечето време щеше да се наложи да се навежда, за да избегне лактите на минувачите, но поне щеше да вижда галерията — и Ксавие, когато излезеше.
	Поръча си кафе и седна, като скришом избута една саксия с хибискус, поставена до стената, и така накара минувачите да я заобикалят и да минават по-далече от нея самата. Седеше и чакаше, чувствайки се неспокойна, приковала поглед в тихата, тъмна галерия, чакайки възможността да го види отново.
	Огледа се равнодушно наоколо. От едната страна на кафенето имаше бутик за дрехи, а от другата магазин за марионетки, като и двата магазина привличаха доста хора. От другата страна на улицата имаше още една галерия. Заради непрекъснатия поток от минувачи, които се точеха покрай витрината, тя не можеше да види какво има на нея, но от табелата — _Galerie Noir_, написано парадоксално с червено на бял фон — беше ясно, че е малка, само едно помещение.
	Въздъхна нетърпеливо, изпивайки кафето си прекалено бързо, огледа се, погледна надолу по улицата, погледна нагоре по нея, погледна часовника си, разгледа имейлите си. След това погледна отново към другата страна на улицата, погледът й привлечен от почернялата на някои места стена в два нюанса на прасковен цвят и старата глициния, прегърнала стената. Погледът й се върна на нивото на улицата.
	Една рядка пролука в тълпата изведнъж й откри изложеното на витрината в галерията срещу нея и Флора веднага се наведе напред, опитвайки се да види по-добре. Качеството не можеше да се сбърка! От това, което успяваше да види, една огромна позеленяла бронзова сфера бе украсена с двама влюбени, застанали върху нея, краката им се разпростираха като корените на дървета върху горната страна на сферата, а ръцете им — докато те се целуваха — бяха вдигнати над главите им и се разгръщаха като короната на маслиново дърво. Цялостният ефект бе за нещо еуфорично и завихрено, създаваше се усещане за издигане, „политане“ над сферата, а двата тона на бронза и зеленото се подчертаваха един друг.
	Хората отново се изпречиха пред погледа й. По дяволите! Без да мисли, Флора стана и си проправи път до витрината, глуха за виковете зад нея. Наложи се един висок американец да я потупа по рамото и да каже: „Струва ми се, че има предвид вас“, за да осъзнае, че е станала, без да плати, и тя се обърна и видя как сервитьорът гневно се опитва да си проправи път през тълпата към нея.
	— _Pardon!_ — извика тя, търсейки пет евро в портмонето си, опитвайки се да обясни, но той просто грабна намръщено банкнотата от нея и тръгна обратно към кафенето, взе чашата и чинийката й и ги внесе вътре.
	Флора въздъхна и се обърна към витрината. Отблизо скулптурата беше още по-впечатляваща — сферата имаше прекрасна структура като покрита с малки точици боя в картина, извитите тела на двойката перфектно загатваха за набраздения ствол на маслиново дърво. Казано просто, Флора никога не беше виждала нещо подобно. Скулптурата и декоративните предмети на изкуството не бяха нейната област — в това специализираше Лидия от офиса в Ню Йорк — но Флора знаеше какво харесва и въпреки че не познаваше нюансите на пазара, очите й можеха да й кажат кое е добро. Тя бутна вратата и я отвори, решена да получи повече подробности, които да предаде на екипа. Винаги търсеха нови таланти и нова кръв за бъдещи инвестиции за клиентите си.
	Звукът на звънчето извести за пристигането й и един възрастен човек се появи в помещението няколко секунди след като тя бе затворила вратата, бършейки ръце в черна престилка, която стигаше до прасците му.
	— _Bonjour_ — усмихна се Флора, преминавайки на език, който отдавна се бе превърнал във втора природа за нея. — Интересува ме скулптурата на витрината.
	Той се приближи до витрината и изражението му се смекчи, докато оглеждаше текстурата, доказателство за вниманието и времето, вложени в изработката.
	— Впечатляваща е, нали? Получаваме много запитвания за нея, но се боя, че не се продава. — Той присви рамене.
	— Тогава защо е на витрината ви? — учуди се Флора.
	— Скулпторът ми е приятел. Позволява ми да я излагам, за да привличам клиенти в галерията — отговори той и я погледна притеснено.
	— Малко е нечестно, не мислите ли?
	— Да — съгласи се той. — Можех да я продам повече от хиляда пъти, но той не продава творбите си. Обаче ако искате да погледнете работите на някои от другите ми…
	Флора се усмихна и скръсти ръце.
	— Знаете ли, от опит съм установила, че когато някой ми казва, че нещо не се продава, това, което наистина иска да каже, е, че не се продава, докато не стигнем до правилната цена — усмихна се отново тя, свикнала да се пазари заради клиентите си. — Какво можете да ми кажете за нея?
	Възрастният човек изглеждаше объркан от прямотата й.
	— Нарича се „Дървото на любовта“.
	Флора се усмихна. Разбира се. Скулптурата направо крещеше името си.
	— На скулптора му трябваха пет месеца, за да я направи. Виждате ли как краката не са закрепени с болтове, а са изработени като едно цяло? Той е човек с талант и търпение — засмя се възрастният човек.
	— А как е името му?
	— Ив Демаре.
	— Много искам да науча повече за него и да видя още негови работи. — Тя бръкна в чантата си и му подаде една визитка. — Уверявам ви, че съм много сериозна. Имам много клиенти, за които съм сигурна, че ще се заинтересуват от тази скулптура.
	Възрастният човек се втренчи във визитката, след това продължително и в нея, след което кимна.
	— Ами, всъщност той е тук… Искате ли да се срещнете с него?
	— Да, искам — отговори Флора, приятно изненадана.
	— Изчакайте тук, ако обичате. Той е в работилницата отзад.
	— Тук ли работи?
	— Понякога.
	Флора усети как сърцето й отново започва да бие по-бързо. Ако можеше да погледне някои от другите му творби, щеше да говори с екипа и първа да получи право на избор от предметите, може би дори преди да ги е изработил.
	— С нетърпение очаквам да се запозная с него — каза тя.
	— Ще го доведа — кимна възрастният човек.
	Собственикът изчезна отзад, а Флора потри ръце, докато обикаляше бавно останалата част от помещението. Имаше работи на скулптор, който работеше с донесено от морето дърво, създавайки образи на коне и други животни, но въпреки че бяха добре изработени, те изобщо не се доближаваха до визията и умението на този, който бе изработил бронзовата скулптура. Тя спря да разгледа една фигура на бик, която имаше друга текстура. Ъглите бяха по-заоблени и по-ясно оформени в стила на Барбара Хепуърт.
	Един шум я накара да потрепне стреснато и тя се обърна с очакване. Възрастният човек стоеше на вратата, но беше сам.
	— Извинете ме — изрече той с притеснена усмивка. — Но скулпторът в момента работи и не може да го прекъсваме. Не трябваше да предлагам да ви запозная с него, без първо да проверя дали е свободен.
	— Казахте ли му, че аз… — Гласът й затихна, когато видя нещо на закачалката зад него.
	Опърпана шапка.
	Погледна нагоре и видя на стената охранителна камера, разбра, че стои точно в обсега й. Всичко й стана ясно.
	— Ами, няма проблем — каза тя и обидена от отказа, усети как страните й пламват. Протегна ръка към вратата, отвори я прекалено бързо и звънчето издрънча силно и прекалено продължително. — Довиждане.
	Затвори със замах вратата зад себе си и тръгна по улицата, опитвайки се да избяга от галерията и нейните камери колкото може по-бързо. „Атлий и Бергурен“ най-после беше отворена — това говореха светлините вътре — и тя влезе бързо, разбирайки иронията на това, че въпреки че тя беше тази, която бягаше, не тя беше тази, която се криеше.


	Бруно беше задълбочен в играта на _pétanque_ с един местен човек на около седемдесет, когато Флора най-после се присъедини към приятелите си в кафенето. С облекчение видя, че седят на сянка, а Инес бъбреше весело с хората на съседната маса.
	Флора пусна чантата си на масата, стовари се на един стол и отпуснала рамене, се загледа в Бруно, който хвърляше топката.
	— Изглеждаш ядосана — каза Инес, след като приключи разговора със съседите по маса и обърна стола си така, че да седи с лице към Флора.
	— Аз? Не — отговори Флора и направи учудена физиономия, докато гледаше как топката пада тежко на земята и вдига облак прах. — Не съм ядосана.
	— Тогава стресирана.
	— Не — поклати глава Флора.
	Последва кратко мълчание, докато Инес запалваше цигара и гледаше подозрително приятелката си.
	— Е, как мина?
	Сервитьорът дойде и взе поръчката й за чаша розе.
	— Горе-долу. Имам копия за всичко, купено от Фон Ташелт между 1938 и 1942 година. Не ми помага много за купеното след това, което вероятно е времето, когато е придобил повечето от намереното в апартамента, но е нещо, с което да започна. Ще сравня описанията с моя собствен списък и ще видя дали ще попадна на нещо. Ще стане по-бързо, отколкото да проверявам в _cat rais_ за всеки един художник — каза тя, придружавайки последните думи с пъшкане.
	— Извинявай, не разбрах. Къде да проверяваш?
	— Няма значение — отговори Флора и поклати раздразнено глава, без да откъсва очи от играта.
	— Е, важното е, че сутринта не е пропиляна, защото наистина ми се иска да беше с мен по-рано. Купих си невероятна рокля в един бутик в Кан. Много щеше да ти хареса.
	Флора се съмняваше в това. В момента не се интересуваше от пазаруване. Въздъхна.
	— Дай да я видя.
	Инес протегна ръка надолу и извади дълга бяла копринена рокля с червени абстрактни ябълки, набрана в раменете.
	— Прекрасна е — изрече равнодушно Флора, протягайки ръка да докосне материята. — Точно за теб е.
	— Нали? — ухили се Инес, докато я сгъваше и я слагаше в торбичката. — А ти? Хареса ли си нещо? Там има много боклуци, нали?
	— Да, но има и някои добри неща.
	— Точно това е проблемът — или са боклуци, или наистина скъпи неща за руснаците.
	— Дай ми това — каза Флора и внезапно посегна към цигарата.
	Инес я погледна изненадано.
	— Но ти не…
	— Просто ми я дай — настоя Флора, без да приема възражения.
	Инес й я подаде, поглеждайки я с истинска изненада. Флора си дръпна, като дори не се наложи да потиска желанието си да се закашля; беше толкова напрегната, че дори и тялото й се подчиняваше. Помълча известно време, знаейки, че е събудила съмнения в Инес с необичайното си държание.
	— Чувала ли си за скулптор на име Ив Демаре?
	Наблюдаваше внимателно чертите на Инес за признаци, че е разпознала името. Благодарение на връзките на семейството й и статуса й и в бохемските среди на Париж тя познаваше всеки и всичко.
	— Не. Никога не съм чувала за него.
	— Не? Добър е. Всъщност отличен. — Всяка дума беше кратко и ясно изречена.
	Инес сви рамене, без да разбира накъде отива Флора.
	— Добре. Искаш ли да ни запознаеш?
	— Всъщност ти вече го познаваш.
	— Така ли? — Инес знаеше, че няма смисъл да й напомня, че току-що бе казала, че никога не е чувала за него.
	Флора й хвърли поглед през рамо.
	— Това е Ксавие Вермей.
	Устата на Инес се отвори широко и Флора видя как недоверието преминава в объркване.
	— Ксавие Вермей да работи? Моля ти се! — засмя се тя и удари с ръка по масата.
	— Вярно е. Видях шапката му в галерията.
	За миг настъпи тишина.
	— Шапката му? Познала си шапката му?
	— Вървеше пред мен в тълпата, когато отивах към галерията на баба му. Предположих, че и той отива там.
	Инес изсумтя отново и протегна ръка към цигарите си. Флора понечи да й върне нейната, но Инес поклати глава.
	— Задръж я. Изглежда, имаш нужда от нея.
	Тя запали нова цигара, загледана внимателно във Флора, а Флора беше загледана в мача на Бруно, когото по-възрастният човек направо сразяваше.
	— Значи, когато казваш, че си видяла Ксавие в тълпата, не си опитала да повървиш с него? Да поговорите, да се държиш приятелски със сина на клиента си…
	— Не, той вървеше пред мен.
	— И ти просто го проследи.
	— Да.
	На Флора не й беше нужно да поглежда към Инес, за да разбере, че е настроена да се шегува.
	Флора дръпна още веднъж от цигарата, без да обръща внимание на сарказма на приятелката си, и предаде информацията с минимална емоция и максимална експедитивност.
	— Видях негова творба на витрината на друга галерия. Не знаех, че е негова. Собственикът предложи да се срещна със скулптора, но той отказа да излезе и да говори с мен.
	Инес се наведе напред, облегнала лакти на масата.
	— Той всъщност отказа, така ли?
	— Скри се отзад — отговори Флора, дръпна силно от цигарата и вдигна брадичка нагоре.
	Последва мълчание, докато Инес обмисляше случилото се.
	— Ами, може да е ядосан, защото го накара да удари колата си.
	— Не съм го накарала да направи нищо.
	— Ти мина с колелото си покрай него по бански. Той удари колата си. Направи си извода. — Инес отметна глава назад и се разсмя, замахвайки с цигарата си във въздуха. — Знаех си! Знаех си, че има нещо между вас. Видях го онази вечер на партито на „Ермес“.
	— Какво видя?
	— Лицето му. Изглеждаше сякаш не знае дали да те хвърли от прозореца, или да се хвърли върху теб и да те отвлече.
	Флора погледна встрани, а сърцето й заби лудо.
	— Кажи го — настоя Инес, като я наблюдаваше внимателно. — Той е красавец.
	— Той е красавец — повтори веднага Флора.
	— О, по дяволите! — възкликна Инес, изпаднала в паника сега, когато предизвикателството й беше прието. — Чуй ме, от самото начало ти казах, че Ксавие носи само неприятности. Изобщо не е подходящ за теб. Той е хаос и опасност, и мрак, а ти си спокойствие и светлина, и ведрина. Напълно неподходящи сте един за друг. Той е всичко, което ти винаги си казвала, че не искаш. Колкото по-далече стоиш от него, толкова по-добре.
	— Не се тревожи, точно това смятам да направя — отговори Флора и заби злобно цигарата в пепелника, след което започна да разглежда менюто, мразейки начина, по който се свиваше стомахът й при мисълта да последва добронамерения съвет на приятелката си. — Има ли нещо определено тук, което искаш да ми препоръчаш? — смени темата тя.
	Инес остана загледана в нея един дълъг миг, преди да отговори:
	— … Вземи мидите. Невероятни са.
	Семейството й идваше в града от поколения назад и беше съвсем естествено тя да знае местата с най-добрата храна.
	Бруно се появи, целуна приятелката си по устните и разроши косата на Флора, докато сядаше.
	— Поръчахте ли вече? Умирам от глад.
	— Идваш точно навреме, бебчо — усмихна се Инес. — Унизиха ли те?
	— Напълно — направи гримаса в отговор той. — Няма шега при старците. — Той взе едното меню, видя, че има бургери, и отново го остави на масата. — Разбрахте ли, че балът на града е тази вечер?
	— Да. Винаги е много забавно.
	Бруно си отчупи голямо парче хляб от кошничката на масата.
	— Какво ще кажеш? — обърна се той към Флора. — И двете ще ми бъдете дами и ще изглеждам като голям играч.
	— Ха! Иска ти се! — прихна в смях Инес при това предложение.
	— Не, благодаря, Бруно — измърмори Флора.
	— Защо не?
	— В момента Флора ще е едно много кисело трето колело, нали така?
	Флора присви предупредително очи. Точно сега не беше в настроение да си правят шеги с нея. Бруно поклати глава неразбиращо.
	— Слушай, ще ти хареса. Не е нещо грандиозно — защо мислиш, че аз отивам? Всеки може да присъства — просто сядаш да ядеш където искаш на дълги маси, а танците са старинни фолклорни и диско.
	— С удоволствие, но нямам какво да облека — направи иронична физиономия Флора.
	Инес също протегна ръка за малко хляб.
	— Няма проблем. Ще отидем до онзи бутик. Вече видях роклята, която ще ти стои идеално.
	— Инес, няма да ходя на бала — каза остро Флора.
	— Флора! Ще отидеш! — ухили се Инес, отговаряйки със същия тон. — Държиш се като глупачка. Ако няма да правиш секс, ще трябва да танцуваш. Твой избор, _mon amie_.


>	Двадесет и втора глава

	Когато Инес и Бруно я оставиха вкъщи, под вратата й беше пъхната бележка. Тя я вдигна и я прочете, облегната на стената.
C>
	Скъпа Флора,
	Вече имаме първия наследник! Ще дойде утре в единадесет сутринта. Ще се присъединиш ли към нас в библиотеката? Опитът ти ще ни бъде много полезен.
@	Твой Жак
C$
	_Наследник? Доста бързо_ — помисли си тя, пусна бележката на малката масичка и се запъти към кухнята да си направи кафе. Включи електрическата кана, след това отиде в банята, съблече се и пусна душа, ядосвайки се на упоритостта на Инес.
	Тъкмо щеше да влезе под душа, когато телефонът в чантата й иззвъня и Флора се втурна да го вземе, преди да се е включила гласовата поща.
	— Ало? — изрече задъхано тя.
	— Флос, аз съм.
	Стомахът й се сви.
	— Фредс! Как си?
	Тя се отпусна на облегалката на дивана и погледът й попадна върху тънката ивица вода в басейна, която се виждаше между ламелите на капаците. Днес нямаше и повей от бриз, който да наруши спокойствието на водата, и изкушението да се гмурне беше почти неустоимо. Флора обожаваше да плува гола, но очевидно тук това не беше възможно заради безбройните охранителни камери в имението.
	— Ами, прокуратурата напредва с работата. Определили са дата за предварителното изслушване в съда — каза напрегнато той.
	О, Господи. Флора затвори очи, съкрушена и ядосана на себе си, че дори се учудва. Беше се подготвила за това — когато бяха говорили онзи уикенд в Литъл Фоксис, Фреди вече беше задържан и разпитван, беше получил обвинението, бяха го изправили пред съда за първото изслушване и беше пуснат под гаранция, но нещо в нея все още я бе карало да се надява, че всичко ще се размине.
	Тя си пое дълбоко въздух, сякаш се подготвяше за физически удар.
	— Кога?
	— Двадесет и шести септември.
	След пет седмици. По дяволите! Флора потърка слепоочията си, усещайки как напрежението й расте.
	— Ти… добре ли си?
	— Държа се.
	Флора се съмняваше в това.
	— И си говорил с мама и тате, естествено.
	— Естествено.
	— Те още ли са в Лондон?
	— Току-що се върнаха в Литъл Фоксис — паважът тук не е подходящ за артрита на Боли.
	— Иска ми се и ти да отидеш там.
	— Не. Според мен е по-добре да остана тук. Те имат нужда да си починат от грижите по мен преди процеса. Мама ще се изтощи напълно и дори и тате е стигнал до границата на това колко овчарски пая може да изяде в „Антилопата“. Има предел на бащинските разговори, които може да проведе — вече му свършиха начините, по които да представя всичко оптимистично. Нещата просто са такива, каквито са.
	Флора се огледа из разкошната къща. Какво, по дяволите, правеше тя тук?
	— Фредс, ще взема следващия самолет и ще дойда. Всички трябва да сме заедно в такъв момент.
	— Не — изрече той малко прекалено бързо. — … Съжалявам, Флос. Просто искам да кажа, че за мен всъщност е по-лесно така. Няма смисъл да се скупчваме заедно и да плачем. Това няма да промени нищо. Всичко така или иначе ще се случи.
	Да, вярно беше. Равният му глас й го показваше.
	— Виж, ще затварям. Разговорите… са гадни. Исках само да знаеш.
	— Разбира се — отговори тихо Флора.
	— Ще ти се обадя след няколко дни, става ли? Честно, не се притеснявай за мен. Ще се справя.
	Все това повтаряше. Фреди затвори и отпуснатото тяло на Флора се плъзна от облегалката върху дивана. Ако в този момент някой беше влязъл в стаята, щеше да си помисли, че е в ступор, но в душата й бушуваше истинска стихия и отчаяние и гняв се завихряха като гръмотевична буря.
	Флора не беше от хората, които „вдигат шум“. Цялото й семейство беше известно със сдържаността си, дори и майка й. Когато Фреди бе паднал от ябълката зад кухнята, тя спокойно бе завършила телефонния разговор, който водеше с изречението: „Трябва да свършвам, Джил. Фреди си счупи ръката“. Флора беше замесена от същото тесто, винаги спокойна по време на криза, дори и когато не усещаше спокойствие, дори и когато околните я наричаха „студена“ заради това че не показваше повече уязвимост. Но нямаше наръчник, който да й каже как да се справи с нещо такова. Какво трябваше да направи човек, когато лъжите се втурваха през живота му като пламъци и превръщаха света му в пепел? Просто да гледа? Да остави всичко да се случи?
	Фреди беше прав в онзи ден на покрива. Сякаш върху техния малък, зелен английски рай бе хвърлена бомба, оставяйки кратер, където някога беше домът им, унищожавайки в миг всички внимателно избирани старинни предмети и удобните мебели, стилните спортни коли и старите вина, които определяха кои са и представляваха лицето, което семейството им показваше пред света.
	Вместо това сега бяха разголени, открити и уязвими пред това обвинение и около тях виеха ледените ветрове на шок и изненада. Само за миг бяха доведени до нищо от тази лъжа и въпреки че знаеше, че това наистина е лъжа, другите хора нямаше да знаят, те не можеше да са сигурни по начина, по който беше сигурна тя, те щяха да кажат, че „няма дим без огън“. Това винаги щеше да го преследва, щеше да е в досието му, щеше да води до шепот зад гърба му след всяко ново запознанство.
	На нея се бе паднало да разкаже на останалата част от семейството. Фреди не можеше да ги погледне в очите и едва стоеше на краката си. Беше имал нужда от почти всичките си сили, за да събере цялото семейство заедно, без да породи съмнения — не бе успял напълно — да се преструва, че животът е нормален, да се придържа, макар и само за няколко часа, към илюзията, че идеалното им семейство и идиличният живот, който споделяха, все още са непокътнати, чисти, недокоснати.
	Но историята така или иначе вече беше наполовина разказана. Всички те инстинктивно бяха разбрали, че зад драматичната загуба на тегло има нещо съкрушително, нещо, което дори позирането на Фреди като безделник, неговото остроумие и склонността му да се усмихва непрекъснато не можеха да скрият. Кой й беше казал, че животните могат да усещат страха? Дори да го помиришат? Беше станало точно това, бяха се натъкнали на нещо първично и пречупено в него. Но въпреки всичко, когато думите й се бяха стоварили като гръмотевици в стаята, баща й бе изпуснал чашата си (австрийско ледено вино, подходящо беше за лимоновия чийзкейк), а майка й, която толкова дълго се бе притеснявала за съвсем дребни неща, бе прегънала колене, както си стоеше до камината.
	Флора бързо изпрати едно съобщение, преди да е успяла да се спре. Вече нямаше причина да не го прави. Семейството й бе прекарало последните няколко седмици в страх, че този ден идва, и сега, най-накрая, той бе дошъл. Скоро всички щяха да узнаят тяхната мръсна тайна — не само работодателите на Фреди и приятелите, както и приятелите на приятелите, техните познати и стари семейни приятели, кръстници и бивши колеги; но също и напълно непознати хора, които четат вестниците на път за работа, офис служители, които разглеждат колонката със скандални новини, търсейки нещо, за което да клюкарстват при кафе машината.
	Всички те щяха да прочетат за Фреди Сайкс.
	За нейния брат, изнасилвача.


>	Двадесет и трета глава

	Флора реши, че „бал“ е доста общ термин за събитието, докато заедно с Инес и Бруно вървяха към събралата се вече тълпа. В подножието на външните стени на града бяха построени сцена и дансинг, а отвъд тях в далечината се виждаше морето.
	Мястото изглеждаше красиво, огромните платанови и евкалиптови дървета бяха украсени с толкова много светлини, че короните им сякаш бяха изсветлени до бяло, нанизи от миниатюрни френски знаменца бяха провесени между дърветата и ограждаха цялото пространство. От трите страни на дансинга имаше дълги маси, а едно трио китаристи осигуряваше тиха музика на фона на засилващите се разговори.
	Тълпата беше една шарена смесица от хора на различна възраст и с различно социално положение. Присъстваха много от местните ръководители, вече заели масите най-близо до сцената, но имаше и малки деца — някои току-що проходили — които си играеха на все още празния дансинг, докато родителите им си говореха и си наливаха вино от гарафите, поставени на масите. Очевидно и някои от тийнейджърите от лъскавите вили по високите равнини също бяха дошли, като момичетата показваха тена си, облечени в тесни като втора кожа рокли и с обувки с дебели подметки, а момчетата бяха мрачни, облечени в дънки и тениски „Лакост“. Можеше да познае хората от Антиб по техния приглушен стил, който не демонстрираше богатството им — издаваха ги часовниците и бижутата на Дайна Ван, лъскавата им от кокосово масло коса и изящните им крайници.
	Инес със сигурност се движеше из тълпата с лекотата на човек, който се чувства у дома си. Тя познаваше кмета и жена му — очевидно дъщеря им някога се грижела за нея, когато била малка — и веднага започна разговор с една жена с бухнала коса, така втвърдена от лак, че човек би могъл да си счупи зъбите в нея. Флора искаше да се засмее на странната двойка, която представляваха — жената в „Ескада“, а Инес в своята макси рокля в гръцки стил и сандали. Надяваше се собствената й рокля да не е _de trop_ — специален модел на „Мисони“, тя беше лилава тънка коприна, бродирана с миниатюрни цветчета. Полата беше широка и стигаше до пода, а в контраст горната част беше простичка, с високо кръгло деколте, ръкавите бяха дълги и леко се издуваха на китките. Като се изключи една подплата в телесен цвят, цялата беше прозрачна и бродирана с изобилие от маргаритки. Беше роклята, която Инес бе харесала за нея и без съмнение беше забележителна, но дали не беше малко прекалено за тази вечер? Изглежда, нямаше определен дрескод. Някои хора бяха с блясък и пайети, други с бели дънки и високи токове. Поне беше опитала да направи цялостния си вид „по-обикновен“, като бе комбинирала роклята с балетни обувки на „Клое“, сресала бе косата си на обикновена опашка и бе сложила съвсем малко грим.
	Не че я беше грижа как изглежда. Беше тук, за да пие. Искаше тази вечер да се напие така, че да не може да стои на краката си, какво оставаше да танцува.
	— Хайде — каза Бруно, свикнал с общителността на приятелката си, хвана Флора за ръката и я насочи към пролука в тълпата, близо до една от масите. Наля и на двамата по една голяма чаша от местното червено вино и чукна чашите една в друга.
	— _Santé._
	— Мразя това. Всичките тези приказки — нали разбираш? Кого познавате? Откъде сте…? — каза той, като се наведе леко към нея, вперил поглед в тълпата, сякаш той стоеше извън нея. Хрумна й, че Бруно изглежда много по-естествено и по-спокоен, когато се издига на три метра във въздуха върху дъска, отколкото тук, в изгладени риза и панталони. И двамата бяха забелязали, че Инес винаги е в центъра на групата, смее се, отметнала глава назад, а белите й перфектни зъби бяха доказателство за това от какъв род е и къде е мястото й. Тя можеше спокойно да се впише навсякъде, във всяка една група.
	Флора изпи виното на големи глътки. Бруно се разсмя изненадан, но напълни отново чашата й, без да каже нищо.
	— Не трябва да се притесняваш. Тя наистина те обича — каза Флора и го бутна леко с лакът, започвайки втората си чаша. — Ти си всичко, което иска.
	Бруно я погледна, а след това отново се загледа в приятелката си.
	— Да-а.
	Но тонът му беше скептичен.
	— Какво, не ми ли вярваш?
	— Не, вярвам ти. Вярвам ти, но…
	— Но какво?
	— Ами, винаги ли ще съм това, което иска? Не знам…
	Той присви очи, наблюдавайки съсредоточено как към разговора в групата на Инес се включва още една жена — на ушите й проблясваха огромни аквамарини, а на ръката й се поклащаше чанта на „Шанел“.
	— Предполагам, че се чувствам сякаш времето ми с нея изтича. Искам да кажа, че минаха четири години и все още не мога да повярвам, че се е влюбила в мен. В _мен_! Аз съм никой. — Той погледна към Флора и сви извинително рамене. — Разбираш ли?
	— Не, не разбирам. Ти си страхотна партия. Талантлив и забавен, и красавец. Защо да не се влюби в теб? — попита тя, тупна го приятелски по ръката и отпи още една глътка от виното. — Стига с тези глупости.
	— Обаче разбираш какво искам да кажа. Никога няма да съм част от този свят. Не мога да й дам този живот — и не искам. Той е чужд за мен.
	— Виж, Инес познава този свят, израснала е в него. За нея в него няма никаква тайнственост и блясък. Ако искаше всекидневието й да е свързано с него, щеше да е с някой друг, можеш да си сигурен в това. Но тя избра теб. С теб е, защото така иска.
	— Да? Така ли мислиш?
	— Знам го! Честно, направо ме влудява, като през цялото време опява за истинската любов и как човек трябва да следва съдбата си, сякаш аз нарочно не го правя. Тя няма представа, че това, което имате вие двамата, е изключително рядко. Обратно на всеобщото мнение, всъщност изобщо не е толкова лесно човек да се влюби.
	Бруно се обърна с лице към нея, интересът му изглежда вече събуден.
	— Не е ли?
	— Не. — Флора поклати глава и отпи още една глътка от виното си.
	— В кого си се влюбвала последно? През цялото време, откакто те познавам, не си имала сериозна връзка с никого.
	— Всъщност никога не съм се влюбвала.
	Бруно едва не изпусна чашата си.
	— Какво, никога ли? О, хайде де! Шегуваш се, нали?
	— Не. Казвам самата истина. На двадесет и седем съм и никога не съм се влюбвала. — Внезапно тя се изсмя притеснено.
	— Но Инес казва, че си излизала с много мъже.
	— Така е — сви рамене тя. — Излизала съм. Но просто не съм се влюбвала в тях. Поне не истински. Искам да кажа, имала съм своите увлечения, но… — Флора въздъхна. — Никога не е било нещо повече от това. Не ми липсват, когато си отидат, не се тревожа, когато не се обаждат… — Гласът й пресекна и тя притисна чашата до устните си.
	Бруно поклати глава, загледан в нея.
	— Горкият Стефан. Изобщо нямаше шанс с теб, нали?
	— Дори не споменавай името му пред мен — вдигна предупредително пръст Флора. — Той не е горкият Стефан, а безмилостен негодник, който ме прецака, за да напредне в кариерата и да си отмъсти на един човек, който вероятно не помни, че той дори съществува.
	Бруно вдигна ръце, сякаш беше насочила пистолет към него.
	— Хей, виж, не го защитавам. Това, което направи, беше ужасно. От една седмица не съм отговорил на нито едно от обажданията му. Прекалено ме е страх от теб и от Инес, за да го направя! — Той я прегърна през раменете и се усмихна широко. — Но не си мисли, че изпитвам някакво съчувствие към онази измет от семейство Вермей. Това, което са направили? — Той издаде високо неодобрителен звук.
	Флора се втренчи в далечината.
	— Да — промърмори тя. Тази вечер нямаше да ги защитава. Нито един от тях. Не я беше грижа, че Жак основава фондация за подпомагане на бежанци, не я беше грижа дали Лилиан е изгубила приятелството на съпругата на президента, не я беше грижа дали за Наташа пишат жълтите вестници и дали обиждаха Ксавие на публично място. Те не бяха неин проблем. Нейните проблеми бяха по-големи от всичко, с което дори те трябваше да се справят в момента.
	— Разкажи ми за новата си сделка за спонсорство — каза тя, нетърпелива да смени темата. Как изобщо разговорът им бе стигнал до Ксавие Вермей? Не можеше ли да намери и миг спокойствие далече от този човек? Отпи още една голяма глътка от виното. Защо все още не беше пияна? — Сигурно си много доволен.
	— Така е. Това е мечтата ми, разбираш ли, да мога да се издържам със скейтборда? Трябва просто да спечеля колкото може повече трофеи и да се появявам на всички изложения и събития, които организират. — Той сви рамене. — Радостни дни… Флора? Добре ли си?
	— Извинявай, какво каза? — попита тя, включвайки отново. Бруно сложи ръка на рамото й.
	— Всичко наред ли е?
	— Абсолютно. Тип-топ. Страхотно.
	Инес се приближи до тях.
	— Искат да сядаме, храната е готова — усмихна се лъчезарно тя, взе чашата от ръката на Бруно и я пресуши. — Благодаря, бебчо.
	Намериха три свободни места на една маса, заета, както изглеждаше, предимно от група весели вдовици. Бруно, който седеше срещу Флора, изглеждаше ужасен и сякаш се нуждаеше от скейтборда си повече от всякога. Инес, разбира се, веднага се впусна в разговор, сякаш ги бе познавала цял живот. Флора седеше до Силви, седемдесет и шест годишна жена с кожа като на бебе, която я засипваше с весели истории за вдовството й и най-вече за настоящата й гореща любовна история с месаря.
	Храната беше много вкусна, но в селски стил, купи с рататуй се подаваха надолу по масите от сервитьорка, която стоеше в далечния край и ги взимаше от огромен поднос. Флора погледна към роклята си, надявайки се всичко да е наред. Само една капчица доматен сос и щеше да е съсипана.
	Сервираха още вино и докато жените около него разговаряха, Бруно се зае съсредоточено с ядене или пиене, което означаваше, че не е нужно да води любезни разговори. Като единствен мъж на масата той пое задължението да следи чашите на всички да са пълни по всяко време, така че Флора скоро изгуби представа колко е изпила, което всъщност беше и целта на вечерта. Искаше да се отпусне. Искаше забрава; искаше да престане да се преструва, че ръководи собствения си живот, след като всъщност това изобщо не беше вярно; той й се беше изплъзнал. Какъв беше смисълът изобщо да се опитва? Една лъжа и цял един живот можеше да бъде унищожен. Защо хората изобщо се опитваха да контролират живота? Хаосът имаше свое собствено гравитационно привличане и рано или късно всички те му се подчиняваха.
	Кметът се изправи да произнесе реч и когато застана на сцената, всички започнаха да ръкопляскат и да надават одобрителни викове. Флора се премести леко, за да вижда по-добре. Един оркестър зад него вече загряваше, китаристът дрънкаше тихо струните до тонколоните.
	Зад сцената Прованс примигваше към тях, а блясъкът на лазурно синьото море вече беше приглушен с настъпването на вечерта. Силви й беше казала, че в 10:30 ще има фойерверки — по-рано щеше да е прекалено светло — и Флора си представяше колко по-великолепен ще стане пейзажът, когато цветовете им изпълнят нощното небе, събирайки целия район под чадъра на тяхното празненство.
	Докато кметът говореше, тя огледа хората наоколо, заинтригувана от тази безкрайно разнообразна, еклектична група, събрана тук в подножието на стените на града, хора, дошли да ядат, пият и танцуват заедно — богати и бедни, млади и стари, местни и гости, семейства и видни личности, влюбени и враго…
	И в този момент я чу. Чу Наташа, преди да я види — този остър смях, който винаги караше Флора да си поеме рязко въздух, пронизващ почтителното мълчание, с което хората слушаха речта на кмета. Няколко глави се обърнаха и няколко чела се сбърчиха, когато откриха виновника. Бруно улови погледа й, но нямаше нужда да казва каквото и да било. Тя знаеше така добре, както и той, че там, където отиваше Наташа, Ксавие със сигурност я следваше.
	Внезапно Флора наведе глава, разбирайки, че той е тук и я е видял, и сега, когато бе приключила любезния разговор, тя усети тежестта на погледа му така сигурно, както ако бе притиснал гърдите й с коляно.
	Наташа се изсмя отново, като хиена в саваната, която предупреждава останалите за присъствието си. Въпреки че не искаше, Флора вдигна очи. Наташа седеше през три маси, а Ксавие беше през пет човека от нея. Той наливаше вино, а една блондинка — различна от онази, която едва не я бе съборила в Париж — говореше напрегнато от лявата му страна. Но когато остави гарафата, очите му се повдигнаха към Флора, сякаш бе престанал да я гледа само за момент.
	Тя отвърна поглед, преди той да успее да се втренчи в нея. Спомни си обидата от тази сутрин и онази от вчерашния ден и как я бе нарекъл _нищо_ в присъствието на семейството си и… не. Беше _приключила_ с него, с игрите му. В момента имаше сили само за Фреди. Заключваше всички чувства.
	И въпреки това не чу нито дума от речта на кмета. Не забеляза, че всички ръкопляскат. Можеше само да мисли за него, мъжа, когото не искаше да желае.
	Седя през цялото време на танците, упорито отказвайки да стане, докато наблюдаваше как местните хора се подреждат в сложни позиции.
	— Категорично не — отговаряше безцеремонно всеки път, когато Бруно се опитваше да я накара да се присъедини към него и Инес, и през цялото време пиянски сърдито гледаше Ксавие, който танцуваше с блондинката. Той беше умел, макар и не ентусиазиран танцьор.
	— Хайде, Флора, този танц ще ти хареса — настоя Бруно, прекъсвайки мислите й, като щракна с пръсти пред лицето й.
	— Не, няма.
	— Няма значение. Този път не приемам отказ. Това е последният от фолклорните танци.
	— Бруно, казах ти…
	— Не ме интересува. Ставай.
	Без да обръща внимание на възраженията й, този път той я издърпа за китката и я заведе на дансинга, където вече стоеше Инес и нареждаше хората на правилните места. Всички се бяха разделили на пет двойни редици, всяка колкото дължината на дансинга, мъжете от едната страна на двойната редица, жените от другата.
	Флора наблюдаваше Майстора на церемонията — един едър човек с червено сако с ширити, което приличаше повече на костюма на укротител на лъвове — който започна танца с жена си и още двама души на сцената. Стъпките донякъде й напомняха уроците по шотландски танци, които някога бе посещавала като тийнейджърка — хващане под ръка и обръщане, завъртане на място… Бруно беше прав, не беше толкова трудно.
	Видя Ксавие надолу по редицата, но между тях имаше поне петнадесет човека и тя подчертано не му обръщаше внимание, докато музиката засвири и първата двойка в тяхната „група“ започна да танцува.
	Всички започнаха да пляскат в такт, Флора също, когато първите от всеки осем двойки тръгнаха една към друга, хванаха се под ръка и се завъртяха на място. Тя наблюдаваше внимателно, съсредоточавайки се и запомняйки стъпките, докато жената се движеше надолу по редицата, повтаряйки завъртането с всеки мъж, а след това се върна при партньора си в средата. Накрая, когато мъжът и жената бяха танцували с всяка от останалите седем двойки, те се събраха отново в средата за един пищен спектакъл от завъртания (Флора веднага се разтревожи за Силви, която по време на вечерята бе споменала нещо за проблем с бедрото), преди да преминат по редицата към следващите танцьори.
	Въпреки че се чувстваше леко пияна, Флора бе доста сигурна, че е разбрала — завърташ партньора си, хващаш под ръка мъж 2, завърташ партньора си, хващаш под ръка мъж 3 и така до мъж 8, след това отново се връщаш при партньора си, който те завърта лудо следващите шестнадесет такта. Но… Флора усети как нервите й се обтягат, докато обмисляше стъпките по-подробно. Това не означаваше ли, че тези в началото на редицата ще танцуват с онези в края? С други думи, всеки ще танцува с всеки?
	Може и да беше весело, но вече виждаше, че сега е ред на Ксавие да тръгне по редицата от осем човека и той беше с осем двойки по-близо, отколкото преди четири минути. Негова партньорка беше блондинката, чиято коса плющеше като камшик, докато той я въртеше и подхвърляше с безгрижна лекота, а тя се смееше възхитено, когато той я предаваше на друг мъж, а самият той завърташе друга жена.
	Флора отчаяно преброи двойките между тях. Пет, шест, седем… Дали я беше видял? Знаеше ли, че са в една и съща група? Огледа се, опитвайки се да намери начин да избяга от дансинга, но Инес ги бе поставила точно в средата с по една танцуваща група от двете им страни. Не можеше да мине между тях, без да предизвика хаос — ако опиташе това, имаше много голяма вероятност да я удари някоя разперена ръка или някой крак — и със сигурност не можеше да изтича между въртящите се двойки.
	Така или иначе всичко беше само на теория. Той вече беше тук и завърташе Инес, която стоеше от дясната й страна и беше забелязала партньора си прекалено късно. Но Ксавие не гледаше нея, очите му бяха върху Флора, докато хващаше Инес под ръка, докато въртеше отново блондинката — и след това изведнъж беше неин ред, ръката му притисната в нейната за едно цяло завъртане. Флора не виждаше нищо друго, освен лицето му, а светлините, цветовете и празненството около тях бяха размазани в ярки линии, които профучаваха край тях.
	Мина един миг, докато осъзнае, че той трябваше вече да я е пуснал. Трябваше вече да танцува с партньорката си в средата на редицата — Флора виждаше момичето да стои само и да жестикулира като обезумяло към двамата — но Ксавие или не забелязваше, или не го беше грижа, притиснал ръката си към нейната, сякаш бяха издялани от едно парче бронз — без да са закрепени с винтове или болтове, а направени като едно. Усети как косата й лети нагоре, телата им се въртяха в ритъм и когато музиката спря внезапно и той я завъртя за поклон, тялото й се уви около неговото и тя се втренчи в онези черни очи, които не издаваха нито една от тайните му, нито една от мислите му. Само желанието му.
	Ксавие я изправи бавно, и двамата задъхани в средата на редицата, докато всички ръкопляскаха и настояваха за още един танц.
	Флора не можеше да отдели поглед от него. Какво правеше той? Беше се държал ужасно с нея, защото такова бе намерението му, беше си тръгнал, беше я обидил — и след това танцуваше с нея по _този_ начин?
	Блондинката се приближи до тях и дръпна Ксавие за рамото, но той не помръдна. Не изглеждаше притеснен, че го разкрива да гледа така безсрамно друга жена. Раздели ги Инес, която издърпа Флора за ръката и я отведе от дансинга право към бара.
	— Не! — размаха тя пръст пред лицето й. — Не, не, не!
	Флора си пое въздух, понечи да каже нещо, да възрази, че тя не е направила нищо…
	— Не!
	Бруно дойде при тях с прекалено уплашен вид, за да говори.
	— Бруно? — изрече повелително Инес, настоявайки за подкрепа.
	Той погледна към Флора, сред това посочи с палец приятелката си.
	— Съгласен съм с нея.
	Флора въздъхна и погледна назад към дансинга. Ксавие все още стоеше там и гледаше втренчено към нея, сякаш без да забелязва блондинката, която беше застанала с ръце на хълбоците и му искаше обяснение. Флора разбра защо музиката е спряла — всички гледаха нагоре, децата (поне тези, които все още бяха будни), седнали на раменете на родителите си, докато фойерверките започваха.
	Инес сложи пръст под брадичката на Флора и я принуди да я погледне.
	— Казах не! Знаеш какъв е.
	Внезапен гръм прониза небето и накара всички да подскочат и да вдигнат очи нагоре. Към земята се носеше бляскав водопад от златни капки. Флора погледна към каменните стени, сега осветени от драматичните розови и сини светлини. Погледна отново към дансинга, не можеше да се спре. Ксавие все още я гледаше, наблюдавайки как се променя езика на тялото й, как приятелите й се бяха приготвили да я защитят.
	И тогава той тръгна към тях. Още един гръм в небесата и този път сини светлини озариха простора отгоре.
	— О, Господи — изрече тя, обзета от паника, и накара Инес и Бруно да се завъртят и да проследят погледа й.
	— Дайте ни една минута — обърна се Ксавие към Инес и Бруно, но без да гледа нито единия от тях. Погледът му беше прикован във Флора.
	— Какво? И да я оставим сама с теб? Не мисля — изрече разпалено Инес, застана пред Флора и скръсти ръце на гърдите си, за да е по-убедителна.
	Тогава Ксавие погледна и двамата — Бруно изглеждаше сякаш се чувства неудобно заради прекалено силната реакция на приятелката си в създалата се ситуация. В края на краищата какво беше направил човекът, освен че танцува с Флора?
	Ксавие погледна отново към Флора, сякаш още в същия миг бе забравил, че те двамата са там.
	— Много си красива.
	Флора беше безкрайно изненадана. Комплимент? От него? Това я зашемети повече, отколкото двойно кроше.
	— Добре, достатъчно — нареди Инес. — Бруно, донеси ми чантата. Тръгваме си.
	— Инес, почакай… — възрази Флора, когато Инес я хвана за лакътя и започна да я дърпа да тръгват. — Това е абсурдно.
	— О, абсурдно е, така ли? Да ти попреча да направиш огромна грешка с човек, който е спал с почти целия Париж, държи се ужасно с теб…
	Небето над тях се оцвети в пурпурно и зелено и тълпата нададе възхитени викове.
	— Не се връзвай на това. Прояви малко уважение към себе си.
	Ксавие завъртя бързо глава и погледна презрително към Инес.
	— Ти не ме познаваш.
	Тя го погледна без страх.
	— Не, но знам всичко за теб.
	— И това значи, че е истина, така ли? Клюките, които чуваш по партита?
	— От приятели. Приятели на приятели. Източници, на които може да се разчита. Не може всички да грешат — отговори непокорно Инес.
	Ксавие погледна отново към Флора, без да обръща повече внимание на Инес.
	— Искам да говоря с теб. Само да говоря.
	— Ха! Ако съдим по онова, което току-що се случи на дансинга, не е точно така — засмя се Инес, отказвайки да бъде пренебрегната. — Между другото, приятелката ти не изглежда особено доволна от това.
	Ксавие не се обърна да види, гледайки само Флора. Тя се опита да го разбере — не й беше ясно защо се държи така непостоянно с нея, като в един момент я обижда, а следващия тича след нея. Но между тях със сигурност имаше нещо. Може и да не беше логично или разумно, но въздухът между тях винаги беше наелектризиран и нито един от двамата не можеше да го отрече.
	Небето избухна в бяло, експлозията проехтя като гръм. И в момента, в който нощта внезапно стана светла като ден, Флора видя нещо над рамото му.
	Една двойка вървеше към паркирана кола — обаче не можеше да се каже, че жената всъщност вървеше, а по-скоро я отвеждаха. Или… или влачеха. Флора присви очи, опитвайки се да види по-добре. Небето отново стана черно и въпреки че нагоре по стените избухваха драматични светлини, всичко под тях сякаш беше потънало в тъмнина. Но успя да зърне проблясъка на пайети — златисти къси панталонки, мярнаха се дълги, дълги, голи крака, прекалено изложени на показ.
	Още един пукот и небето се освети отново. Сцената стана по-реална, по-жива. Сега вече можеше да види какво става. Момичето плачеше и клатеше глава, запъвайки токчетата си в земята.
	— О, Господи — ахна Флора, когато двойката стигна до колата и мъжът се опита да набута момичето вътре, въпреки че тя опираше ръце във вратата и се съпротивляваше. — Ксавие, това е Наташа!
	Той се завъртя на място и при следващото избухване на светлина видя това, което бе видяла и тя — двойката, която се бореше в сенките. Лицето му пребледня. След по-малко от половин миг той вече тичаше през дансинга, а после и през тревата, запращайки хората настрани, избутвайки ги грубо от пътя си. Хората поглеждаха след него в суматохата — издаваха неодобрителни звуци, просъскваха обиди и опозореното австрийско име на семейството му се чуваше ясно в тълпата — обръщаха се за кратко след него, докато той тичаше към паркираните коли, размахал ръце, развял риза, и след това отново насочваха погледи към фойерверките в небето.
	Небето отново светна. Бум! Ръката на Флора полетя към устата й, когато видя мъжът да удря Наташа силно през лицето, след което я бутна в колата, затръшна вратата и се затича към мястото на шофьора.
	Флора наблюдаваше ужасено Ксавие, който тичаше през тревата. Нямаше да успее! Колата бе запалена и тръгваше, изхвърляйки камъчета със задните си гуми.
	Ксавие се хвърли напред, право на пътя на колата и падна върху капака. Шофьорът натисна силно спирачки и Флора изпищя, когато видя Ксавие да се търкулва и да тупва тежко на чакъла. Хората се обърнаха при този шум и наоколо се чуха ахкания, шоуто на земята измести интереса от това в небето.
	Ксавие вече ставаше. Предното стъкло на колата беше пукнато, капакът беше вдлъбнат и беше ясно, че той е бил ударен силно. Главата му беше наведена, докато се изправяше неуверено на крака, олюлявайки се. Вдигна очи и видя, че вратата на шофьора е отворена и мъжът вече тичаше с всички сили, отдалечавайки се от сцената.
	Прилив на адреналин. Бий се или бягай. Ксавие се затича, дългите му крака с лекота догониха по-ниския мъж и той отново се хвърли, прилагайки хватка от ръгбито и събаряйки мъжа на земята. Тълпата ахна — вниманието на всички сега бе приковано върху двамата — когато видяха ръката на Ксавие да се вдига и да нанася свиреп удар на падналия мъж. Флора чу някой да вика полиция.
	Последва всеобщо движение, тълпата се втурна напред.
	— О, Господи — извика Флора и започна да си проправя път през хората.
	— Флора, недей! — Бруно я хвана за ръката, за да я спре. — Остави го.
	— Но той е ранен! — извика Флора.
	— Някой със сигурност е извикал линейка. Виж. — Той посочи тълпата, която се бе втурнала към сцената до колата, която вече не се виждаше. — В момента не можеш да помогнеш.
	— Но… — възрази Флора, докато всеки инстинкт в тялото й казваше да се затича към него.
	— Бруно е прав. Не можеш да направиш нищо. И ако трябва да сме честни, не мисля, че Наташа ще ти благодари.
	Изведнъж Флора се почувства обезсърчена. Прави бяха. Доколкото познаваше Наташа, тя сигурно щеше да й се разкрещи за това, че е създала проблем и е накарала всички да ги гледат.
	— Хайде просто да тръгваме — промърмори Инес, докато наблюдаваше как тълпата се разделя — по-възрастните хора и хората с деца забързаха обратно към масите, далече от сцената на насилие, а останалите се стекоха на тревата. — Мисля, че ще мине доста време, преди празненството да продължи.
	Флора не отговори, докато я отвеждаха далече от суматохата — търсеше Ксавие в тълпата, но той беше изчезнал от погледа й, отишъл си беше от нея и онзи момент, който почти бе означавал нещо, бе отминал.


>	Двадесет и четвърта глава

	Флора стисна по-силно бутилката си „Евиан“ и усети стъклото хладно в дланта си, докато краката й ритаха леко във водата. Седеше на края на басейна само по сутиен и бикини — дори и по това време на нощта беше прекалено горещо за дрехи — но не се притесняваше, че може да я видят. Светлините на басейна бяха изключени; бяха угаснали в полунощ заедно с автоматичните светлини, които огряваха градината преди час. Но дори и да бяха включени, нея вече не я беше грижа кой знае колко.
	Всички бяха в леглата си, къщата беше потънала в тъмнина. Беше чула колела да минават по чакъла на алеята, когато Ксавие и Наташа се бяха прибрали, и тя бе застанала на вратата на къщата си, опитвайки се отчаяно да долови нещо, да разбере каква е станало, след като тя дискретно си бе тръгнала. Гласовете им бяха прозвучали толкова различни от обикновено — Наташа не беше рязка, а плачеше тихо, почти хлипаше, а гласът на Ксавие беше умоляващ, тих, нежен. Бяха останали навън, разговаряйки така няколко минути, като Ксавие се опитваше да успокои сестра си, след което бяха влезли вътре. Флора не виждаше входната врата от своята къща — тя оставаше отстрани — но бе видяла петното светлина на алеята, когато бяха отворили вратата, и го бе видяла да изчезва след няколко секунди, когато бяха затворили вратата за през нощта.
	Беше опитала да си легне, бе лежала будна, докато лунната светлина играеше върху чаршафите й, а умът й прехвърляше вероятни сценарии, които никога нямаше да се случат, които никога _не трябваше_ да се случват, но климатикът беше толкова ефективен, колкото ако малко дете се опитваше да духа към нея, и по кожата й се появиха капки пот, докато тя лежеше будна, чаршафите ставаха все по-горещи под нея, сърцето й биеше лудо… Така че бе станала, взела си бе студена напитка и бе излязла в нощта.
	Отначало беше странно да види къщата без „грима“ й, така да се каже — светлините бяха поставени така, че да я показват в най-добрия й вид. Но когато свикна с тъмнината, откри, че има някакъв чар в това да види градината съблечена, гола на лунната светлина, дърветата повече сини, отколкото зелени, тревата избеляла до призрачно сиво на лунната светлина. Помисли си, че сега я вижда такава, каквато трябваше да се вижда, без нищо изкуствено, без преструвки и позиране; обратно към природата. Някъде отзад в сенките чу щурци да пеят в храстите, бухал се обади от далечно дърво… Шум от стъпки по окъпаната в роса трева.
	Нямаше нужда да се обръща, за да разбере кой е, не се обърна дори и когато той дойде и седна до нея, притисна бедрото си без никакво колебание към нейното, потопи краката си в хладната вода и краищата на панталоните му веднага прогизнаха и прилепнаха за прасците му. Не се чувстваше гола и притеснена, заради това че я намира да седи по бельо. (Колко различно беше това от банския, така или иначе той вече я бе виждал по бански?)
	Без да каже нищо, Флора му предложи бутилката си. Той я взе и тогава тя видя превръзката около кокалчетата на лявата му ръка. Ахна, най-после вдигайки очи към него, но Ксавие само поклати едва забележимо глава. Не беше нещо сериозно.
	Той й върна бутилката и Флора я остави на тревата, задържайки лявата му ръка в своята. Повдигна я бавно към устните си и целуна бинта, затворила очи и обзета от нежност.
	Когато отново ги отвори, Ксавие се бе втренчил удивено в нея. Дланта му докосна бузата й, очите му разглеждаха лицето й, пръстите му погалиха устните й. Беше очаквала дивата страст, която бе предрекла Инес — разкъсване на дрехи, блъскане в стената със страстно желание, опитния съблазнител, който прилага тактиката си. Вместо това тя извади крака от водата и прехвърли единия върху него, седна в скута му и обхвана главата му с ръце.
	Загледа се в него, осъзнавайки, че прави грешка. Дори не бяха разговаряли истински, само се бяха карали; не го познаваше, не знаеше второто му име, нито рождения му ден или какво обича да яде, но въпреки това инстинктът надделяваше над ума, убеждението, предпазливостта…
	Сведе глава и най-после устните й леко докоснаха неговите и светът около нея изчезна. Чувстваше се пълна с енергия, жива за първи път в живота си. Изгуби се в ръцете му. Тя беше Флора Сайкс, на двадесет и седем, и се влюбваше.


	Флора седеше на ръба на ваната и го гледаше как става от леглото, великолепен, без да се притеснява от голотата си, а луната жадно целуваше кожата му точно както бе правила и тя. Ксавие се движеше с грацията на котка, тих и гъвкав, и тя вече жадуваше докосването му, докато той я гледаше жадно, преди да изчезне в кухнята.
	Тя провери температурата на водата и разбърка пяната за вана, чувствайки се замаяна от толкова много емоции. Никога не бе желала мъж така, както бе пожелала него. Дали беше, защото той й даваше толкова малко? Обърнали ли се бяха нещата — нейната прочута емоционална сдържаност сега проявявана към нея?
	След малко Ксавие се появи с две чаши вода във все още превързаните си ръце. Не само кокалчетата му бяха окървавени. Рамото му беше зле натъртено от удара в предното стъкло, ръцете, гърбът и гърдите му бяха издрани и надупчени от чакъла. Флора бе целунала всяка рана, наслаждавайки се на начина, по който той потреперваше, а след това се отпускаше при докосването й, доверявайки се, предавайки се в ръцете й.
	И въпреки това те почти не бяха говорили, стенанията им казваха всичко, което трябваше да се каже, свързвайки ги един с друг много по-истински от споделени тайни или минало.
	Затвори крановете и влезе във ваната, облегна се назад и направи място за него между краката си. Той изпъшка от болка, когато се облегна назад — натъртеното му тяло протестираше срещу това движение, но хвана глезените й и обви краката й около кръста си; Флора въздъхна при допира на кожата му до нейната, гърбът му притиснат в гърдите й, косата му на шията й, докато двамата се потапяха по-надолу във водата. Целуна ухото му и ръцете й изстискаха леко кърпата върху гърдите му.
	— Наташа добре ли е? — попита тихо тя, почти неохотно нарушавайки мълчанието, защитния балон, който им позволяваше да съществуват в този вакуум.
	— Ще се оправи. — Ксавие замълча. — Това, което направи за нея… толкова ти е благодарна.
	Флора се съмняваше в това, но каза:
	— Няма защо да е благодарна на мен. Ти си този, който я спаси. Аз просто вдигнах поглед в правилния момент.
	Тя натопи отново хавлията, като й се искаше да не се налага да говорят. Никога. Имаше чувството, че върви боса и със завързани очи през минно поле. Не знаеше къде е опасно и къде не.
	Той обърна глава така, че бузата му се облегна на рамото й, лицето му в профил към нея, сякаш се опитваше да я види.
	— Да, но повечето хора щяха да я оставят да се качи в колата. Според тях това заслужава.
	Флора се стресна и ръката й замръзна над гърдите му.
	— Но…
	— Да. Тя е любимото момиче на таблоидите. Тя е евтина, нищо, просто едно заглавие. _Заслужаваше_ да я наблъскат в онази кола.
	Флора не знаеше какво да каже. Горчивината в думите му се подсилваше от внезапното напрежение в тялото му, мускулите му отново бяха стегнати, адамовата му ябълка подскачаше, както Флора вече знаеше, че се случва, когато е стресиран. Тя отново натопи хавлията и я постави на гърдите му. Той се отпусна.
	— Никой никога не пита защо тя непрекъснато е на партита — изрече по-тихо той. — Никой. Нито вестниците. Нито приятелите ни… Нито родителите ни.
	Флора задържа дъха си. Родителите му? Той размърда глава и отново се обърна към далечната стена.
	— Не само аз знам. Но само аз съм този, който не забравя.
	Флора почувства как напрежението му отново нараства, сякаш изведнъж беше готов да се бие, и разбра, че тялото му все още се освобождаваше от притока на адреналина от по-рано. Тя знаеше, че когато тази нощ той най-после заспеше, щеше да потъне в забрава. Сложи ръка на челото му и го целуна по ухото, по слепоочието.
	— Не мисли за това сега — прошепна тя. — Преживя трудна вечер. Имаш нужда от почивка.
	Той се размърда в прегръдката й.
	— Не искаш ли да знаеш защо е такава, каквато е? — Думите му бяха предизвикателство. — Нима можеш да приемеш начина, по който се държи с теб?
	Флора се поколеба.
	— Може би не мисля, че е моя работа — отговори най-после предпазливо тя.
	— Наташа е моя сестра — каза рязко той. — Щом си с мен, значи е твоя работа.
	_Аз с теб ли съм?_ — искаше да го попита тя. Реално погледнато, щеше ли между тях да има нещо повече от тази нощ? Нямаше ли страстта, която ги бе събрала, да угасне, да изчезне? Всичко ще свърши. Ще бъдат свободни от нея.
	— Мислиш ли, че тя ще иска да узная? — попита Флора, избирайки внимателно думите си.
	— Тя иска целият свят да узнае! — засмя се горчиво той, повдигна се напред и внезапно се изправи, а водата изплиска отстрани на ваната. — Но никой не иска да я чуе, това е проблемът.
	И в този момент Флора разбра. Или поне се досети. Гледаше го как грабва една хавлия, завързва я на кръста си — раната на рамото му вече пламтеше — и слага решително ръце на хълбоците си. Видя и да я гледа втренчено със същото желание за битка в очите, което винаги беше там, сякаш тя е врагът.
	Устните й се разтвориха в отчаяние. Той водеше битка със света, беше истински воин. С него винаги щеше да има страст, да, но никога нямаше да има спокойствие.
	— Флора — каза той и внезапно се отпусна, като видя как тя се свива под втренчения му поглед. Втурна се към нея, извади я от водата и я взе в прегръдките си, сгушвайки глава на рамото й.
	Тя го остави да я прегръща, усещайки, че той има нужда от това; ръцете му я обвиваха толкова плътно, че беше сигурна, че ребрата й ще се спукат. Дори и без историята на Наташа натискът върху семейството му беше огромен; всички ги хулеха, загубата на позициите им в обществото беше катастрофална. Медиите ги преследваха от дни и устояването на бурята иззад стените на вилата можеше да помогне само донякъде — хората все така ги гледаха втренчено, шепнеха и ги сочеха винаги когато излизаха навън. Не можеше да останат затворени там завинаги.
	Флора изчака, докато прегръдката му стана по-хлабава и напрежението му намаля.
	— Ксавие, искам да помогна. Искам да помогна на _теб_ — каза тя, отдръпна се назад и взе лицето му в ръцете си. — … Кажи ми какво се е случило с Наташа.
	Той се втренчи в нея и въздъхна и в този момент тя разбра, че страданието беше маската, която той винаги носеше. Само когато бе обзет от желание, Ксавие бе заменил съзнателното изражение на болка с безкрайно удоволствие, крайчетата на устата му се бяха извили нагоре в усмивка, докато я целуваше, а в очите му бяха просветнали палави и игриви пламъчета.
	Той се отпусна на ръба на ваната и наведе глава.
	— Когато беше на четиринадесет, била нападната — каза към пода той.
	— … Нападната? — Флора преглътна, усещайки как безпокойството й расте.
	Ксавие вдигна поглед и черните му очи примигнаха към нея, отново студени.
	— Изнасилена.
	О, Господи. Тя сложи бързо ръка на устата си. Точно от това се бе опасявала, възможно най-лошото, което й бе хрумнало, когато Ксавие бе започнал да говори, но въпреки всичко се бе надявала да греши, да преувеличава и тя като майка си в крайна сметка да се тревожи напразно. Излезе от ваната и седна до него, без да забелязва студенината на порцелана върху голата си кожа. Стисна леко ръката му.
	— Знаеш ли… знаеш ли кой е бил?
	— Да. — Ксавие се обърна да я погледне, очите му бяха толкова сурови, сякаш тя бе извършителят. — Жан-Люк Десаньо.
	Флора примигна учудено, отворила широко очи. Познаваше това име. Той бе бивш автомобилен състезател, сега голямо име в корпоративната верига от изнасящи лекции, който говореше за това какво е нужно, за да караш с триста мили в час и да не докосваш спирачките, как да поемаш рискове, да работиш до границите на възможностите си.
	— Познаваш ли го? — Той беше неподвижен като камък, наблюдаваше я, преценяваше реакцията й.
	— Да.
	Той имаше значителна колекция от класически коли и Флора го бе виждала на един фотографски аукцион в Лос Анджелис преди няколко години.
	— Тогава знаеш, че е заобиколен от хора с власт. Както е казал на Наташа — а тя каза на мен — тя не може да докаже нищо, така че кой ще повярва на нея, а не на него? — Ксавие сви рамене, като че ли логиката бе необорима.
	— Но не може да не е имало доказателства? ДНК? Искам да кажа, тя е отишла в полицията… нали?
	Той завъртя брадичка настрани, вперил поглед в едно далечно място на пода.
	— Ти как мислиш? Беше на четиринадесет, а той на корицата на списание „Тайм“.
	На Флора започна да й се гади.
	— Как е станало?
	— Наташа беше приятелка на дъщеря му. Двете били на парти и след това отишли в тяхната къща. И двете били пияни. Не беше за първи път, но _един_ от първите пъти, когато Наташа пиеше. Знаеш тази възраст — започват да експериментират. — Той си играеше с пръстите си, понижил глас до шепот.
	— Ти беше ли у дома?
	— Не, бях в университета.
	Ксавие наведе глава и сложи ръце на раменете си, вдигнал лакти до ушите си като дете, което се опитва да се скрие, и Флора усети прилив на отчаяние, разбирайки, че той се чувства виновен за това, че не е бил там, сякаш е можел — сякаш е трябвало — да попречи. Флора го наблюдаваше безпомощно. Какви думи можеха да облекчат ужаса от това?
	Той отпусна ръце, облягайки се тежко на краката си.
	— През нощта ожадняла и слязла в кухнята да си вземе вода. Той бил там, видял в какво състояние е и предложил да й направи кафе. Наташа каза, че се държал мило, казал й да седне при него, да поговорят, да му разкаже за себе си.
	Ръцете върху бедрата му се свиха в юмруци, бинтовете се опънаха и той се изправи така внезапно, сякаш го бяха изстреляли. Флора скочи, стресната от внезапността и силата на движението.
	— Но след това, когато опитала да си тръгне, той… той й казал да му покаже какво има под тениската й. Тя отказала и той се озлобил, казал, че го е предизвикала, че го е заблудила, че е слязла полугола с намерението да го съблазни. — Ксавие я погледна. — Била е с нощница „Хелоу Кити“ и къси чорапи, по дяволите!
	Флора го гледаше втренчено, чувствайки се безсилна пред болката му.
	— Родителите ни се движат в кръгове, близки до неговите. Той заплашил, че ще им каже, че го е прелъстила, че никой няма да й повярва — че тя само създава неприятности и лъже. Измисля си. — Ксавие прехапа устна. — Тя така или иначе имаше малко неприятности — бягала от училище, пушела и била арестувана за кражба от магазин наскоро преди това. Явно е било предизвикателство, но както можеш да си представиш, родителите ми бяха много гневни. Смятаха, че излиза извън контрол.
	— Но са щели да й повярват, ако им е казала, нали?
	— Когато разбрали, поведението й вече било… ескалирало. Тя била станала такава, каквато казал той. Повярвала му и наистина мисли, че е нищо.
	Отново тази дума. Най-голямата обида, онази, която Наташа така отчаяно искаше да чуе отправена към някой друг поне веднъж, дума, която описва някой друг.
	— Тя не каза и на _мен_ седем месеца, а ние сме… ами, ние сме близки. Винаги сме имали силна връзка, разбираш ли? — Той я погледна и Флора кимна, осъзнавайки, че й казва и друго — че той е част от комплекта, че да е с него означаваше също и да е с Наташа. — Не беше казала на никого през цялото това време. Разбира се, че поведението й ще се влоши! Повярвала му е, когато я нарекъл уличница и лъжкиня, и побъркана кучка.
	Лицето на Флора посърна.
	— Това ли й е казал?
	— Докато я изнасилвал. — Гласът му беше толкова далечен, че звучеше глухо.
	Флора се чувстваше разбита, едва успяваше да осъзнае какво й казва. Четиринадесетгодишно дете, насилено по този начин, самочувствието му разбито, вярата му в света изчезнала.
	Мълчаха дълго време, като Флора започваше да се чувства все по-зле и по-отвратена от това как едно действие — жестоко, брутално, разрушително и крайно — беше оформило съдбата на семействата и на двамата; чувстваше се смазана от иронията на това колко трудно трябва да е било за Наташа да каже истината и колко лесно е било за Мили, предполагаемата жертва на Фреди, да излъже. Флора си я спомняше смътно от общи събирания в „Дъ Фин“ в Челси, позната на Аги от университета, която така и не бе успяла да се сближи напълно с групата…
	— Но родителите ти трябва да са разбрали — прошепна тя. — Когато им е казала, трябва да са разбрали защо се държи така? Искам да кажа, не може да не са проявили разбиране?
	— Да. Така беше.
	Във въздуха между тях увисна едно „но“.
	Изражението на Ксавие отново се промени — болезненият гняв се оттегли зад маската, която той носеше така добре, светлината в очите му угасна.
	— Обясниха, че ситуацията е деликатна. Беше минало време. Тогава вече нямаше физически доказателства и с репутация като нейната… щеше да е въпрос на нейната дума срещу неговата. — Той сви рамене. — Казаха, че ако се опита да го съди, да, кариерата и репутацията му ще бъдат унищожени — но всъщност за нея ще бъде по-трудно да премине през съда на медиите. Ще бъде виктимизирана отново и накрая на всичко това няма никаква гаранция за справедливост.
	Флора закри устата си с ръка.
	— И тази вечер това едва не се повтори… — прошепна тя.
	Той отвърна поглед и в изражението му се смесиха тъга и гняв.
	— Понякога си мисля, че при нея това е нещо като желанието на човек да умре. Нарочно се държи безразсъдно, провокативно, отива до крайности, почти сякаш се опитва да накара това да се случи отново — само че този път ще направи всичко както трябва и ще хванат негодника. Аз се опитвам да я държа под око, стоя с нея, когато излизаме, но не мога да съм до нея двадесет и четири часа в денонощието.
	— Разбира се, че не можеш.
	Тя си спомни как изглеждаше той, сам в тълпата на Сен-Пол тази сутрин, и отново погледна превързаните му ръце. Наистина ли тези ръце са изваяли такава красота? Флора познаваше лекото и изкусно докосване на тези ръце, беше го изпитала сама, неговите умели ръце върху тялото й сякаш тя е карта, която той знае наизуст. А душата, която беше изваяла такава въздушна представа за любовта? Това ли беше човекът, който той щеше да бъде, ако не беше принуден да стане пазач на сестра си? Човекът, който той все още можеше да бъде?
	— Може ли да те попитам нещо?
	Той я погледна, все още потънал в мисли, погледът му — отначало твърд, а след това омекнал, когато видя лицето й.
	— Каквото поискаш.
	— Защо не пожела да говориш с мен в студиото?
	Трябваше му един момент, за да я разбере, да пренасочи мислите си.
	— Беше прекалено близо — сви безгрижно рамене той.
	Флора се обърка.
	— До какво?
	— До мен. — Той примигна, без тя да го види. — Не търся _това_, не търся теб. Не съм такъв.
	Не е _такъв_? Флора преглътна, чувствайки се сякаш са й ударили плесница. Разбира се. Плейбоят.
	Той видя изражението й и се размърда с ръце на коленете, изпънал гръб.
	— Много отдавна се заклех никога вече да не я оставям сама. Аз съм всичко, което тя има. — Той я погледна. — Но ти… ти сякаш ме преследваш. Където и да погледна, ти си там — в къщата на родителите ми, на улицата, в „Шантии“. Дори когато нощем затворя очи и ти _не си_ там, пак те виждам. — Той отмести поглед, челюстта му отново се стегна. — … Но в студиото? Дори и Наташа не знае какво правя, никой не знае, освен Лоран, възрастния човек, когото видя… Това е единственото нещо, което е истински мое, обаче ти ме откри дори и там… Имам чувството, че виждаш всяка частица от мен. С теб не мога да се преструвам. Не знам как да те държа на разстояние.
	Двамата замълчаха, Ксавие стана, отиде до мивката и се облегна на нея, навел глава. Флора го гледаше — красив, страховит, гневен, наранен. През последния половин час бе научила повече за него, отколкото през последния месец, и нищо от чутото не можеше да се понесе леко.
	— Значи казваш, че не ме искаш близо до себе си — изрече тихо тя.
	Той се върна, издърпа я да стане, така че тя почти се изправи на пръсти, дланите му бяха върху ръцете й, телата им притиснати едно в друго.
	— Казвам, че не искам да те желая. Но всичко, което искам, е да съм близо до теб. — Очите му оглеждаха лицето й, докато пръстите му докосваха скулите й. — Ти си различна от всички, Флора.
	Тя преглътна, сигурна, че той може да чуе лудото биене на сърцето в гърдите й до неговите гърди — чукаше да го пуснат вътре.
	— Откъде знаеш? Може би не съм. Не знаем нищо един за друг. Ти не ме познаваш. Не и истински.
	— Знам, че не си впечатлена от семейството ми — знам, че се противопостави на Наташа и на мен. Знам, че си независима, че имаш невероятна кариера. — Той се ухили. — И си дяволски секси, когато свиркаш…
	Флора отвори учудено уста. Значи онзи ден в Париж на прозореца наистина е бил той! Но нямаше време да възрази, защото той се наведе и я целуна отново, бавна целувка, която привлече телата им по-близо едно към друго и тя усети как в нея се надига жаждата, която изпитваше за него.
	— Защо изобщо ми позволяваш да правя това с теб? — прошепна той, заравяйки пръсти в косата й, дръпвайки я леко назад, така че тя вдигна брадичка.
	— Защото го искам.
	— Но ти можеш да имаш когото пожелаеш.
	— Искам теб.
	Той я целуна отново. Хавлията му падна на пода и той я вдигна, а краката й се обвиха около бедрата му, когато той я понесе към спалнята и я хвърли на леглото. Флора се разсмя възхитена.
	Ксавие коленичи над нея и целуна корема й, след това погледна нагоре към лицето й.
	— Чакай — какво стана с онзи мъж? Онзи в „Шантии“?
	— Ноа? — Флора сви рамене и кръстоса ръце зад главата си. — Зарязах го в колата по пътя към Париж.
	Той не каза нищо, но от усмивката му видя, че е доволен — и облекчен. Ксавие започна отново да целува корема й, но тя сложи ръце на главата му, карайки го да я погледне.
	— А приятелката ти? Или трябва да кажа _приятелките_?
	Колко различни жени беше видяла с него през изминалите няколко седмици? Три?
	— Те бяха просто за да се разсейвам — поклати глава Ксавие.
	— От какво да се разсейваш?
	— От _теб_. Ти ме побъркваш. — Той целуна отново корема й, което я накара да въздъхне, вдигнала ръце над главата си, докато потъваше във възглавниците. Ксавие тръгна бавно нагоре, устните му като перца върху кожата й, карайки я да настръхне и да започне да се извива. Легна върху нея, подпрян на лакти, сложил ръце от двете страни на главата й, загледан в очите й. Отметна косата от лицето й. — Не съм направил нищо толкова добро, че да те заслужа.
	— Не е вярно.
	— Вярно е… Аз не съм ангел, Флора.
	— Кой е казал, че искам да си ангел? — попита тя. — И аз не търся _това_, каквото и да е то. Не искам рицар на бял кон.
	— Добре, защото аз не мога да съм такъв.
	— Винаги правиш това — вдигна поглед към него Флора.
	— Какво правя?
	— Сякаш си решен да накараш хората да нямат очаквания към теб.
	Тъмните му очи проблеснаха и тя разбра, че отново се приближава прекалено много до истината.
	— Но вече не можеш да ме заблудиш. Аз знам, че не си такъв, какъвто искаш да мислят хората. Това е просто маска, която носиш, за да държиш хората на разстояние, за да останете само ти и Наташа. Така според теб ще я опазиш.
	Той не отговори.
	— Разбирам те. Ти си невероятен брат. — Той понечи да възрази, но тя го целуна, спирайки думите му. — Недей да спориш. Истина е.
	— Имаш ли братя? Сестри? — усмихна се той.
	— Един по-голям брат, Господ да ми е на помощ. — Тя извъртя очи, както правеше винаги, когато й задаваха този въпрос. Дежурният й шеговит отговор.
	— А той грижи ли се за теб? Искам да кажа, ще ме пребие ли за това, че съм се влюбил в сестра му? — ухили се Ксавие.
	На Флора й трябваше един кратък момент, преди да отговори. Беше се влюбил в нея?
	— Фреди? Ами… т-той е толкова спокоен, че на практика е като заспал.
	Ксавие я наблюдаваше.
	— И сте близки?
	— Много — кимна тя. — Разликата ни е само две години.
	— Значи трябва да спечеля Фреди. Той ще убеди останалите в семейството ти да ме харесат.
	Тя обхвана страните му с ръце.
	— Ще те харесат.
	Той се втренчи в нея и един миг на неизречена, неизразима истина премина между тях. Беше прекалено рано да казват това, прекалено рано дори да го мислят.
	И после, в следващия момент, всичко беше изтрито.
	— Не. Да си с мен означава… — Той отвърна поглед и срам заля лицето му, но Флора хвана раменете му с ръце, задържайки го на място.
	— Ксавие, чуй ме. Ти не си отговорен за това, което е направил дядо ти. Ти не си той. Баща ти прави всичко възможно, за да компенсира хората. — Но той все така не я поглеждаше. Тя обхвана лицето му с ръце. — Чуй ме. Аз не се срамувам да съм с теб, напротив, гордея се. — Поколеба се. — Вие не сте единственото семейство, за което се пишат лъжи.
	Той я погледна с недоверие.
	— О, да? И какви лъжи са писани за вашето семейство в националните вестници?
	Ксавие го изрече иронично, но Флора усети как тялото й се напряга. Той бе споделил толкова много с нея тази вечер, беше се оголил напълно — унижението на семейството му, нападението над сестра му… Как можеше тя да не отговори по същия начин? Така или иначе не можеше да го избегне, процесът беше само след няколко седмици и тогава щеше да е ред на нейното семейство да украси жълтите вестници. Как можеше да не му каже, че го разбира по-добре, отколкото той можеше да си представи?
	— Има… има нещо, което трябва да знаеш. Става въпрос за Фреди.
	— Моят съюзник?
	— Да. Защото той наистина е много мил — той е най-добрият, най-кроткият човек, когото изобщо може да срещнеш.
	Ксавие сви рамене и проследи с пръст извивката на носа й, очевидно, без да приема думите й сериозно.
	— Добре.
	— Той е… — Не искаше да произнесе думите, не искаше да им придаде форма, да даде живот на тази лъжа. — Той е…
	— Какво има, Флора? — каза тихо Ксавие и се наведе да я целуне още веднъж, мислите му — очевидно насочени към други неща.
	— Обвинен е за престъпление, което не е извършил.
	— Звучиш като гласа зад кадър във филм — засмя се отново той.
	Когато Флора не отговори, той се отдръпна назад и я погледна.
	— Добре, съжалявам. В какво е обвинен?
	— … Изнасилване.
	Стаята бе разтърсена от тишина, оглушителна като гръм.
	Тялото на Ксавие се промени напълно, ленивата му отпуснатост внезапно се преобрази в скованост, която почти го повдигна от нея сякаш левитираше.
	— Ксавие, били са пияни, но е било със съгласието и на двамата. Момичето, което го обвинява, тя е ядосана, защото я е отблъснал. Той имаше приятелка, която много обича. Всичко е било просто една ужасна грешка, която е изопачена в лъжа.
	Вярно беше. Престъплението му не беше дори това, че е изневерил, а че е пренебрегнал. Историята, която той й бе разказал — „Полудях… казах й, че сме направили грешка… избягах оттам…“ — беше достатъчно обяснение защо желанието се бе превърнало в отмъщение.
	Самата Флора бе осъзнала колко често бе улавяла погледа на Мили върху Фреди малкото пъти, когато бяха излизали заедно. Беше решила, че е по-скоро мило, но изобщо не беше нужно голямо въображение, за да разбере човек, че Мили бе сграбчила шанса си, попадайки на Фреди и момчетата през уикенда, когато Аги бе заминала с приятелки за моминско парти.
	Обаче истината нямаше да спаси брат й. Именно истината го бе довела до това положение — фактът, че на сутринта бе казал на Мили, че са направили грешка, че бе признал на Аги, преди тя да го чуе от някой друг, че бе признал пред полицията, че са спали заедно, веднага след като го бяха арестували. Не бе помислил да се защити с лъжи, прекалено наивен, за да си помисли, че е най-добре да се казва истината.
	Цялата теза на обвинението се крепеше върху едно пиянско съобщение, което той й бе изпратил в клуба: _Къде си???_ Изгубил се от всички, Фреди й бе казал, че го е изпратил, защото се опитвал да открие Мили и _останалите_. Но адвокатът на Мили твърдеше, че то доказва преднамереност, че клиентката му отчаяно се опитвала да избяга от него, докато той я „преследвал“.
	Това беше такава ирония. Единственият преследван в цялата история беше Фреди, като Мили дори бе дошла в апартамента му на следващата вечер, след като бе разбрала, че Аги го е зарязала, за да се опита да започне връзка с него, но бе успяла само да го накара отново да я отхвърли. Обаче нямаха доказателство за това, въпреки че бяха търсили хиляди пъти — Мили бе достатъчно умна да не остави никаква дигитална следа от своя тормоз, нямаше издайнически имейли или телефонни съобщения от нея, дори беше достатъчно хитра да скрие лицето си от камерите на улицата, когато слизаше от таксито. Брат й не можеше да се бори с тази пренебрегната жена.
	Мислите на Флора се върнаха към настоящето и тя видя, че Ксавие се е изправил и я гледа втренчено с изражение, по-унищожително от плесница. Не беше гняв или пренебрежение — погледите, с които бе свикнала от негова страна — а най-лошото от всичко: отвращение.
	Тя се изправи на колене, докато гледаше с ужас как той се обръща и вдига от пода все още мокрия си панталон.
	— Ксавие, чу ли какво казах? Това не е вярно. Уверявам те. Ако познаваше Фреди, щеше да знаеш, че казвам истината.
	— Да, странно е — отговори той, вдигайки ципа си. — Изнасилвачите никога не изглеждат така, както човек си мисли, че биха изглеждали, нали? Чудовищата са майстори на измамата. Почти цяла Франция мисли, че и Десаньо е страхотен човек.
	Флора усети как кръвта й се смразява от страх.
	— Не, това не е… не е същото. Фреди не е… той не би могъл да нарани никого. Той не е като Десаньо.
	— Имаш ли някаква представа какво причини на семейството ми това престъпление? Онова чудовище, което се преструва на човек, защитаващ семейните ценности, либерал? Той напълно унищожи живота на сестра ми! Всеки ден тя живее с ужаса и срама от онова, което той й причини, всеки ден се събужда с мисълта, че е нищо, и си ляга със същата мисъл. Прекарва всеки момент да живее като такава, каквато той й е казал, че е, защото не вярва, не може да повярва, че струва много повече от това. Заради онова, което _той_ е извършил. Което _той_ е казал. И сега ти ми казваш, че брат ти е също като него?
	— Но той не е! — извика Флора, вече ядосана.
	— Ти си му сестра! Разбира се, че ще твърдиш това!
	Флора се втренчи в него с отворена уста, без да може да повярва, че това се случва.
	— А ти си брат на Наташа! Защо не можеш да ми повярваш така, както аз повярвах на теб? Казвам ти, че Фреди е невинен! Ако го познаваше, и ти щеше да го знаеш.
	Ксавие грабна ризата си от пода, облече я бързо, напъхвайки рязко ръцете си в ръкавите, потрепервайки, когато си спомни прекалено късно нараненото си рамо.
	— Ти се заблуждаваш — изрече подигравателно той, докато закопчаваше средните копчета погрешно, след това отиде решително в дневната и взе обувките си.
	Флора скочи от леглото и изтича след него. Той бе тръгнал към вратата.
	— Не мога да повярвам — извика тя. По страните й бяха започнали да текат сълзи и тя ги изтри ядосано. — Ти си _единственият_ човек, на когото съм казала. Единственият, на когото имах доверие! Опитвах се да ти покажа, че разбирам мъката, която си изживял. Мислех, че ще разбереш, че и Фреди е жертва.
	— Не! — Ксавие спря пред отворената врата, завъртя се на място и насочи пръст към нея, спирайки я. — _Той_ не е жертвата.
	Флора се загледа след него, докато той изчезваше навън, сред тъмнината на градината.
	— Ксавие! — извика тя. — Къде отиваш! Не може да си тръгнеш така.
	Той се обърна десет метра надолу по алеята, но вече на сто мили от нея.
	— Не мога да накарам родителите си да те уволнят, Флора, така че ще си тръгна аз. Ще замина утре. — Той примигна срещу нея, отново с онзи мрачен поглед. — Не искам да те виждам никога вече.


>	Двадесет и пета глава

	Луната все още беше на небето, когато Флора влезе в стаята за цветята, където дълги сенки се протягаха на пода, а от стените се разливаше буря от цветове, приглушени и смекчени на бледата светлина. Тя запали лампата, отвори лаптопа и изпрати имейл:
C>
	Ангъс, съжалявам, но не мога да продължа да работя по този проект. Нещата са много трудни със семейството. Летя за Лондон тази вечер. Ще те разбера, ако решиш да ме уволниш. Поздрави, Флора.
C$
	Гледаше как имейлът заминава, осъзнавайки, че само при мисълта да се освободи от тази позлатена клетка и това някога видно семейство, от плещите й се вдига голяма тежест.
	Стана и си направи кафе, а шумът от завиращия чайник беше по-силен на фона на тишината в къщата. Стисна с две ръце димящата чаша — нямаше никакво намерение да го пие, но не можеше да спре да трепери, седнала на стълбите пред френските прозорци — и отново се загледа към градината. Зората беше само на миг разстояние и на хоризонта бе започнал да се процежда първият лъч светлина като завеса на сцената, която всеки момент ще се вдигне.
	Само че актьорите вече наистина бяха напуснали театъра.
	След няколко часа Ксавие щеше да е в Париж, а тя щеше да си е у дома в Лондон и тази нощ с нейните изтънчени удоволствия и пареща болка щеше да е само една грешка, нещо, което щеше скоро да забрави, точно както правеше винаги. Какво й повтаряше непрекъснато Фреди? Беше като с тефлоново покритие. Нищо и никой не полепваше по нея!
	Флора притисна отново ръце към очите си, спирайки сълзите, които падаха тихо и непрестанно като сняг, откакто той си бе тръгнал. Бяха минали три часа и четиридесет и две минути, но скоро щеше да се почувства по-добре, знаеше го. Гневът й вече започваше да се уталожва и притъпява. Сърцето й не беше разбито, нямаше смисъл да прави трагедии. Трябваше просто да погледне фактите — почти не познаваше този мъж, не и истински. Това, че бяха споделили няколко мрачни тайни, не ги правеше сродни души; това, че споделеното беше на сериозна тема, не го правеше по-значимо от безбройните миниатюрни, най-обикновени детайли, които определят живота на хората, онези, които наистина трябва да знаеш, за да познаваш един човек истински — като например как пие кафето си или къде купува чорапите си, името на най-добрия му приятел и на първия му домашен любимец.
	Не. Сърцето й не беше разбито. Човек не може да разбие сърцето ти, ако първо не го сложиш в ръцете му, а тя не беше направила това. Онова, което бе смятала за първична връзка между двамата, не беше нищо повече от вълнуваща игра на предизвикателство. Кой ще отклони поглед пръв? Кой ще побегне?
	Тя остави чашата и легна на пода, свивайки се стегнато като раковина. Не. Сърцето й не беше разбито. Тя беше Флора Сайкс, на двадесет и седем години. И никога не се беше влюбвала.


	Събуди я плясък в басейна и тя се раздвижи с пъшкане, отначало, без да разбира защо беше заспала на прага на вратата, която гледаше към градината. Докато е спяла, сигурно беше духал хладен бриз, защото усети врата си схванат, когато вдигна глава, опитвайки се да види кой е в басейна, като в същото време инстинктивно се опитваше да се скрие от погледа му. Дали беше Ксавие? Примигна няколко пъти в опит да се фокусира, но знаеше, че той няма да е толкова глупав, че да плува на няколко метра от вратата й, след като последните му думи към нея бяха, че не иска да я вижда.
	Тогава Наташа? Тази възможност не я ужасяваше както по-рано. Вече не. Не изпитваше нищо друго, освен състрадание и нежност към момичето, след като беше разбрала причината за цялата грозота на постъпките й — но как можеше някога да изрази това? Флора смяташе, че Наташа ще приеме откровенията на брат си за недискретност, за предателство.
	Когато несигурно се изправи и седна, за своя изненада Флора видя Жак да плува нагоре и надолу в басейна, оставяйки все по-дълбоки и по-дълбоки бразди във водата, почти така целеустремен, както и синът му.
	Ръката й докосна студената чаша кафе на пода до нея, беше невероятно, че не я бе блъснала в съня си, и осъзна, че сигурно не беше помръднала. Усещайки тялото си схванато и болезнено, Флора стана бавно и отнесе чашата до мивката, изплакна я и я остави да съхне върху една кърпа за чинии на плота, а след това наплиска лицето си с вода. Очите й — беше благодарна, че поне бе спряла да плаче — бяха подпухнали и подути, а когато примигваше и клепачите й се допираха един до друг, усещаше, че са дебели и натежали.
	Огледа се из стаята — все още имаше да се върши толкова много работа, историите на картините в колекцията все така неизвестни, както бяха и преди месец, но тя вече нямаше да ги узнае. Беше приключила тук. Миналото на семейство Вермей вече не беше нейна работа, както и бъдещето им.
	Зад заключената врата на къщата чу раздвижване в коридора и разбра, че семейството се е събудило, или поне някои от тях. Затвори отново очи, изпълнена с отчаяние при мисълта, че трябва да отиде и да им каже, че си тръгва, но не можеше да избегне това. Въпреки че докато работеше тук, правеше всичко възможно да избягва срещите с Магда, Наташа или Ксавие, Лилиан и Жак заслужаваха да им каже лично, че напуска. А ако видеше Наташа, знаеше, че сега ще може да остави острите й думи да се плъзнат покрай нея: ще позволи на момичето да се държи враждебно, ще я остави да е права, въпреки че греши. Тя заслужаваше поне това.
	Притеснена, Флора отключи вратата и излезе в коридора. Френските прозорци към градината бяха отворени и бризът галеше цветята, които се разливаха от големите вази. Стъпките й бяха тихи и когато влезе в кухнята, Флора осъзна, че все още е боса и все още е гола под широката рокля, която бе навлякла през главата си, преди да се втурне през моравата посред нощ, за да изпрати онзи имейл и да сложи началото на бягството си.
	Ръцете й полетяха към косата, приглаждайки я бързо, но беше закъсняла — те бяха вътре. Поне Ксавие и Наташа бяха, а Женевив стоеше до печката и изсипваше тесто за палачинки в един тиган.
	Наташа седеше, качила крака на стола до нея, така че голите й колене се подаваха над масата, пред нея стоеше купа с неизядени плодове, а тя апатично плъзгаше пръсти по айпада си.
	Ксавие седеше до нея и гледаше втренчено в масата, прострял едната си ръка върху нея, сякаш е счупена, а пръстите му леко потупваха дръжката на чаша еспресо — късо, черно, силно — и Флора предположи, че това е още една подробност, която може да добави към списъка с неща, които знаеше за него. Макар вече да беше безсмислено.
	Превръзките на ръцете му бяха зацапани и разхлабени от ваната им заедно, миниатюрни петънца кръв се бяха просмукали през тях, напомняйки за раните му, доказателство за предаността към сестра му. Косата му беше разрошена като тази на Флора, а кръговете около очите му бяха толкова тъмни, че сякаш беше получил няколко юмручни удара. _Ами, по дяволите, иска ми се да беше така_ — помисли ядосано Флора. След всичко, което бе казал и направил предишната вечер, заслужаваше точно това!
	Тя се загледа в него за момент, усещайки онова познато желание и объркване, което чувстваше винаги, когато го видеше. Каква глупачка е била да си мисли, че сексът — дори и така добър като техния — я беше направил по-близка с него, отколкото другите му жени. Сама беше виновна за всичко, той я бе предупредил, че не е ангел. Тя си беше позволила да мисли, че е различна от останалите и че той е по-добър човек, отколкото се преструваше, че е, но не бяха, нито един от двамата. Бяха напълно и абсолютно обикновени.
	— О, _Mamʼselle_ Флора! — изрече изненадано Женевив, когато се обърна и я забеляза, застанала като замръзнала на прага. След това се намръщи. — _Добре ли сте?_
	— А… — Флора почувства, че я обзема паника, когато и Ксавие, и Наташа вдигнаха очи, като Ксавие видимо подскочи, виждайки я. Тя си спомни последните му думи към нея и без да иска, направи крачка назад, наполовина вътре, наполовина извън кухнята, сякаш се опитваше да се подчини. — Просто търся…
	Но не успя да довърши. В следващия момент Наташа прелетя през кухнята и обви здраво ръце около шията й.
	— Благодаря ти — започна да повтаря тя отново и отново.
	Флора стоеше с широко отворена уста, погледът й застинал върху Ксавие, сякаш закован там. Видя отвращението в очите му от — според него — нейното двуличие, нейното предателство.
	— Моля те, не съм направила нищо — каза тихо Флора, когато Наташа я пусна.
	— Не е вярно. Знаеш ли колко хора не обърнаха внимание на това, което ставаше? Престориха се, че не забелязват. _Видях_ ги — обърнаха се на другата страна.
	Флора я погледна ужасено. Не знаеше какво да каже, как можеше да каже каквото и да било, без да разкрие, че знае цялата истина.
	— Тогава трябва да се засрамят — прошепна тя, когато Наташа я прегърна отново, и обви крехките рамене на момичето.
	— Сгрешила съм за теб — каза Наташа със сълзи в очите, когато двете се отдръпнаха една от друга. — Държах се ужасно. Ще ми простиш ли?
	— Няма какво да прощавам.
	Наташа се усмихна и за момент Флора беше учудена от внезапното детско изражение на лицето й, умореният от света скептицизъм, който бе обичайното й изражение, заменен от почти привлекателна невинност. Това ли беше момичето, което е можела да бъде? Беше ли тя сега това, в което Фреди скоро щеше да се превърне?
	— Яла ли си? Ще закусиш ли с нас?
	Наташа я хвана за ръката и се опита да я издърпа към масата, но абсолютно нищо не можеше да накара Флора да направи крачка по-близо до Ксавие.
	— Всъщност търсех родителите ви. Мисля, че баща ви плува, но… майка ви тук ли е? Боя се, че има нещо спешно.
	Усети как при тези думи очите на Ксавие се спряха върху нея въпросително.
	— Разбира се. Мисля, че е в библиотеката.
	— Добре, чудесно. Б-благодаря.
	Флора се обърна да си върви.
	— Хей, слушай, няма да е лошо да отидем да пазаруваме заедно някой път. Може би. — Несигурната нотка в гласа й превърна изречението във въпрос и зад безгрижните маниери Флора видя страха от отхвърлянето в очите й. — Какво ще кажеш за утре?
	Флора отвори уста да отговори, колебаейки се, защото щеше да се наложи да разкрие плановете си тук, пред него.
	— Аз… с удоволствие бих дошла, Наташа, наистина бих дошла. Но се боя, че няма да съм тук.
	Погледът на Ксавие се насочи към нея.
	— Заминаваш ли? — Наташа изглеждаше учудена.
	Флора кимна, приковала поглед в пода.
	— Боя се, че е така.
	— В Париж ли се връщаш?
	— Лондон.
	— А кой ще довърши работата тук? Мислех, че има още месеци, преди да свършиш. Баба толкова се оплакваше, че няма да може да използва стаята за цветята седмици наред, нали, Ксав?
	Наташа погледна към брат си, но той се взираше в кафето си.
	— От агенцията решиха да изпратят експерт по изследване на историята вместо мен. Това не е в областта на моята компетенция.
	— Много жалко — каза Наташа и стисна ръката й. — Мама и тате са луди по теб. Знам, че искат да работиш само ти.
	— За тях е по-добре така. — Флора прехапа устна, спирайки думите, когато усети, че нов поток сълзи заплашва да се излее. Долната й устна затрепери, но тя нямаше да си позволи да плаче пред него. Просто нямаше. — Ще видя дали мога да открия майка ви.
	Издърпа бързо ръката си и тръгна, препъвайки се, към коридора, а сърцето й биеше като лудо при вида на Ксавие толкова далече от нея, по-далече от всякога. Вече в коридора, Флора се скри до една врата и притисна ръце към очите си, когато сълзите започнаха отново да текат и снощното ново чувство на празнота внезапно се отвори в нея като огромна дупка, която заплашваше да я издърпа надолу, да я погълне, да я смаже.
	_Но всичко е наред_ — казваше си тя. Сърцето й не е разбито. Всичко ще мине. Тя е добре.
	Въпреки това минаха няколко минути, преди да тръгне, няколко минути, преди дишането й да се успокои достатъчно, за да опита да говори. Няколко минути, преди да се почувства достатъчно силна да отиде в библиотеката.
	Вратата беше открехната, но въпреки това тя почука. Изчака. Нищо. Почука още веднъж, този път малко по-силно. Отново нищо.
	— Ехо? Лилиан? — изрече тихо Флора.
	Когато отново не получи отговор, тя надникна през отворената врата. В сравнение с потока от слънчеви лъчи, огряващи мраморния под в коридора, стаята беше тъмна. За разлика от източната част на къщата — тази част, в която бяха кухнята, стаята за цветята и още няколко други, стаите от южната страна все още бяха в сянка, а тук на високите прозорци, наполовина пуснати, висяха ленени пердета в тревистозелено.
	Флора влезе и се огледа удивено. Книги, книги навсякъде.
	За разлика от по-традиционните мебели в тъмен махагон или череша, които бе очаквала да види, дървото в стаята беше бяло — всички стълби, перила и рафтове, които покриваха високите четири метра стени. В средата на стаята имаше няколко стола и голяма кръгла маса, а върху нея още една ваза, пълна със зеленикави хортензии и бели божури. Магда наистина се нуждае от своята стая за цветята — помисли си Флора. Няколко от рафтовете на лявата стена бяха подредени около една ниша, в която бе сложен тапициран с лен в цвета на слонова кост диван.
	— Лилиан? — изрече отново тя и се завъртя на място, оглеждайки пътеките на горното ниво. Но беше сама в стаята.
	Тъкмо щеше да излезе, когато погледът й попадна върху една картонена кутия до дивана. Отстрани с черен маркер пишеше _Виена/Париж_, а самата кутия беше леко отворена и ножът за отваряне на писма все още беше върху отворения капак. Отвътре надничаше оранжев велурен албум, оставен на една страна. Флора отиде до кутията и го взе. Дали беше това, което мислеше, че е? Спомни си как Лилиан й беше казала, че нямат стари семейни снимки отпреди войната: нито сватбени снимки, нито снимки на бащата на Жак. Но това просто са били лъжите на Магда, която се е опитвала да скрие срамното им минало. Само преди няколко дни Жак бе стоял в стаята за цветята и й бе доверил горчиво-сладката си надежда, че най-после ще може да види снимка на своя баща.
	Ръбовете на албума бяха зацапани, а подвързията лъскава от употреба. Когато го отвори бързо, Флора видя, че е пълен със стари черно-бели, леко пожълтели снимки. Първата беше сватбена снимка — булката със сатенена рокля с дълги ръкави, която не й отиваше много, и увиснал, дълъг до земята воал, държеше в ръцете си екстравагантен букет от тъмни цветя, чиито стъбла стигаха някъде около коленете й. Младоженецът бе облечен в елегантен тъмен костюм и с вратовръзка, обувките му толкова лъснати, че светеха. Двамата бяха наклонили глави един към друг; нито един от тях не беше висок и изглеждаха на средна възраст, въпреки че Флора знаеше, че това изобщо не е вярно, защото младоженката очевидно беше Магда, чиито черни като стафиди очи не се бяха променили, въпреки че тук грееха с любов, а не с омраза.
	Флора се отпусна на ръба на дивана и сложи албума на коленете си, за да го разгледа по-внимателно. Значи това беше Франц фон Ташелт. Втренчи се в лицето на мъжа, търсейки следи от чудовището: косата му беше гъста — необикновено гъста — и много тъмна, но вече прошарена на слепоочието. Носът му беше това, което майка й би нарекла „силен“ и ако трябваше да бъде нелюбезна, той имаше не особено изявена брадичка.
	Загледа се по-внимателно. Във вида и стойката му нямаше нищо, което да показва алчността му и грубото му незачитане на хората. Може би силният блясък на обувките му издаваше амбициозност? Може би това, което виждаше в очите му, не беше любов към Магда, чиито ръце бе взел в своите, а любов към парите, към властта? Или просто беше един обикновен човек, който изглеждаше горд и щастлив в сватбения си ден.
	Флора въздъхна, вече без да разбира нищо, инстинктите й бяха отишли по дяволите, когато си спомни съвсем ясно думите на Ксавие: _Чудовищата са майстори на измамата_.
	Погледна отново корицата. На оранжевата велурена подвързия с релефни букви беше изписано „Виена и Париж“. Обърна страницата след сватбената снимка. На следващата Магда седеше на одеяло за пикник, присвила очи към фотоапарата, засенчвайки очите си с ръка, а до коленете й стоеше малка кошничка. Миниатюрно петънце отстрани на снимката показваше, че фотографът (Франц?) е оставил пръста си върху отвора на обектива. На съседната снимка двамата се бяха облегнали на една стена, с развети от вятъра коси, облечени с плетени на ръка пуловери.
	Обърна страницата: Магда седнала в малка спортна кола — Фреди щеше веднага да познае каква е, беше специалист по колите — косата й, покрита с копринен шал. Следващата беше в замък или шато, Магда облечена с палто, облегната на крепостна стена, древна гора в далечината. На всички снимки тя изглеждаше някак недоволна, съвсем леко намръщена, с някакво разочарование в усмивката.
	Флора продължи да разгръща страниците. Магда, седнала пред едно кафене с две жени — Флора се вгледа по-внимателно и забеляза прилика между Магда и една от жените. Сестра й? Другата жена също привлече вниманието й, въпреки че не можеше да разбере защо; не мислеше, че я е виждала по-рано.
	Снимка на Франц, застанал пред магазин с още един мъж, скръстил ръце на гърба си, изпъчил гордо гърди. Флора забеляза долната половина на буквите, оградени с овал, едва видими в горната част на снимката. Ако не знаеше какво да търси, нямаше да може да ги разчете, но тя знаеше; беше виждала надписа върху старите стикери на гърба на картините и на счетоводните книги в Сен-Пол — „Блумка фон Ташелт“, галерията, която Фон Ташелт бе ръководил във Виена преди Аншлуса, което означаваше, че снимката е направена между 1934 и 1938 година. Беше ли другият мъж на снимката Блумка?
	Запрелиства страниците по-бързо, забелязвайки как започват да се променят — Франц натежал, страните му по-закръглени, килограмите, придали сила на чертите му. Нещо в поведението му също се бе променило, брадичката му беше вирната нагоре, очите му гледаха втренчено фотоапарата с нещо, което може и да не беше превъзходство, но подобно на него. Гордост ли беше? Вече вкусил успеха? Силата му отиваше.
	Костюмите със сигурност му стояха по-добре, обувките блестяха по-ярко, косата на Магда беше модерно подстригана, започваше да носи ефектни бижута. Флора спря към края на албума на една снимка, на която Франц и Магда бяха на официално събитие. Стояха на стъпалата на великолепна сграда — може би опера? — Франц с фрак и шапка, Магда със светла сатенена рокля с плисета, лисича кожа на раменете и перо в косата.
	Нямаше съмнение, че се бяха издигнали, но и при двамата езикът на тялото също се беше променил. Магда бе доминирала в първите снимки със светналите си очи и пасивноагресивната си възбуда, а сега Франц я засенчваше — смееше се на снимките, ръцете му по-често небрежно пъхнати в джобовете, отколкото хванали ръката на жена му. Двамата стояха заедно, но разделени.
	Флора се втренчи в него, опитвайки се сега вече да види чудовището. Франц се издигаше, печелеше пари, постигаше успехи. Но в най-лошия случай това го правеше суетен и егоистичен човек.
	И тогава обърна страницата и го видя: възможно най-яркото доказателство за това на какво беше способен. Седяха в официална гостна стая заедно с друга двойка и Флора разпозна втората жена от кафенето.
	Ясно беше, че са много добри приятели, с еднакъв начин на живот — и четиримата бяха с вечерно облекло, с чаши за уиски в ръце, върху масите се виждаха лампи „Тифани“ в ярки цветове, диваните бяха покрити с копринени шалове. Магда гледаше право във фотоапарата, някак отделена от останалите, но Франц беше в центъра, сложил едната си ръка на рамото на другия мъж, двамата застанали зад седналите си съпруги, другата жена беше наполовина обърната към Франц и се смееше на нещо, което той сигурно е казал.
	Което правеше предателството му още по-голямо, чудовищността му така ясна, както ако стоеше там с две глави. Флора не можеше да откъсне очи от картините на стената зад тях — картината на Реноар и онзи портрет; дори и на черно-бялата снимка можеше да разпознае богатите тонове на синьо-зелената рокля, както и рубина, капка кръв на пръста на жената.
	Изведнъж разбра защо жената й се струваше позната. Беше я виждала и преди, на друга снимка, която все още се пазеше във Виена, и на един портрет, който бе намерен в Париж. Дори знаеше името й — Наталия Шпигел. И съпругът й, чието име Ноа й бе казал, че е Юлс. Били са приятели!
	Тя се вгледа в лицата им, всички се забавляваха, пълни с живот и във весело настроение, все още, без да подозират за ужаса, който ще ги сполети, без да подозират, че близостта е измама, приятелството илюзия. Че само картините, тоест парите имат значение.
	Флора се втренчи във Франц, който пиеше уискито на приятеля си и без съмнение флиртуваше с жена му, в човека, който един ден щеше да ги предаде на нацистите и да прибере комисионата си. Предателят сред тях.
	Зачуди се кога са разбрали, че ги е предал? Когато са подписали договора, който е сложил пред тях? Когато са отворили вратата на войниците от СС? Докато са ги наблъсквали във влака, все още мислейки, че отиват към границата? Или може би никога не са разбрали неговата роля във всичко това. Може би той се е измъкнал и те са посрещнали смъртта си, мислейки го за добрия приятел, какъвто винаги е бил. Дали тази мисъл ги е крепяла? Репутацията е всичко за хората на властта, нали така? Нали и нацистите — дори самите Хитлер и Гьоринг — дори и когато са ограбвали най-ценните културни съкровища на Европа, са се опитвали да се представят пред света като естети, а не като крадци? Изкуството е било единствената валута с някаква стойност за тях. Искали са да бъдат запомнени като хора с вкус, изключително цивилизовани. Расата на господарите.
	Тази мисъл я накара да спре. Репутацията е наследство…
	Хрумна й една идея. Намери номера в телефона си и го набра.
	— Аз съм — каза бързо тя, преди той да успее да отговори. — Ако изобщо означавам нещо за теб, ще направиш точно каквото те помоля.


>	Двадесет и шеста глава

	— А, Флора, ето те! — Гласът разбуди Флора от мислите й за снимките и когато вдигна учудено глава, тя видя Лилиан да влиза в библиотеката. — Наташа каза, че ме търсиш.
	Флора бързо затвори албума, но беше безсмислено да се преструва, че не е ровила.
	— Съжалявам, аз…
	— Изумително, нали? Знаеш, че допреди два дни Жак изобщо не беше виждал снимка на баща си? — попита тихо тя, седна на дивана до Флора и отново отвори виенския албум. — Разбира се, той изобщо не е разглеждал другите снимки. Погледна само тази на баща си в сватбения му ден и излезе… Съкрушен е.
	Тя поклати тъжно глава и Флора едва сдържа порива си да хване ръката й. Лилиан беше нейна клиентка, това беше всичко — не майката на мъжа, който бе споделил леглото й предишната нощ; не съпругата на един добър човек, който плащаше за греховете на баща си; не майката на дъщеря, смазана от колелата на законите в обществото.
	Флора затвори очи за момент, осъзнавайки колко правилно е било решението й да си тръгне оттук. Беше започнала да се сближава прекалено много, границите бяха започнали да се размиват. Семейството, това изпаднало в беда, преследвано, известно семейство, не беше нейна грижа.
	— Добре ли си, Флора? Женевив ми съобщи, че не изглеждаш добре и трябва да кажа, че съм съгласна с нея.
	— О, не, добре съм наистина. Просто съм уморена.
	Помисли си, че ако трябваше да е честна, самата Лилиан не изглеждаше много по-добре от нея. Зачуди се какво, за бога, се беше случило с двете, спомняйки си спокойствието и елегантността на първите им срещи. По-малко от месец по-късно и те са само сенки на това, което бяха преди.
	— Малката къща ли е проблемът? Климатикът работи ли добре? Понякога създава проблеми и знам, че при това положение моят сън наистина ще е разстроен.
	— О, не — опита да се усмихне Флора. — Не, не е това… не. — Тя се загледа в ръцете си, събирайки смелост. — Ъм, Лилиан, съжалявам, но трябва да ти кажа, че тази вечер се връщам в Лондон.
	— Лондон? — ахна Лилиан, сякаш беше казала Северния полюс.
	— Да. Но не се тревожи. Ангъс ще изпрати експерт по изследване на историята на картините. Името й е Бриджит Плейдстоу. Тя е като една съвременна мис Марпъл — честна дума, може да открие всичко.
	— Честно казано, мислех, че ти се справи с това доста добре.
	Флора я погледна и видя, че се усмихва.
	— Ами, това не е моята сила. С Бриджит нещата ще напреднат много по-бързо. Проектът е толкова огромен, че наистина е по-добре да работите със специалист.
	Последва кратка пауза, през която Лилиан я наблюдаваше съсредоточено, оглеждайки раздърпания й вид. Флора се надяваше, че не е забелязала, че синът й изглежда почти по същия начин.
	— Наистина ли това е причината?
	— Моля?
	— Ами, последните седмици се случиха някои неща — отговори Лилиан с характерната си сдържаност. — И съм наясно колко трудно може да е семейството ми. Освен това, разбрах какво е станало снощи…
	Флора усети как светът се залюлява. Какво? Беше ли Ксавие обявил, че заминава? Беше ли казал…?
	— Какво си направила за Наташа.
	_А_.
	— Всъщност не съм…
	— Да, тя каза, че ще кажеш точно това. — Лилиан се поколеба и си пое дълбоко въздух. — Не знам дали знаеш нещо за миналото на Наташа…
	— Знам — каза бързо Флора, защото не искаше на Лилиан да й се налага да изрече думите, не искаше да се изправи пред двуличието да седи тук и да изразява съчувствие, докато организираше защитата на брат си в другия лагер. Въпросът, че това, в което бе обвинен, е лъжа, нямаше голямо значение. Чудно ли беше, че Ксавие не може да понесе да я вижда? — Знам. И толкова съжалявам. Ако мнението ми има някакво значение, мога да кажа, че Наташа е една прекрасна млада жена. И се надявам един ден и тя да повярва в това.
	При тези думи лицето на Лилиан внезапно се сбърчи, цялото й елегантно спокойствие в миг изчезна и тя покри лицето си с ръце, а раменете й започнаха да се тресат.
	— О, Лилиан — ахна Флора, ужасена от това, че я бе разплакала, че отново е влошила нещата, след като искаше само да ги оправи. Премести се по-близо до нея и я обгърна колебливо с ръка. За нейно учудване Лилиан протегна и двете си ръце и я прегърна силно, докато хлипаше, сякаш Флора беше спасителен пояс в бурни води.
	Двете останаха така няколко минути и все още седяха така, когато вратата на библиотеката внезапно се отвори и при тях влезе Ксавие. Той спря изведнъж, виждайки Флора, прегърнала разплаканата му майка. Нямаше да изглежда по-шокиран, ако Флора я рисуваше гола от натура, и тя се запита дали някога е виждал майка си да плаче.
	— Какво си направила? — попита студено той, приближавайки се с широки крачки. Когато чу гласа му, Лилиан вдигна очи, веднага се съвзе, пое си дълбоко въздух, избърса страните си и прокара показалците на двете си ръце под долните си мигли, изтривайки петната от грима.
	— Убива ме с добротата си, скъпи — отговори тя и успя да се усмихне, след това погледна Флора и я потупа по коляното. — Благодаря ти. Моля те, не си тръгвай, без да се сбогуваш.
	— Разбира се, че няма — отговори Флора, без да посмее да срещне погледа на Ксавие.
	— Какво има, скъпи? — обърна се към сина си Лилиан, докато се изправяше на крака с леко потрепващ глас, но вече напълно овладяна.
	— Татко те търси. Иска да говори с теб преди срещата.
	Лилиан се обърна към Флора.
	— Ще дойдеш на тази среща, нали, Флора? Ще имаме нужда от помощта ти. Боя се, че изобщо няма да знаем как да разберем дали искането му е основателно или не, а предполагам, че тази обява ще привлече доста измамници.
	— Разбира се — отговори Флора и се опита да се усмихне. — Самолетът ми е следобед.
	Усети погледа на Ксавие върху себе си и се запита дали сега, когато тя се отказваше от работата си, той ще остане. Лилиан протегна ръка и го потупа по рамото.
	— Ти си моето добро момче — прошепна нежно тя.
	И Флора, и Лилиан го видяха как потреперва.
	— О, скъпи, горкото ти рамо.
	— Добре съм.
	— Сигурен ли си, че не трябва да му се направи рентгенова снимка?
	— Всичко е наред, майко. Само е натъртено.
	— Трябва да си вземеш гореща вана, за да се оправи.
	Ксавие инстинктивно погледна отново към Флора и през мислите и на двамата преминаха спомени за нежността и близостта, които бяха споделили само за няколко безценни часа. Но след това, разбира се, и споделените тайни, и мракът в центъра на живота и на двамата, разлети като кръв по пода, разделящи ги още веднъж.
	— Вече го направих — отговори тихо той, подаде ръка на майка си и я изведе от стаята.
	Флора се загледа в затварящата се врата. За последен път ли го виждаше? При тази мисъл от очите й рукнаха сълзи, докато се взираше в затворената врата, без да вижда нищо, опитвайки се да не чувства нищо, да не обръща внимание на внезапното чувство, че без _него_ тя е нищо.
	Но вратата не се отвори. Той нямаше да се върне.
	Слънцето вече бе заобиколило къщата и надничаше през прозорците като палаво дете. Флора знаеше, че трябва да се върне в малката къща и да се облече. Щом щеше да ходи на тази среща, не можеше да се появи във вид, който сякаш казваше, че е спала в храсталака. И въпреки това… Краката й не се помръдваха. Не я беше грижа, че е бледа, че очите й са подпухнали, не я беше грижа, че косата й все още е разрошена от игрите в леглото.
	Огледа стаята, сбогувайки се. След няколко часа щеше да си е отишла оттук и да се е върнала в истинския живот. Щеше да изтича у дома, към избелелия, претрупан декор на Литъл Фоксис, където лентите от тапетите бяха останали така двадесет и седем години след като Фреди ги бе скъсал като малък, а височината и на двамата беше отбелязвана отвътре на вратата на шкафа под стълбите на всеки рожден ден. Единственият мрамор в къщата им беше на дъската за шах, а интересът на баща й към антиките се свеждаше до периода на Регентството, а не гръцко-римските антики, които Магда очевидно предпочиташе.
	Лилиан бе оставила албума на дивана и Флора автоматично отиде да го затвори, питайки се дали Жак някога ще погледне други страници, освен първата. Не беше длъжен да прощава на баща си, но не може да не иска поне да научи историята му. Нямаха ли всички вродено желание да знаят откъде идват? Да познават своето племе?
	Тя върна албума в кутията, но когато я затваряше, забеляза парченце бледорозов сатен от едната страна. Мушна ръка вътре и извади тънко вързопче писма, завързани с панделка, пликовете, толкова деликатни и остарели, че почти се ронеха, с видими следи от пръсти заради многократното препрочитане.
	Името на пликовете беше _Магда фон Ташелт_, но адресът не беше нито Виена, нито Париж, нито Антиб. Беше в Женева.
	Швейцария? Значи там е избягала Магда? Заради сътрудничеството на Франц с германците ли?
	Дръпна панделката, напълно съзнавайки, че това е извън обсега на задълженията й — беше напуснала и това вече не беше нейна грижа — но беше толкова навътре в историята, че не можеше да не научи повече.
	Панделката се развърза лесно и писмата останаха да тежат в дланта й. Флора извади първото от плика и започна да чете.
C>
@	Париж 75010
@	12 октомври 1942

	Магда, любима моя,
	Твоето писмо ми донесе огромна радост. Не можеш да си представиш какво облекчение изпитах, като разбрах, че всичко е минало по план. В света, в който живеем, има толкова много несигурност, че сърцето ми е изпълнено с щастие от това, че ти си в безопасност. Прости ми, че не съм до теб.
	Толкова много ми липсваш, но работя непрекъснато. Ако започна да мисля за съмненията си, това няма да помогне на никого, а освен това има толкова много работа. Всеки ден има все повече хора, повече сделки и ако не аз, кой тогава? Ще се зарадваш, като разбереш, че картината на Миро беше изпратена без проблеми и е пристигнала в Ню Йорк преди два дни. Там всичко е много различно — слънцето продължава да грее, светът продължава да се върти, пазарите продължават да процъфтяват. На тези брегове на човек може да му се прости, ако забрави, че останалата част от света е във война. Завършвам плановете за една доставка в Копенхаген следващата седмица. С божията помощ всичко ще мине добре. Тук, в града, положението се влошава — стотици заминават, параноята се засилва, не мога да имам доверие на никого. Подозирам, че ме наблюдават. Стари приятели се превърнали във врагове. Сърцето ми се къса стотици пъти всеки ден и късчетата се събират отново само при мисълта, че ти не си тук да го видиш. Донеси ми повече щастие със следващото си писмо. Пиши ми и ми разкажи за планините. Заваля ли вече сняг? Спокойно ли е нощното небе без бомби?
	Ще пиша отново скоро, любов моя.
@	Твой любящ съпруг Франц
C$
	Флора сгъна писмото и остана замислена за момент, чувствайки се объркана от разминаванията в него — съчувствието към страданията на евреите, от една страна, и, от друга — разсъжденията за процъфтяващия пазар за произведения на изкуството в САЩ. Франц съжаляваше за разпадането на приятелства и въпреки това, както Флора знаеше, щеше да предаде собствените си приятели. И противно на писмото на сестрата на Магда, Франц изглеждаше предан съпруг.
	Въздъхна и отвори следващото писмо. Какво, по дяволите, знаеше тя?
C>
@	Париж 75010
@	18 ноември 1942

	Скъпа моя съпруго,
	Прости ми за дългото мълчание. През последните седмици нещата станаха по-трудни и аз работя почти всички часове от деня. Миналата седмица ме изпратиха в Австрия — два пъти — Амстердам и Берлин, като освен това имам и работата си тук, в столицата. Боя се, любов моя, че няма да познаеш дома ни. Бомбите падат като дъжд и нощите са светли като ден заради всичките пожари. 14-и район беше евакуиран преди две вечери, когато нападенията бяха особено тежки, но не всички успяха да напуснат навреме. Разрушен беше краят на един блок с цяло семейство вътре в него — баща, майка и шест деца, всичките заспали. Благодаря на бога за това, че не са усетили нищо. Мир на душите им. И за нещо по-весело — през времето след предишното ми писмо направих още две успешни доставки до Америка. Те искат все повече и повече от европейския ни модернизъм, за което съм им безкрайно благодарен. Това може би е единственото добро като резултат от тази война. Миналата седмица във Виена се видях с Юлс и Наталия. Като се има предвид всичко, те се държат, въпреки че промяната в материалното им положение им се отразява зле, особено на децата. Питаха за теб и ти изпращат поздрави.
	Изпрати ми още радост от планините, любов моя. Твоите писма ми дават повече сили, отколкото би могла да си представиш. Спи добре, знаейки, че скоро ще бъдем заедно.
@	Твой любящ съпруг Франц
C$
	Флора не си направи труда да връща това писмо в плика, а нетърпеливо извади следващото.
C>
@	Париж 75010
@	2 декември 1942

	Магда, красавице моя,
	Имам малко време за действие и още по-малко за обяснение. Бъди на границата в 5:00 на 5-и. Приеми доставката с код на партидата 01196ESR/FVT. Товарът изключително ценен.
	Бог да ти помага.
@	Твой любящ съпруг Франц
C$
	Флора преглътна и препрочете бележката, забелязвайки бързането, предпазливостта, почти параноичния тон. Значи са работили заедно. Магда, на сигурно място в Швейцарските Алпи, където пренасяли нелегално откраднати предмети на изкуството и събирали богатството си, докато Париж горял. Взе бързо следващото писмо. Предпоследното.
C>
@	Париж 75010
@	31 декември 1942

	Магда, любов моя,
	Ето го и последния ден на най-ужасната година. Без теб последните няколко месеца щяха да са агония, която едва ли щях да мога да понеса. В най-мрачните си моменти жадувам за присъствието ти до мен в тъмнината. Прости ми. Аз съм ужасен съпруг за това, че изобщо може да пожелая да си тук с мен в това, и ме крепи само мисълта, че ти си в безопасност.
	Затваряйки страницата на 1942, искам да вярвам, че бъдещето идва. Опитвам се да усетя светли нови хоризонти, където всички отново ще се съберем, за да живеем като семейство. Това е надеждата, която ме поддържа. Непрекъснато мисля за теб и се питам какво правиш. Добре ли си? В безопасност ли си? Ръцете ми искат да те прегърнат. Последните нощи ми е трудно да спя. Боя се, че Бог ще ме съди за греховете ми и за грешките, които съм допуснал по този път. Може ли някой от нас да поправи несправедливостите, извършени в името на свободата?
	Страхувам се, че ме подозират. Или че ползата от мен приближава към своя край. Или може би това е просто параноя? Хората тук се страхуват от собствената си сянка, така отслабнали, самите те станали като сенки. Виждам как ме поглеждат, когато се разминаваме, охранен като прасе от плячката, която не стига до тях. Сладка моя, чудя се дали ще имам сили да продължа? Понякога си мисля, че измамата ми тежи повече от страха, но след това трябва само да видя какво причиняват на хората ни и разбирам, че трябва да продължа. Няма друг начин.
	Изпращам пожелания за новата 1943 година на малкото си семейство,
@	Твой любящ съпруг Франц
C$
	Флора сгъна писмото, почти без да осъзнава, че диша по-учестено, а в бързината пръстите й започнаха да прехвърлят безполезно пликовете. Отвори последното писмо.
C>
@	Париж 75010
@	21 януари

	Мила Магда,
	Те знаят. Може да не си в безопасност. Преместете се, променете името си. Не ми пиши тук. Свържи се с Травер, той знае какво да направи.
	Бог да пази теб и малкия Жак.
@	Твой предан съпруг Франц
C$
	Флора сгъна писмото с треперещи ръце. Какво се беше случило с него? Къде бяха отишли те? Флора знаеше, че Франц е умрял през 1943, но кога точно? Януари или по-късно? Смъртта му свързана ли беше със събитието в това писмо? И колко време беше минало, преди Магда да разбере, че той няма да се върне?
	Флора не харесваше тази жена, не можеше да повярва, че може да изпитва състрадание към една двойка, която така безсрамно бе печелила от войната и все пак… страхът му бе изскочил от страницата. Каквото и да бе направил, поне бе страдал заради това.
	Вратата на библиотеката се отвори и Флора вдигна стреснато глава, опитвайки се да скрие с ръце ветрилото от писма на скута й.
	Беше Женевив.
	— _Mamʼselle_ Флора, чакат ви в кабинета.
	— О! — Флора се изненада. Колко време беше стояла тук? — Да, добре. Разбира се. Идвам веднага. Само ще… — Тя събра писмата отново на купчинка и завърза панделката, след това промърмори: — Проучване.
	Женевив изчезна и Флора се изправи на крака, опитвайки се да се успокои, напомняйки си, че историята на това семейство не я засягаше. Всичко, което оставаше да направи за тях, беше да присъства на тази среща. Ако историята на картината беше както трябва, можеше да приключат за двадесет минути.
	Тя приглади инстинктивно роклята си, спомняйки си отново с какво е облечена — или по-скоро с какво не е. Нямаше обувки, нито бельо. Изведнъж замръзна. Можеше ли наистина да отиде на среща в този вид? Та тя дори в собствената си баня рядко влизаше така.
	Въздъхна. Щеше да се наложи увереността и вещината да излязат на преден план. Така или иначе почти си бе тръгнала оттук. Кого, по дяволите, го беше грижа как изглежда?
	Отиде до кабинета и почука на вратата.
	— _Entrez_ — чу се гласът на Жак.
	Флора влезе и застина на място.
	— Здрасти, Флора — каза Ноа с хладна усмивка. — Предположих, че може да те видя тук.


>	Двадесет и седма глава

	— А, вие двамата познавате ли се? — учуди се Жак, поглеждайки от единия към другия.
	— Не професионално, въпреки че се запознахме заради едно професионално проучване — отговори Ноа, без да откъсва поглед от Флора. От озадаченото му изражение тя разбра, че се чуди какво става, за да влезе тя боса, с несресана коса и без грим. Флора беше много далече от уверената млада жена, с която се бе срещнал в онзи ден във Виена, и той изви вежда в знак, че не е впечатлен, а след това се обърна към Жак.
	— Флора проучваше историята на една картина на Реноар, която е другата част на тази, която вече е в моята колекция и която семейството ми „продало“ — той направи знак за кавички с ръце, за да покаже, че използва думата не в истинския й смисъл — през войната.
	— Реноар? Наистина ли? — Жак погледна към Флора, явно притеснен от неочакваната посока, в която бе тръгнал разговорът. Това не беше картината, за която щяха да говорят днес.
	— Да. И всъщност, ако вие сте клиентът, когото тя представлява — усмихна се студено Ноа — а аз съм напълно убеден, че сте, тогава ще поискам реституция и на тази творба. Още тогава казах на Флора, че съм готов да ви направя предложение за нея.
	— Разбирам.
	— Но очевидно оттогава ситуацията се промени — погледът на Ноа беше суров.
	— Наистина.
	— Какво ви кара да сте така уверен, че Жак е моят клиент с картината на Реноар? — попита кратко Флора, седна по-изправена и се опита да излъчва малко авторитет. Беше я принудил да се държи защитно. — Имам много клиенти, мистър Хаас.
	— О, сигурен съм, че е така — отговори той и очите му светнаха със споделеното разбиране защо той самият не е станал един от тях. — Ами, да видим — каза ми, че клиентите ти са от Париж. — Той направи знак с ръка към Жак. — И че Фон Ташелт е последният известен собственик, който си успяла да проследиш. — Още едно движение с ръката, този път с повече ирония. — Да не говорим за съвсем специалния ти интерес към картината зад теб, която ме доведе тук днес.
	Флора се обърна и видя портрета на пралелята на Ноа на статив зад нея. Беше толкова шокирана, че вижда тук него, че напълно я бе пропуснала, но присъствието на жената се усещаше така, сякаш тя самата седеше на съседния стол.
	Ноа я наблюдаваше.
	— Зашеметяваща е на живо, нали? Цветовете наистина са нещо друго. Можеш да си представиш колко разочарован бях, когато разбрах къде се намира, като се има предвид, че аз ти признах, че я търся.
	— Боя се, че конфиденциалността между агент и клиент означаваше, че не съм в позиция да разкривам информацията в онзи момент — каза тя делово и отново се поизправи.
	— Дори и след като ти казах какво е причинил онзи мъж на семейството ми? — Внезапният гняв на Ноа беше смразяващ и дори и Жак се размърда на стола си, улавяйки враждебността, която вибрираше през масата, знаейки, че „онзи човек“ е баща му. — Пак реши да замълчиш?
	Флора преглътна.
	— Нямах избор. В онзи момент никой не знаеше кой всъщност е Фон Ташелт. Аз просто търсех доказателства за друга продажба между Фон Ташелт и Франсоа Вермей, човека, когото мислехме за бащата на Жак. Това беше задачата ми. Смятахме, че продажбата е реална, нямахме представа, че двамата са… — Тя замълча.
	— Един и същ човек? — довърши вместо нея Ноа и погледна към Жак, който бе навел глава и гледаше втренчено масата.
	— _Веднага_ щом разбрахме истината, Жак взе бързи мерки, за да компенсира хората, доколкото може — защити го Флора. — Напълно сте прав, точно затова седите тук днес. Не се опитваме да скрием нищо. Обявата в Асоциацията на търговците на предмети на изкуството ще доведе при нас хиляди потенциални собственици, които ще предявят претенциите си.
	Ноа се облегна на стола си с вида на човек, който е в собствения си кабинет, а те са негови гости.
	— Ами, аз не съм видял никаква обява — сви рамене той. — Аз съм тук, защото, когато видях заглавията за това семейство, разбрах какво е станало. Още във Виена ти казах, че ти не си единствената, която е стигнала до задънена улица с документацията на Фон Ташелт, така че тези заглавия бяха дар от Бога. Най-после всичко се изясняваше — отдавна изгубен апартамент с всички тези картини в него и после ти изведнъж се появяваш на прага ми, представлявайки клиенти с картина на Реноар, която някога е била собственост на моето семейство, и _ровиш_ за информация за портрета на пралеля ми…?
	Думите, които бе избрал, й показаха, че е открил грешката й при връщането на папката, когато бе станала посред нощ, за да я прочете, и Флора се зачуди откога знае или поне подозира скритите й намерения. Господи, дали е знаел в „Шантии“? Затова ли беше така ядосан на Ксавие, затова ли така показно бе демонстрирал, че тя е „негова“? Или това беше просто мъжка гордост, проста и ясна? Това ли се случваше сега тук — съобщението й от три думи _Моля те, недей_ — след като бе изпратил жълтите рози в офиса, последното отхвърляне, което бе превърнало чувствата му към нея в нещо по-мрачно? Нямаше съмнение, че Ноа се наслаждаваше на отмъщението си на повече от едно ниво — възстановяване собствеността на семейството му и спечелване на превъзходство над нея.
	— Мосю Хаас, независимо от това как сте ни открили, много се радвам, че сте го направили. Не искам да задържа нищо, което баща ми е откраднал от вашето или нечие друго семейство — намеси се властно Жак. — Бъдете сигурен, аз съм наясно, че това всъщност е било кражба и го смятам за отвратително.
	Ноа изглеждаше учуден — и според Флора малко разочарован — от този отговор.
	— Хубаво. Е, тогава няма да има нищо сложно — отговори след малко той, бръкна в куфарчето си и извади папката с оригиналните документи за картината. — Имам и снимки, които показват портрета, закачен на стената в къщата на прадядо ми и прабаба ми през 1911 и 1917. А след това през 1926 и 1933… Ами, ясна ви е картината.
	Той подхвърли папката към тях и Флора го стрелна с поглед, без да смята шегата му за забавна, но сигурна, че казва истината. Тя също имаше доказателства за това, че семейството му е притежавало картината — току-що беше разглеждала оранжевия албум в съседната стая.
	Жак прегледа набързо документацията, след това подаде папката на Флора: квитанция от художника Густав Хубер, издадена на името на съпруга на Наталия, Юлс — сватбен подарък може би? — и след това познатото овално лого на квитанцията на Фон Ташелт, потвърждаваща покупката на Франц от неговия приятел, прачичото на Ноа Юлс Хаас. Тя, естествено, ги беше виждала и по-рано, но отново ги разгледа бавно; последния път, когато ги беше разглеждала, не го беше направила, с цел да се увери в автентичността им и макар и да не беше много вероятно, не беше невъзможно тези документи да са фалшифицирани. Учудващо беше какво може да постигне един озлобен човек с малко напръскана с чай хартия.
	— Ще трябва да дадем документите за потвърждение от независим експерт — каза Флора, подавайки му папката.
	Ноа я погледна учудено. Беше предположил, че самонадеяното му разследване е неспасяем удар.
	— Ще правите това с всеки един от претендентите, така ли?
	— Ще се наложи. Такива случаи обикновено привличат хора, търсещи облаги, хора, склонни да опитат късмета си.
	— За такъв ли ме мислите? — присви очи той.
	— Не — отговори кратко Флора. — Но трябва да проучваме внимателно. Сигурна съм, че ще проявите разбиране.
	Последва кратко мълчание. И двамата знаеха, че тя проявява прекалено старание, което беше нейното собствено малко отмъщение.
	— Е, предполагам, че не можете да я продадете — каза той. — Тайната ви вече излезе наяве. Всички знаят кои сте. Повече няма да можете да се криете зад фалшиви имена.
	Той гледаше предизвикателно към Жак, който не направи опит да отговори на хапливия коментар, но Флора искаше да зашлеви Ноа вместо него. Разбираше защо Ноа изпитва такава злоба към бащата на Жак — имаше пълното право да го презира — но Жак не беше Франц! Защо на хората им беше толкова трудно да го разберат?
	— Е, не мисля, че има нещо пове…
	Вратата на кабинета се отвори и на прага се появи Лилиан.
	— Господа, Флора — поздрави тя, влезе спокойно в стаята и се насочи право към Ноа. Застана пред него, обгърната в облак от _Estée Lauder Linen_, и той автоматично стана, за да я поздрави. — _Enchantée_ — каза тя, ръкувайки се с него. — Надявам се, че не съм закъсняла.
	Наклонът на главата й — въпреки че погледът й остана върху госта им — показваше, че въпросът е насочен към Флора.
	— Говорихме за предварителните доказателства, но това е всичко, което може да се установи на този етап, докато не получим потвърждение от независим експерт. Обаче със сигурност всичко изглежда както трябва — отговори с равен глас Флора.
	— Добре, радвам се. Исках да добавя нещо. — Тя се обърна към съпруга си, който изглеждаше мъртвешки блед и стоеше приведен. — Жак, скъпи, мисля, че ще е полезно за всички нас, ако майка ти се срещне с някои от претендентите.
	Лицето на Жак посърна, но Лилиан не забеляза, тя вече бе насочила поглед отново към Ноа.
	— Надявам се нямате нищо против, защото според мен е важно да получим някакво официално приключване на това веднъж завинаги.
	— Всъщност имам нещо против! Мисля, че ще е много грубо — каза рязко Ноа, почервенявайки. — Имате ли представа колко хора са намерили смъртта си заради действията на вашия свекър? Той е поставил алчността над човечността. Избрал е да спаси себе си, обричайки други на смърт. Попречил им е да избягат от режима. Измамил ги е със сделки, при които веднага щом са подписвали, им отнемали всичко и ги изпращали с товарни вагони в трудови лагери. Хора като моето семейство.
	От всяка дума струеше презрение и Жак почти се бе превил на две под обвиненията. Ноа бе започнал да се задъхва, но не можеше — не искаше да спре.
	— Съжалявам, ако думите ми ви причиняват болка, мосю Вермей, но нека не забравяме, че _вашето_ семейство е спечелило от унищожаването на _моето_ семейство. Вие имате тази къща, защото къщата на моето семейство е била отнета. Защо, за бога, може да си помислите, че ще искам да се срещна с жената, омъжена за _него_?
	Точно в този момент в стаята влезе Женевив, подхванала Магда за едната ръка, а Ксавие я държеше за другата, докато тя вървеше неуверено с дребни крачки, бастунът й се люлееше на едната й ръка, а лицето й беше изображение на напрегната съсредоточеност, докато гледаше втренчено в пода. Кучетата тичаха в кръг в краката й.
	Флора откри, че затаява дъх, когато възрастната жена спря пред групата им. Точно в подходящия момент…
	Ноа и Ксавие се видяха един друг първи и присвиха очи, разпознавайки се, а след това и двамата погледнаха към Флора. Тя инстинктивно срещна погледа на Ксавие — очите й винаги щяха да търсят и да намират първо него — но погледът й бързо се премести върху Ноа и видя, че той забеляза това, което никой друг не бе забелязал: че по лицата и на двамата има следи от поражения, безсънната им нощ така видима, както би бил и обрив върху кожата им.
	Ноа присви очи и тя разбра, че той знае. Или може би вече знаеше — дори и преди тях. Онзи ден в „Шантии“, когато трима бяха прекалено много… Дали беше усетил какво се поражда между двамата, въпреки че нито един от тях не го искаше?
	Магда вдигна очи, поне тридесет сантиметра по-ниска от всички тях, и енергията в стаята се промени.
	— Магда — изрече любезно Лилиан, решена да не позволи да й попречат въпреки яростното възражение на Ноа. Чарът винаги притъпяваше грубостта. — Този господин е Ноа Хаас.
	— … Хаас? — повтори с дрезгав глас Магда, но не погледна към Ноа. Погледът й бе прикован в картината на статива зад него — онази великолепна интерпретация на женствеността, уловена така умело с няколко замаха на четката. Тя остана с отворена уста, лицето й загуби цвета си и в следващия момент коленете й се подгънаха.
	Ксавие вече бе минал зад стола, бе подпрял бастуна на баба си на него и отиваше към другия край на стаята, за да налее питие на Магда, но Женевив, която все още я придържаше леко за ръката, едва не падна, когато възрастната жена я повлече надолу, и с усилие успя да я спре да не се строполи на пода.
	— Помогнете ми да я сложим да легне! — извика Жак към Ноа, който след кратко колебание помогна да подхванат Магда под мишниците и да я отнесат до дивана. — Женевив, вода, веднага.
	Женевив се втурна навън, а Лилиан свали едно декоративно старинно ветрило от стената и започна да вее на свекърва си. След малко тя се съвзе, но все още беше бледа, въпреки че настояваше — с поредица от ядосани пляскания по всички ръце, които се опитваха да я задържат легнала, и се изправи до седнало положение.
	— Мамо, мисля, че трябва да си легнеш — каза Жак, който не изглеждаше много по-добре.
	— В никакъв случай.
	— … Най-добре да си вървя — обърна се Ноа към Жак. — Майка ви очевидно има нужда от почивка. Ще чакам да ми се обадите, но, моля ви, да не поставяте търпението ми на изпитание.
	Когато чу арогантността в гласа на Ноа, Магда се обърна и погледна към него.
	— Хаас.
	Името, по-рано въпрос, сега беше като ръмжене и тя се втренчи в Ноа с острота, която самата Флора бе имала нещастието да понесе. Магда остана втренчена в него няколко минути, оглеждайки всяка част от него — косата му, очите му, челото му, носа му, ръцете му, краката му, стойката му, телосложението му…
	— Познавах Наталия.
	Ноа застина, хванал куфарчето пред себе си като щит, сякаш беше бронирано.
	— Пралеля ми. Да. Знам. — Той беше учтив, почти.
	— И съпруга й Юлс.
	— Да.
	— Приличате на баща й. Същият профил.
	Ноа изглеждаше изненадан от забележката.
	— Благодаря ви, не го знаех.
	Магда сложи ръце в скута си.
	— Бяха най-добрите ни приятели. Това знаехте ли?
	Очите й го предизвикваха, точно както бяха предизвиквали и Флора, настоявайки да го каже — да изрече на глас ужасите, причинени от съпруга й.
	Ноа, така арогантен, както беше и с Жак, не захапа стръвта.
	— Знаех, че сте познати.
	Магда се изсмя подигравателно на тази дума.
	— Откъде?
	— Снимки.
	Магда кимна и за момент отклони поглед.
	— И мислите, че съпругът ми е предал семейството ви?
	— _Знам_, че го е направил. — Гласът му беше остър като нож, очевидно търпението му към възрастната жена беше съвсем изтъняло.
	— Не знаеш нищо — сопна се Магда, непобедена от възрастта и втренчена в Ноа толкова сурово, че Флора се учуди как той не е започнал да се стопява. — Те бяха най-добрите ни приятели. Франц не е предал семейството ти, а им помогна.
	— Не. — Тонът на Ноа не търпеше възражения. — Измамил ги е, ограбил ги е, а след това ги е сервирал на поднос на СС, които са ги чакали.
	Магда се взираше в него с унищожително презрение.
	— „Изкуството е лъжата, която казва истината“ — или поне така е казал Пикасо — изрече ядосано тя. — Но ти не виждаш нищо.
	Последва ново мълчание, докато Лилиан се опитваше да я успокои, а Ноа очевидно отказваше да бъде въвлечен в спор.
	Най-малкото не беше достойно да се кара с една деветдесет и девет годишна жена, дори и да е била омъжена за нацист.
	— Какво значение има вече? Аз съм възрастна жена — каза Магда, заявявайки очевидното. — Скоро ще умра. Направих това, което трябваше да направя, и всички сме в безопасност. — Тя погледна сина си, взе отпуснатата му ръка в своята и започна да си играе с пръстена на ръката му като поклонник с броеница. — Опазих те и ти беше в безопасност.
	Флора подскочи, когато думите на Магда повториха написаното в писмото, което току-що беше прочела — заръките на Франц да бягат, да се скрият, да са в безопасност. Но от какво? Ако Магда и Жак тогава са били в Женева, вече са били в безопасност, нали? В опасност е бил Франц. Спомни си параноята в писмата му, че от СС го наблюдават. Не можел да има доверие на никого. _Стотици заминават_…
	Нещо в ума й се размести като заяло зъбчато колело, което внезапно се втурва напред. Колелата все още не се въртяха, но нещо беше избутано, освободено…
	_Те знаят._ Какво са знаели в СС? Защо са го наблюдавали?
	И къде? Както във всеки добър криминален филм, който бе гледала, Флора си представи как шпионите им на улицата пред апартамента записват движението му, влизанията и излизанията от…
	Флора примигна. Разбира се! Всеки на улицата, който го видеше да влиза и излиза от сградата, естествено щеше да реши, че той отива в собствения си апартамент, номер осем. Но… но ако притежава два апартамента и иска да скрие нещо в апартамента на долния етаж, кой щеше да разбере?
	Флора ахна, когато изведнъж й стана ясно защо е имал два апартамента в една сграда. Апартамент номер шест не е бил склад за картините, които не са се побирали в другия, а е бил неговата тайна. Той всъщност е мамел _нацистите_! Но какво е можел да крие от тях тогава, което е трябвало да остане скрито и седемдесет години по-късно? Защо е написал допълнението към завещанието?
	Помисли си за Травер, пазителя на тези тайни. Той беше излъгал, когато й беше казал, че градските изследователи са влезли в апартамент осем. Флора знаеше това — снимките в интернет доказваха, че са открили апартамента на долния етаж, а не този на горния. Защо тогава беше отклонил вниманието на семейството, като им беше дал ключовете на апартамент номер осем? Това бе направило живота безкрайно по-труден за него и бе изложил този апартамент на вниманието на цялото семейство — вече бе признал, че се е наложило да се промъкне, след като двамата с Ангъс си бяха тръгнали, за да прибере всички документи от апартамента, които можеха да свържат Фон Ташелт със семейство Вермей. Беше поел ужасен риск. Беше се надявал, че те ще са толкова погълнати от съкровището, което ще открият, че ще се съсредоточат върху предметите на изкуството, а не върху документите, и всъщност точно така се беше случило. Но защо да върши всичко това, ако не за да избегне по-голям риск? Нещо по-важно и от разкритието за това кой всъщност е Фон Ташелт? Какво е имало в шести апартамент, което Травер, следвайки нареждания — е трябвало да крие повече от всичко останало? Там нямаше нищо, освен портрета, който сега стоеше пред тях.
	— Приключихме вече — погледна Ноа към Жак. — Обадете ми се, когато получите резултатите.
	Той тръгна през стаята.
	Флора не го чу. Тя беше потънала в собствените си мисли, проследявайки в ума си пътя си в апартамента. Защо една тайна трябваше да се пази повече от седемдесет години?
	Представи си отново празните стаи, леглото, касата, картината. И нещо друго… Изведнъж си спомни какво бе намерила на пода до касата. Нещо толкова малко и обикновено, и покрито с прах…
	Повече от седемдесет години…
	Ръката на Ноа беше на вратата, когато Флора ахна и вдигна глава, откривайки, че Магда вече я гледа втренчено, а тревогата в очите й потвърждаваше предположението на Флора. Погледът й се насочи към ръката на възрастната жена — или по-скоро ръката, която тя държеше. Пръстенът печат на ръката на Жак беше обърнат навътре и страната с печата сега беше към дланта му, така че пръстенът приличаше на обикновена венчална халка.
	— Важното никога не са били картините — прошепна тя, чувствайки се така, сякаш подът се люлее под краката й.
	Ноа се обърна.
	— Затова имаше толкова много.
	Магда се втренчи в нея, запазвайки непокорно мълчание, но разтреперана от гняв, заради това че Флора хвърляше светлина върху най-тъмните кътчета от нейното минало, докато подозренията започваха да се затвърждават във факти едно по едно. Флора знаеше, че е права.
	— Франц не е предал _никого_ — точно както вие казахте — изрече тихо тя. — Това картините, които нацистите не са искали, ли са? Онези, които са му позволили да задържи за себе си? — продължаваше тя. — И да продаде за собствена печалба?
	— Той не можеше да понася дори да ги гледа! — отговори рязко Магда. — Никога не би ги продал!
	Ноа се върна по-навътре в стаята и когато погледът на Магда се плъзна между него и портрета, нещо в нея се отпусна. Жак също го видя и стисна ръката на майка си, несъзнателно привличайки вниманието върху пръстена.
	Магда проследи как погледът на Флора отново се насочва към него и разбра, че играта е свършила. Времето й беше изтекло, беше живяла прекалено дълго, за да избяга от миналото си. Тя остана мълчалива дълго време, но никой не проговори, нито я притесняваше, усещайки по някакъв начин, че истината най-после ще излезе наяве.
	— Какво друго можеше да направи? — изрече едва чуто тя. — Трябваше да се преструва, че е един от тях, за да помага на своите — да им уреди най-добрата цена, която можеше, без да привлича внимание, да уговаря разрешителни за преминаване на границата срещу картини. — Тя стисна силно пръстите на Жак. — Знаете ли какво му струваше да върши това под носа им? Постоянният страх, параноята, агонията на преструвките? Не можеше да спи през нощта. Трябваше да понася отвращението на хора, които някога бяха негови приятели, негова кръв. Той самият беше евреин! Изкуството беше единственото, което го крепеше в живота — познанията му бяха единствената сила, която имаше. Това беше единственият начин, по който можеше да помогне, въпреки че онези хора, на които помагаше, го презираха, ругаеха и осъждаха, докато го правеше. — Тя прикова мрачен поглед върху Ноа. — И все още е така.
	Ноа преглътна с необичайно за него неуверено изражение.
	— Дядо ми каза, че ги е предал.
	— Значи е сгрешил. Хванал се е. — Магда се изсмя подигравателно. — Франц направи всичко, което можеше, за да спаси семейството ти. Продаде каквото можеше за тях в замяна на разрешения за преминаване на границата. Опита се да ги представи като покорни на Райха, _послушни_, но влиянието му имаше граници. Вече го подозираха. Беше опитал да помогне на прекалено много други, това го погуби.
	Жак се отпусна на колене до стола на майка си.
	— И не си ни казвала това? Как можа да ни оставиш — да оставиш целия свят — да мислим, че е бил предател?
	— За да си в безопасност ти, моето момче — погали го по страната Магда. — Нека говорят лъжи. Бих понесла всичко, за да те задържа до себе си.
	— Но войната свърши преди години.
	— Не и за мен — поклати глава Магда. Тя замълча и погледът й към сина й беше така нежен, както беше суров към Флора и Ноа.
	Никой не каза нищо. И Ксавие, и Ноа се бяха върнали в средата на стаята, застанали почти един до друг пред стола на Магда. Но Флора не ги виждаше — единственият човек за нея беше Магда, която все още криеше цялата истина.
	— Кажете му.
	— Вече го направих — погледна я гневно Магда. — Баща му беше герой. Какво повече искаш?
	— Искам да му кажете причината да пазите тази тайна толкова години. Защо сте мълчали и сте позволили да се хули името на съпруга ви и репутацията на семейството ви. Какво може да е по-лошо от онова, което сте преживели?
	Магда не каза нищо, само сви рамене нехайно и пренебрежително.
	— Аз знам какво е то.
	— Не знаеш нищо!
	Флора бавно вдигна ръка и посочи към портрета.
	— Има много добра причина да припаднете, когато го видяхте тук. Той казва истината, дори и вие да мълчите. От момента, в който влязохте в стаята, правите всичко възможно да отвличате вниманието от картината и да го привлечете към себе си.
	Когато Жак осъзна думите й, изражението му се промени и тялото му се вцепени, докато се вглеждаше в жената от портрета много внимателно. Несъзнателно той издърпа ръката си от ръката на майка си, на което тя отговори с болезнено ахване.
	— Изобщо не трябваше да влизаш в апартамента! — извика тя, насочвайки отново гнева си към Флора, гласът й — сух като дърво, което се чупи под огромна тежест. — Изобщо!
	Възрастната жена се разрида. Лилиан погледна към нея.
	— Флора? Какво става?
	— Пръстенът, Лилиан — отговори тихо Флора. — Погледни пръстена.
	Тя гледаше, докато фактите се подреждаха в главите им като при печалба на слот машините, а причината тази жена винаги да й се е струвала позната изведнъж й стана ясна. Знаеше точно какво се е опитвал да защити Фон Ташелт, а по-късно и Травер — и то е било изнесено от къщата в онази голяма каса с картината в нея. То беше причината да я намерят отделно от другите, съвсем самичка в апартамент шест — тайната стая, за която нацистите не са знаели и където дори нямало да си помислят да търсят.
	Въздухът в стаята натежа от тишина. Жак, който беше съвсем пребледнял, се втренчи в картината, осъзнавайки бавно истината, а след това погледна надолу към ръката си.
	— … Тя е _майка_ ми?
	— Не, аз съм майка ти! — извика Магда, сграбчи отново ръката му и я стисна толкова силно, че кокалчетата й побеляха, а пръстенът отново бе скрит от погледите им. — _Аз_ се грижех да си в безопасност, аз те отгледах. Ти си мой. Моето момче. _Моето_ момче.
	Но Жак не можеше да отдели поглед от жената на портрета, жената със същия пръстен, със същите очи.
	Магда се прегърби, останала без сили за борба, когато видя по изражението на сина си, че той започва да осъзнава истината, нещо, което се бе надявала да не доживее да види.
	— Той ме е _откраднал_? — извика Жак поразен.
	— Той те спаси. И още много други също! Работеше за ОПД, не разбираш ли? Използваше доставките на картините, за да измъква деца в Швейцария и Америка. Имаше идеалното извинение — опаковаше лично всяка каса, даваше на децата успокоителни, за да спят по време на пътуването, придружаваше ги на всеки етап от пътуването с влака и седеше в товарните вагони, в случай че се събудеха или се разплачеха. И през цялото време се преструваше, че се грижи за опазване на ценностите на Райха, като лъжеше черноризците в очите.
	ОПД? Флора беше чувала за тях, разбира се. „Организация за помощ на деца“ беше френско — еврейско хуманитарно движение, което работеше със Съпротивата, преминало в нелегалност в началото на четиридесетте. Но да научи, че Франц е бил един от членовете му? Преглътна, почувствала се дезориентирана от това разкритие. Къде беше _terra firma_ с това семейство? Кое беше истина и кое не? Кой беше добър и кой беше лош? Погледна към Жак и Лилиан, но беше ясно, че и те не знаят отговора.
	— Но теб, скъпи мой? Не можехме да допуснем да отидеш при непознати. Когато разбрал, че родителите ти — скъпите ни приятели — са изложени на опасност, това беше всичко, с което можеше да помогне. Аз бях в Швейцария. — Гласът й беше тих. — Двамата ти братя и сестра ти бяха прекалено големи… освен това са ги видели, били са _преброени_ при първото посещение. Но ти не си бил в стаята, спял си, все още беше на по-малко от две… Германците не са знаели, че си там. — Лицето на Магда се сбърчи в дълбоки гънки и тя скри лицето си в ръце. — Бяха толкова красиви деца — разхлипа се тя, говорейки вече на пресекулки. — Но немците наблюдавали къщата. Нямало друг начин да те измъкне. Само теб успял да спаси. Само теб.
	Флора усети как и нейните очи се пълнят със сълзи и вдигна ръце към устата си, докато наблюдаваше как Жак се превива на две, докато слушаше как е изгубил семейството си — красивата си майка, баща си, по-големите деца, чието единствено престъпление било, че са евреи, чиято съдба била предопределена заради възрастта и ръста им. Беше толкова просто и толкова трагично. Той ридаеше с тежки хлипания, които идваха от дълбините на душата му, Лилиан, обгърнала го с ръце, също се разплака при вида на съкрушения си съпруг, а Магда седеше като затворник на подсъдимата скамейка, който очаква присъдата на съдията.
	Ноа се отпусна на стола от другата страна на камината, сякаш ударен от гръм. Жак беше негов братовчед?
	— Аз… толкова съжалявам. — Изглеждаше като болен.
	Флора отиде и седна до него, изпитвайки някакво съчувствие. Беше толкова самонадеян в загубата си, толкова уверен, че е единствената жертва. Как би могъл да знае истината? Погледна я, виновен и съкрушен.
	— Флора, не знаех.
	— Не — отговори тъжно тя, наблюдавайки Жак и Лилиан, които се бяха сгушили заедно като ранени животни, Ксавие, с изписано на лицето отчаяние, и Магда, така сама и мълчалива в мъката си, както е била винаги; в крайна сметка тя имаше седемдесет и три години практика. — Не знаеше. Точно за това става въпрос.


>	Двадесет и осма глава

	Жесток порой запращаше брулещи потоци вода надолу, но Флора се радваше, че е така. Щеше да й се стори неправилно да влезе в съдебната зала в светъл слънчев ден и да бъде заобиколена от тръгнали да обядват в парка офис служители по ризи и от жени, които се опитват да хванат тен по време на обедната почивка, докато семейството им е разкъсвано от лъжи, затворено в стая без въздух и без слънце.
	Чу, че някой влиза в кухнята и се обърна с гръб към прозореца. Баща й бе отворил куфарчето си и прехвърляше документите вътре с безизразно лице.
	— По дяволите! — Той затвори капака с трясък и притисна юмрук в челото си. — Къде е, по дяволите? — каза на себе си той.
	— Какво търсиш?
	Той вдигна очи, учуден, че я вижда, свита до прозореца, прибрала колене до гърдите си.
	— Блекберито ми. Не мога да го намеря никъде. Кълна се, че го видях…
	— В хладилника е.
	Баща й изглеждаше удивен.
	— Хла…? — Не можеше да изрече думата.
	— Знам. И аз си помислих, че е странно — сви рамене тя. — Но не знаех дали е някаква техно хитрост — нали разбираш, да се удължи животът на батерията или нещо такова.
	— Не, не — объркан, измърмори той и тръгна към хладилника да провери сам. — Не е някаква…
	Взе го с разтревожено изражение.
	— Не се притеснявай — каза тихо Флора. — Имаш да мислиш за прекалено много неща.
	— Да, но човек може да е зает, а може и да е _луд_, Флос. Може и да остарявам, но не съм толкова изкуфял, че да слагам блекберито си в хладилника.
	Тя облегна глава на студеното стъкло на прозореца и се усмихна мило.
	— Щом казваш. Мама готова ли е вече?
	— Суши си косата — измърмори той, все още втренчен в охладения телефон. Вдигна очи към нея. — Идва ли?
	Флора поклати глава и прехапа устна, докато поглеждаше отново към мрачната улица навън. Улицата на Фред винаги беше спокойна през седмицата. Паркирането беше позволено само за живеещите на нея, а знакът за задължителен десен завой в единия й край означаваше, че шофьорите на таксита не я използваха при задръствания, за да стигнат до реката.
	— Трябваше да се е върнал досега — измърмори баща й, поглеждайки часовника си. — Няма го от — колко? Вече почти два часа?
	— Знам, но… — Тя замълча. Разбираше защо Фреди имаше нужда да е сам. Трябваше да се яви в съда за предварително изслушване след един час, когато щеше да започне разрушаването на живота му. Журналистите имаха право да са там и скоро с минимално проучване щяха да разберат, че той е злато за жълтите вестници: синът на човека, който продаде на аукцион „Слънчогледи“, арогантно богато момче, което не е свикнало да му се казва „не“. Името му ще бъде навсякъде, той нямаше да има право на анонимност. — Ще дойде.
	— Но колата ще дойде след двадесет минути.
	Всъщност колата вече беше паркирала отвън — беше я видяла да спира преди няколко минути — но Флора запази това за себе си. Нямаше нужда всички да се притесняват, заради това че не знаят къде е Фреди, след като, официално, имаха още време. — Не се тревожи, тате. Фредс знае какво прави.
	— Нали не мислиш, че…
	— Не — отговори бързо Флора, разбрала, че той се тревожи, че Фреди може да е избягал. — Наистина не го мисля. Не би го направил. Фредс ще се справи със ситуацията.
	За момент двамата замълчаха.
	— Искаш ли да пийнеш нещо? — попита баща й с отчаяние в гласа.
	— Не, благодаря.
	— Аз мисля, че имам нужда от нещо по-силно от чай.
	Тя го наблюдаваше, докато отива към кухненския шкаф и си налива един пръст уиски, след това отваря хладилника и взима лед, а после отново оставя блекберито там.
	Флора прехапа устна, но не каза нищо. Можеше да го извади след малко, когато баща й отидеше да провери какво става с майка й. Загледа се отново в дъжда, който се стичаше по прозореца. Лондон не се виждаше ясно — каменните му сгради и реката бяха само едно сиво петно — и тя се почувства сякаш всички са в някакъв балон: на сухо, заедно, отделени от външния свят.
	Знаеше, че семейство Вермей вероятно са се чувствали така, когато ги бяха застигнали срамът и унижението, когато бяха принудени да се крият зад високите огради на имението си цяло лято и само монтираните на всеки десет метра по стените камери бяха немигащите очи, които се осмеляваха да поглеждат навън.
	Не. Тя си пое дълбоко въздух и изтласка всички тях — него — от ума си. Нямаше да хаби никаква емоционална енергия заради него. Не и днес.
	— А! Мисля, че го виждам! — извика тя и се изправи като струна, когато видя една уморена, слаба фигура да завива зад ъгъла и да се тътри по лъсналата от дъжда улица. Все още беше с дънки и маратонки — без яке — и целият беше прогизнал. След минута щеше да мине покрай колата, която чакаше да го отведе в съда.
	Флора скочи от мястото си. Фредс трябваше да се преоблече в костюм много бързо.
	— Ще му отворя — каза тя и изтича и отвори вратата със замах. — О, здрасти, Трой! — извика тя, когато едва не се сблъска с него в общия коридор.
	— Здрасти!
	Трой беше облечен целият в черна ликра, с флуоресцираща жилетка върху якето, а очите му бяха защитени с пластмасови очила, по чиито рамки имаше няколко засъхнали капки кал. Този вид не беше необичаен за него. Всъщност Флора не беше сигурна дали някога бе виждала съседа на брат си с „цивилни дрехи“. Той беше сериозен колоездач, който излизаше да кара по хълмовете на Югоизточна Англия всяка събота сутрин, независимо от времето, а всяка негова ваканция включваше две колела и високопланинска поляна.
	— Излизаш ли? — попита любезно тя и очите й се стрелнаха към входната врата, знаейки, че всеки момент ще чуе ключа на Фреди в ключалката.
	— Да. — Трой превъртя ключа на вратата си и закопча каишката на каската си.
	Флора го заобиколи бързо, за да отвори вратата, която водеше към улицата. Фреди вече бе изкачил половината стълби.
	— Здрасти — усмихна се лъчезарно тя. — Видях те от прозореца. Реших да ти спестя труда да вадиш ключовете от джоба си.
	— А. Добре. Благодаря — отговори равно Фреди. Видя Трой и отстъпи встрани, за да му направи път да мине. Опита да се стегне, да се преструва, че всичко е наред. — Здрасти, човече, как е?
	— Добре, приятел — кимна Трой. — Къде се губиш? Не съм те виждал от доста време?
	— Работя — кимна Фреди и извъртя очи.
	Трой изтича по малкото стълбище и започна да се занимава с високотехнологичната ключалка на колелото си.
	— Помисли ли по въпроса за излизането с мен някой уикенд?
	— Ъм, да… да… Определено мисля за това.
	Флора прехапа устна, докато гледаше как брат й набутва ръце в джобовете си и кима приятелски, сякаш можеше да контролира бъдещето си. Помисли си, че сърцето й ще се пръсне само като го гледа колко упорито се старае да изглежда нормално, а не като човек, който след двадесет минути ще бъде откаран в съда за разглеждане на делото му за изнасилване.
	— Не мисли, просто го направи — отговори Трой, сложи в джоба на якето си един гаечен ключ и изкара карбоновия си велосипед от скривалището му зад кофите за боклук.
	— Имал ли си още проблеми с крадци напоследък? — попита Фреди, сменяйки бързо темата.
	— Не и напоследък. Тази ключалка беше най-доброто решение, въпреки че мисля, че вече знаят, че е най-добре да не се занимават с мен. — Той прехвърли крак над колелото и седна на седлото, едва след това забелязвайки спадналата предна гума. — Ах! Негодници такива!
	Флора се опита да скрие усмивката си, когато той скочи отново от колелото и след като разгледа гумата, откри голям колкото палеца му разрез по вътрешния й ръб. Изруга гневно и се изправи.
	— Съжалявам, приятел — направи извинителна физиономия Фреди.
	— А, няма нищо — отговори задъхано Трой, сложил ръце на хълбоците и със зачервени от гняв страни. — Това няма да им се размине. Този път ще покажа лицата им на полицията!
	— Какво искаш да кажеш? Как?
	Трой посочи към прозореца си. На перваза отвътре едва се забелязваше една малка черна камера.
	— След като изчезна последното колело, от полицията ме посъветваха да я сложа. Сега ще видим кой ще се смее последен, нали?
	— … Трой, кога си я сложил? — сбърчи чело Флора.
	— Кое? Камерата ли?
	Тя кимна.
	— По-рано през лятото. Мисля, че през юли.
	Флора усети как пулсът й се ускорява и погледна към Фреди, който, объркан, просто се взираше в нея.
	— Пазиш ли записите?
	— Разбира се, всяка вечер всичко се качва автоматично в облака ми. Защо?
	Флора се опита да запази спокойствие.
	— Дали ще улови хора, които се качват по стълбите?
	— Записва всечи човек, животно и проклет крадец, който се доближи до апартаментите.
	Флора се втренчи съсредоточено във Фреди с вид, който той винаги бе наричал нейното „изражение, което крои нещо“, а след това отново погледна към Трой.
	— Ей, Трой, ако имаш резервна гума, ние ще задържим колелото ти, докато отидеш да я вземеш — усмихна се тя, опитвайки се да изглежда услужлива.
	— О, много мило. Благодаря. — Трой кимна, хванал се на усмивката й, предаде колелото в ръцете й и тръгна внимателно нагоре по стълбите с бутонките си.
	Флора изчака вратата зад него да се затвори, след което си позволи да си поеме рязко въздух.
	— О, Господи, Фреди, осъзнаваш ли какво означава това?
	— Не, всъщност не — погледна я неразбиращо той.
	— Фредс, ти каза, че Мили дошла в апартамента ти на следващата вечер, нали? Когато разбрала, че двамата с Аги сте се разделили.
	Фреди пребледня, сякаш отново преживяваше събитията.
	— Да, но не мога да го докажа. Никой не я е видял да влиза, а съквартирантката й не се отказва от историята си, че е била вкъщи цяла вечер и е плакала. А уличната камера показва просто човек с качулка, който слиза от такси. По нищо не личи, че е тя. Не можем да видим… — Очите му се отвориха широко. — Не можем да видим лицето й!
	— Но се басирам, че камерата на Трой може! И ако успееш да докажеш, че е тя, това води до големия въпрос защо, ако си я нападнал, тя доброволно е дошла отново в апартамента ти още на следващия ден?
	Фреди внезапно отметна глава назад и се разсмя, разперил ръце, докато дъждът продължаваше да се сипе отгоре.
	— Господи, Флос, ти май току-що проби една дяволски голяма дупка в историята й!
	Флора подпря колелото на стената и извика:
	— Знам!
	След това също разтвори ръце и го прегърна. Той я завъртя на място толкова бързо, че краката й се вдигнаха от земята, и двамата започнаха да се смеят и да плачат.
	— Ти винаги си била най-любимата ми сестра — усмихна се широко Фреди, прегръщайки я силно.
	— Господи, трябва да кажем на адвоката ти — извика тя и го погледна, внезапно отново станала сериозна.
	— Да, права си. Ще му се обадя. О, не, почакай. — Фреди зарови пръсти в косата си. — По дяволите, колко е часът?
	Флора погледна часовника си и направи физиономия.
	— Той вече е в съда. Трябва да тръгваме веднага. Бързо, иди да облечеш костюма, колата чака. Аз ще се опитам да намеря записа в облака на Трой.
	В този момент се появи Трой с нова вътрешна гума, увиснала на ръката му.
	— Така — въздъхна той. — Да видим…
	Но Флора вече беше изкачила половината стълби, повеждайки го в сградата със себе си.
	— Ей, какво става?
	— Нямам време да ти обяснявам, Трой — отговори задъхано тя, бутайки го по гърба, за да върви по-бързо. — Ще ти кажа всичко, обещавам, но сега е супер спешно и нямаме нито миг за губене.
	— Ами колелото ми? — възрази Трой и се намръщи, когато Фреди изтича покрай тях, вече изхлузвайки през глава прогизналата си тениска.
	— Ти си добър човек, Трой — потупа го по рамото Фреди. — Дължа ти една бира или десет.
	Три минути по-късно Флора се върна с флашка в ръката и усмивка на лицето. Родителите й вече бяха в колата, а Фреди заключваше притеснено вратата с треперещи ръце. Той се обърна с лице към нея, сега по-изплашен, отколкото когато и да било преди, сякаш надеждата беше най-ужасната от всички идеи.
	— … Намери ли го?
	— Да. Хванахме я. Всичко приключи, Фреди.
	Фреди отпусна рамене и от гърдите му се изтръгна ридание и Флора го прегърна и започна да разтрива гърба му, докато стресът от изминалите няколко месеца го завладяваше. Тя видя пребледнелите лица на родителите им да ги гледат тревожно през мокрите от дъжда прозорци. Но видя и още нещо.
	Трябваше да погледне два пъти, за да познае крехката фигура, застанала на отсрещния тротоар, скръстила защитно ръце пред себе си, навела притеснено брадичка, онази забележителна огнена коса, грейнала в дъжда.
	Флора ахна. Въпреки строгите предупреждения на Фреди тя беше писала няколко пъти на Аги с молба да й се обади, като й казваше, че е спешно, но Аги не бе отговорила, и в отчаянието си вчера, осъзнавайки, че рискува някой друг да я чуе (нов приятел, съквартиранти, чистачката), Флора бе оставила гневно съобщение на телефонния секретар, в което обясняваше какво точно се случва с бившия й приятел и причината той да изчезне сякаш е умрял. Безразсъдно? Да. Имаше голяма вероятност Фреди да остане верен на думата си и ако откриеше какво е направила зад гърба му…
	Но нямаше да се стигне дотам.
	— Какво има? — попита Фреди, усетил, че тя се изправя и се отдръпва от него. Погледът му проследи нейния и той остана неподвижен, когато видя Аги да гледа към него, опърпана и нещастна. Но тук.
	Тя беше дошла.


>	Епилог

	Аукционната зала беше препълнена, жуженето на разговорите повече приличаше на тези от коктейлите, отколкото аукционите на предмети на изкуството. Флора седеше неподвижно на мястото си, сложила табелката на скута си, и оставяше бърборенето да минава покрай нея. Чувстваше се странно спокойна сред този шум, когато завихрилите се страсти и бури от лятото започваха да се превръщат в спомени, които един ден вече нямаше да болят, а щяха просто да се превърнат в позабравени факти без никакви чувства — безсънна нощ в Антиб, една разкрита лъжа… Щяха да се превърнат точно в това — низ от думи, поредица от образи без звук, останали без гняв и болка, без отчаянието и объркването, които се бяха стоварили върху нея това лято.
	Една ръка стисна рамото й, специалистът по съвременно азиатско изкуство на „Кристис“ я гледаше с усмивка.
	— Помислих си, че може да те видя тук. Поздравления! Какъв проект. Много искам да ми разкажеш за него. Да закусим заедно следващата седмица?
	— Разбира се — кимна тя.
	Флора се загледа хладно в две жени, които се поздравяваха радостно в далечния край на стаята, като начервените им устни не докосваха страните им. Отвърна поглед, недокосната от вълнението им, и вместо това се загледа в един по-възрастен господин, който седеше сам и разглеждаше каталога с огромен интерес, сбърчвайки чело малко повече на някои страници, приближавайки ги близо до върха на носа си.
	Самата тя, разбира се, не си бе направила труда да разгледа каталога, знаеше наизуст колекцията, която се продаваше тази вечер. Виждаше дълбока ирония във факта, че ще наддава за една от картините, които сама бе открила — и не само открила, но описала, проучила, наименувала, върнала на света. Естествено, тази вечер тя представляваше други клиенти. Ангъс бе обещал да е тук, за да представлява семейство Вермей като продавачи и да се погрижи всичко да протече гладко. Но, разбира се, самолетът му бе закъснял…
	— Флора! Не сме се виждали цяло лято. Трябва да обядваме заедно.
	Флора се усмихна и кимна към галериста от улица „Бъртън“.
	— Чудесно. Непременно.
	Нямаше никой и от семейството. Според Ангъс бяха говорили за това дълго и подробно, обявата в Асоциацията на търговците на предмети на изкуството бе приета добре и на нея се бяха отзовали много хора, особено след като в пресата се появи информацията за истинската роля на Фон Ташелт във войната. Въпреки че не можеше направо да бъде наречен герой, защото бе спечелил прекалено много от сделките си с Третия райх, усилията му да спаси обречените и преди всичко това, че бе измъкнал тринадесет деца в каси с картини, бе помогнало много за възстановяването на репутацията му и доброто име на семейството.
	Накрая все пак бяха решили да не се появяват тук лично, което можеше да се сметне за „показност“ или търсене на внимание, и вместо това бяха решили да публикуват отворено писмо в началото на каталога, в което повтаряха желанието си да върнат заграбените произведения на изкуството в тяхната колекция на законните им собственици, а в случаите, в които това не беше възможно — както показваше този аукцион — да съберат средства за фондация за подкрепа на децата на бежанци.
	— Фло! Надявам се, че си поискала увеличение на заплатата си! Да пием кафе скоро? — Вицепрезидентът на отдел „Бижута“ на „Бонъмс“ се беше запътила към мястото си, вдигнала високо вежди.
	— С удоволствие.
	В идеалния случай и Флора нямаше да е тук. Независимо от това дали семейството щеше да присъства в аукционната зала или не, в момента, в който представеха първия лот, те всички щяха да се появят около нея — спомените щяха да витаят наоколо, щеше да чува отново гласовете им да бърборят и да вижда очите им да я преценяват, да я разглеждат, да я анализират… Флора подсмръкна тихо и изправи гръб, вдигнала високо глава.
	Всичко беше наред. Просто поредният аукцион. Беше тук само за картината на Сьора — среден по размер портрет на мавърска жена за вилата в Ибиса на един нов клиент от Германия. Беше ходила там миналата седмица, за да види и „почувства“ мястото, въпреки че вече беше осемдесет процента сигурна, че картината на Сьора е идеална. Ориентировъчната цена беше 18 000 — 20 000, но тя беше готова да стигне до 27 250.
	Тихите стъпки на обувки с кожени подметки и облак от одеколон известиха пристигането на някого, който седна до нея, някой, който не беше Ангъс, за когото пазеше мястото.
	Тя се обърна и видя Макс Сен Джон от _Concours dʼÉlégance_ на „Бонъмс“ да се настанява до нея. Флора не му каза, че мястото е заето.
	— Флора! Как си? — измърка той с тих, копринен глас, във вихъра си в тази стая, която се пълнеше с познати лица, с хора, заемащи местата си, докато часовникът все повече се приближаваше към осем.
	— Много добре, Макс — отговори тя. — Не мислех, че ще те видя тук тази вечер. Отдъхваш, правейки същото, което и когато работиш?
	— Има един малък натюрморт, който Синтия е харесала — купа с круши — усмихна се той.
	— О, да — кимна тя. — Редон. Прекрасен е. Наистина очарователен. Невероятни сенки.
	— Разбира се, ти си експертът! — разсмя се той, бутвайки я с лакът в талията.
	— Е, не бих казала експерт — възрази Флора и отново погледна към тълпата. — Може би внимателен наблюдател.
	— Басирам се, че е било истинско преживяване да се погрижиш за колекцията — погледна я съсредоточено той.
	Името й се споменаваше навсякъде като експерта, който е работил по „изгубената“ колекция, и Ангъс всеки ден танцуваше от щастие, докато непрекъснато ги търсеха нови клиенти. Всъщност Флора не само не загуби работата си (Ангъс й се беше разкрещял най-вече за това, когато бе прочел имейла и — _Ти полудя ли? Престани да се опитваш да напуснеш, по дяволите_!), а позицията й стана още по-стабилна, откогато и да било по-рано, бе получила увеличение на заплатата и освен това и дял в компанията.
	Беше успяла. Донякъде.
	— Наистина беше доста интересно преживяване — отговори сдържано тя, спомняйки си градския бал в Сен-Пол-де-Ванс, как Ксавие бе танцувал с нея, отказвайки да я пусне, онзи поглед в очите му, когато най-после просто бе _спрял_ — спрял в средата на дансинга, спрял да се преструва, спрял да я отблъсква…
	Тя прехапа устна и погледна надолу, но само след миг вдигна отново очи. Сърцето й не беше разбито. Нямаше смисъл от тези прекалени емоции. Щеше да се оправи напълно съвсем скоро.
	Относително скоро.
	— Не мога да си представя какво е било за теб да работиш толкова отблизо с тях по средата на онзи скандал… Много стресиращо. — Той издаде лек неодобрителен звук. — Между другото, медиите вече съвсем се отказаха от тях. Сега си имат нова жертва след последните разкрития за Жан-Люк Десаньо. Предполагам, че си чула?
	— Десаньо? — попита невинно Флора.
	— Сигурно си много млада, за да го помниш. Оттеглил се състезател във Формула 1, печелеше всичко през осемдесетте, преди Шумахер и „Ферари“. Клюкарската колона на „Венити Феър“ намекна за _неуместен интерес_ към млади момичета и след това няколко от тях проговориха. Не мога да кажа, че са се постарали да скрият за кого става въпрос, така че вероятно са доста сигурни във фактите си. Както и да е, разбрах, че жена му го напуснала. — Той понижи глас. — Преди време му продадох едно „Порше 959“, но трябва да ти кажа, че така и не го харесах. Винаги съм го смятал за доста съмнителен тип.
	— Господи — изрече сериозно Флора и си отбеляза наум по-късно да изпрати съобщение на Стефан. Вече официално не беше в списъка й с хора за ликвидиране.
	Представиха първия лот, като двама носачи с бели ръкавици внесоха голям орнамент, покрит с черно платно. Флора се опита по спомени да познае какво е. Опита се да я е грижа. Някога тези аукциони караха сърцето й да забие лудо и кръвта й да заври, докато наддаваше срещу богатите, арогантните, опитните, привилегированите. Вълнението, когато печелеше, я поддържаше седмици; някога обичаше да противопоставя своята природна сдържаност срещу нетърпеливи страсти, като ставаше така безстрастна, както участник в игра на покер с голям залог, докато използваше стратегическия си усет за правилния момент и за натиск срещу хората с по-дебели портфейли. Но сега? След като се върна в Лондон, бе изгубила жаждата за тези малки битки. Вършеше работата си, но без ентусиазъм или гордост; трябваше да е в еуфория след най-големия проект в кариерата й, но не изпитваше нищо.
	Аукционерът застана отпред и осветлението се промени, насочвайки вниманието на всички върху покрития предмет на подиума. Разговорите стихнаха, хората седнаха по-изправени на столовете си.
	Флора усети, че и тя се променя. Тихото напрежение в процеса на продажбата я накара да се почувства като опъната тетива и цялото й внимание се съсредоточи върху „какво“ и „кой“ на сцената. Знаеше как да оглежда стаята, без да обръща глава, кога да се включи в наддаването, кога да излезе, а после отново да се включи за финалния удар. _Това_ беше нейната специалност — наддаване без емоции, където страстта беше истински враг. Както и в живота, за нея се плащаше прекалено скъпо.
	Дръпнаха платното от предмета на подиума и през стаята премина възхитен шум. Флора се почувства така, сякаш през костите й са преминали стоманени прътове и я държат изправена и вцепенена… Какво?
	Пулсът й инстинктивно се вдигна до 104 удара в минута — тя огледа стаята, няколко групички хора бяха привели глави, приковали погледи върху наградата, и кимаха, а други забързано прелистваха каталога, за да намерят скулптурата.
	— Дами и господа, първият ни лот тази вечер — „Дървото на любовта“. Една невероятна бронзова скулптура. Височина сто и единадесет сантиметра, тегло четири килограма и триста грама…
	Флора продължи да оглежда тълпата, като погледът й настойчиво се връщаше към бронзовата фигура, която я привличаше като магнит.
	— … Уникална възможност да закупите тази вечер от частната колекция на семейство Вермей скулптура на самия Ксавие Вермей, досега работил под псевдонима Ив Демаре. Скулптурата се предоставя ексклузивно за днешния аукцион, като всички приходи ще бъдат дарени на фондацията, основана от семейството.
	Беше чудесен жест, Флора го разбираше — още една малка проява на щедрост, нещо, което семейството да върне на света, още един начин да кажат „съжалявам“.
	— Кой ще започне от седемнадесет хиляди паунда?
	В далечния ъгъл се вдигна ръка и Флора едва не подскочи, като я видя.
	— Седемнадесет и триста?
	Още една ръка. Тя усети как пулсът й се ускорява и устата й пресъхва, докато гледаше как цената се вдига главоломно. След няколко минути бяха надминали 25 000 паунда.
	Флора гледаше втренчено красивата скулптура, спомняйки си как я бяха прегръщали ръцете, които я бяха изваяли. Под единствения лъч светлина всяка вдлъбнатина и всяка частица от бронза бяха подчертани — сферата с текстурата на неравна пръст под краката на влюбените, извитите им стройни тела, приведени едно към друго, разветите коси и вдигнатите нагоре ръце, разперени в еуфория…
	— Двадесет и седем и шестстотин.
	Аукционерът кимна кратко към нея и в следващия миг погледът му се насочи към една жена, която седеше три реда напред. Флора подскочи, осъзнавайки, че е помръднала.
	Нещо повече. Беше вдигнала ръка. Беше се включила в наддаването. Какво? Не! Не беше дошла, за да купува това…
	— Двадесет и осем и двеста.
	Аукционерът отново кимна към нея. Флора се втренчи ужасено в него. Сякаш бе изгубила контрол над собственото си тяло.
	Опита се да се съсредоточи, да се успокои. Нямаше да участва в надпреварата. Просто дишай, Флора.
	Огледа се наоколо, съвземайки се, връщайки си обичайното си спокойствие. Наддаваха двама души — ново включване по телефона (което тя никога не бе харесвала, защото не можеше да види срещу кого е изправена) и зачервената жена пред нея, чийто грим блестеше на светлината. Служителят на „Кристис“, който бе на телефонната линия с другия човек, останал в наддаването, я наблюдаваше, за да види дали ще се върне в играта.
	Флора се насили да гледа, въпреки че вече не чуваше цифрите заради рева на кръвта, която се бе втурнала в главата й. Наблюдаваше как двамата наддаващи се увличат все повече в битката, виждаше решителното изражение на жената, но от начина, по който ноздрите й се разшириха съвсем леко при двадесет и девет хиляди — лицето й беше в профил, докато оглеждаше залата за други наддаващи — беше ясно, че наближава границата на това, което може да плати. Наддаващият по телефона щеше да спечели при следващите няколко хиляди.
	Флора се втренчи в скулптурата. Ако даваше съвет на клиент, нямаше да отиде над 25 000. Наддаващите вече се бяха увлекли и плащаха прекалено много. Скулптурата беше зашеметяваща, но скулпторът не беше известен.
	От друга страна, освен очевидното му майсторство, той беше от видно семейство и това добавяше стойност като нещо рядко срещано.
	Учуди се, когато наддаващият по телефона се отказа при 33 800, беше предположила, че който и да е той, вече е спечелил (не че беше лесно да се предположи нещо, когато човекът дори не беше в залата), но ако съдеше само по реакцията на жената, тя беше на границата да не може да си позволи скулптурата.
	Жената остана съвсем неподвижна — вече беше на косъм да спечели — докато аукционерът отново насочи поглед към залата, оглеждайки тълпата, за да провери за други наддаващи, сложил ръка върху чукчето, готов да замахне.
	— За последен път тридесет и три хиляди и осемстотин паун… Благодаря ви, мадам.
	Погледът му отново бе насочен към нея и Флора откри, че ръката й не само се бе стрелнала нагоре, но все още беше вдигната, права като пръчка пред очите на всички, сякаш искаше да отговори на въпрос в училище. Засрамена, тя свали ръката си. Какво й ставаше? Не искаше тази скулптура.
	Искаше я. Искаше я отчаяно. Това беше единственото, което щеше да има от него.
	Не. Не я искаше. Защо да харчи толкова много пари, само за да й припомня как се бе чувствала в прегръдките му, какво бе усещането да се къпе в погледа му, да е тази, която го кара да въздиша, да се усмихва, да стене? Защо да дава всичките тези пари, за да преживява отново чувството, когато го гледаше как си тръгва и я изоставя, след като тя го беше изслушала? Защо ще иска да помни това? Защо да плаща за тази привилегия? Не, да плаща _прекалено много_ за тази привилегия. Сигурно е полудяла. Сигурно е…
	Ръката й отново се стрелна нагоре. О, Господи. До нея Макс се разсмя.
	— Давай, Флора — каза тихо той. — Просто се довери на инстинктите си.
	Хората около тях се обърнаха да погледнат, но звукът на тази дума я накара да се съвземе — _инстинктите_ й вече я бяха предавали.
	Макс изглеждаше учуден, дори малко смутен, но тя не почувства нужда да обяснява; беше дошла на себе си.
	Наддаващият по телефона отново се бе включил в играта, но този път, когато аукционерът погледна към Флора, тя задържа ръцете си долу (като седеше върху тях) и поклати твърдо глава. Помисли си, че сега вече е ясно, че се оттегля, докато се опитваше да се успокои.
	— Лош късмет — промърмори Макс до нея, когато чукчето се спусна надолу и наддаващият по телефона спечели.
	— Нищо подобно. Човек трябва да знае кога да се откаже — отговори бързо Флора. — Хубава скулптура, но нямам намерение да се откажа от здравия си разум заради нея.
	— По това си личи истинският професионалист — кимна одобрително Макс, но в очите му се четеше въпрос.
	Публиката заръкопляска учтиво, докато мъжете с бели ръкавици изнасяха бронзовата статуя. Флора стана от мястото си. Нямаше да остане за картината на Сьора. Нервите й бяха пред скъсване. Искаше просто да се махне оттук, беше сгрешила, като мислеше, че може да се справи.
	— Няма ли да останеш за Фошо? — попита изненадано Макс и обърна крака настрани, за да й направи място да мине.
	— Не, вече съм го виждала — усмихна се тя. — Късмет с Редон.
	— Благодаря ти, да. Наближава голяма годишнина от сватбата и реших, че трябва да направя някакво усилие, преди тя да разбере какъв съм всъщност и да избяга с треньора по тенис.
	Флора се разсмя и го потупа по рамото.
	— Довиждане, Макс.
	— Поздрави баща си.
	— Разбира се — отговори тя и тръгна по пътеката към масата в задната част на залата, за да остави табелката си. Хората зяпаха ли я? Не можеше да не си помисли, че по някакъв начин знаят, сякаш необмислената й прибързаност бе издала всичките й тайни от лятото.
	— Няма ли да останете? — попита момичето на гардероба, когато взе номерчето й и започна да търси червеното й палто от двойно тъкан кашмир.
	— Не. — Думата прозвуча почти като ридание, учудвайки и двете.
	Флора даде прекалено голям бакшиш, обърна се на другата страна и тръгна колкото може по-бързо към вратата с отчаяно желание да почувства свеж въздух върху лицето си. Изведнъж почувства, че се задушава, сякаш дробовете й се бяха свили и смалили, стаята беше станала прекалено гореща, миналото прекалено близо.
	През вратата видя, че вали дъжд, видя забързани хора, вдигнали чадъри над главите си, и изскочи навън, нетърпелива да усети дъжда, сякаш проблемите бяха мастило, което можеше да се отмие, а той — петно, което можеше да избърше.
	Остана най-отгоре на стълбите за момент, чудейки се накъде да тръгне, заслушана в градския шум от клаксони на коли и свистенето на водата, която пръскаше от мокрите гуми. Срещата й с Фреди и Аги беше след час и тя нямаше планове. Кафе може би?
	По-скоро водка с тоник. Чувстваше се разтърсена и… Тогава го видя. Той слизаше от една кола — несъмнено тук, за да види на каква цена се е продала скулптурата му. Шофьорът държеше чадър, но той поклати небрежно глава и закопча копчето на сакото си. Изглеждаше добре — различен — в елегантния черен костюм и бяла риза, много далече от хаотичните му, почти разсъблечени дрехи от лен през лятото, онова лято, когато животът и на двамата едва не бе разбит.
	С наведена глава, пазейки се от дъжда, той се затича по същите стълби, на които стоеше и тя, приличен на принц сред обикновените хора. Флора се обърна инстинктивно на другата страна, усети полъха на вятър, когато той се втурна покрай нея, улови аромата му — и това беше всичко, спомените нахлуха в главата й, стоварвайки се върху нея със съкрушителна сила.
	Защо той трябваше да е човекът, който я караше да се чувства по този начин? Инес й беше казала, че страстта рядко следва правилата, но изминалите няколко седмици бяха най-лошите в живота й, докато се бе опитвала да убеди себе си, че той е просто една средиземноморска буря, която бе нахлула в живота й, беше запратила всичко в стените и след това бе отлетяла; беше се опитвала да се убеди, че след едно малко подреждане животът ще продължи както преди. Но той не бе продължил както преди и тя знаеше, че това никога няма да се случи. Слънцето бе изчезнало от небето й.
	Не изчака да чуе тропването на вратата, която се отваря със замах. Спусна се бързо надолу по стълбите и зави зад ъгъла, заслепена от сълзи. Дъждът валеше силно, но нея не я беше грижа, дори не го забелязваше. Добре че валеше и скриваше сълзите й, докато тя се препъваше сред тълпата.
	— Почакай!
	Неговата ръка, нейната китка. Той я завъртя в танц, който се превръщаше в тяхната тарантела, и очите й веднага се втренчиха в това необикновено лице, което я бе завладяло като магия.
	— Флора — изрече задъхано той, от плът и кръв, със слънчев тен и ухание на бергамот, само на няколко сантиметра от нея. Виждаше дъжда в косата му, своето лице в очите му.
	— Остави ме на мира, Ксавие! — извика тя и издърпа ядосано ръката си от неговата, привличайки любопитните погледи на бързащите край тях хора.
	— Не мога.
	— Не ме интересува.
	Тя отново тръгна, промушвайки се сред тълпата, отдалечавайки се от него, бягайки от него.
	Неговата ръка. Нейната китка. Отново.
	— Чуй ме…
	— Не. Чух достатъчно.
	Тя се опита да измъкне ръката си, но този път той я държеше по-здраво. Не можеше да го изиграе два пъти.
	— Виж, сгреших, съгласен съм. Разочаровах те, когато имаше нужда от мен. — Всяка дума сякаш бе облечена в кадифе, гласът му като ласка, в която можеше да се сгуши.
	— Но всъщност нямах нужда от теб — отговори хладно тя и видя как думите й го нараняват. — Обвинението беше свалено. Онази жена е обвинена във възпрепятстване на правосъдието. Беше излъгала, точно както ти казах. — Тя погледна в тези тъмни, проблясващи очи, за да види изражението им, когато той разбереше, че я е пожертвал — пожертвал е тях двамата — напразно.
	И го видя.
	— Трябваше да ти повярвам.
	— Прав си по дяволите, трябваше — отговори тя и гневът й се излъчваше от нея като нажежена, бяла топлина. — Но ти ме остави да се изправя пред всичко сама. _Ти_, който по-добре от всички трябваше да знаеш колко самотно е, когато си заобиколен с лъжи! Само ти можеше да го разбереш, но не го направи. Просто не можа да погледнеш отвъд собствената си болка, собствената си загуба. Никой друг нямаше значение. Не и аз. Аз нямах значение.
	Той се взираше в нея, решителен и непоколебим.
	— Трябва да разбереш — преживяхме _години_ на травма с Наташа. Това съкруши всички ни. Тя не е единствената жертва, разбираш ли? Майка ми не може да се храни, баща ми не може да спи. Аз нямам свободата да живея живота си така, както искам, където искам, правейки каквото искам. Всички ние живеем живота си през призмата на това от какво се нуждае тя, Флора. Как можех да й обясня какво означаваш за мен и в следващия момент да й разкажа за брат ти? За нея това щеше да е предателство. Нямах избор!
	— Така е. И предполагам, че никога няма да имаш.
	Флора примигна срещу него, опитвайки се да поддържа гнева си. Разбираше дилемата му, макар и да не можеше да му прости, но нямаше смисъл нито от състрадание, нито от прошка. Нямаше да има извинение, нямаше да има молби, защото това беше суровата истина, която винаги щеше да ги разделя. Фреди бе имал късмет. Той бе успял да получи справедливост навреме, но за Наташа беше прекалено късно. Ксавие беше прав, те бяха живели с раните прекалено дълго и тя беше прекалено наранена, за да може някога да се отдели от него. Флора никога нямаше да може да разчита на Ксавие. Наташа винаги щеше да е на първо място.
	— Ти си хванат в капан, Ксавие. Но аз не съм.
	Тя се обърна, бърза като светкавица, и се стрелна в тълпата, вдигнала високо ръка, за да спре първото минаващо такси.
	— Флора, чакай! — извика той, настигнал я след три секунди, застанал до рамото й. — Ти не разбираш. Затова съм тук. Нещата се промениха. Пресата във Франция — всичко за Десаньо излезе наяве. Наташа даде показания в полицията за това, което й е причинил. Изглежда, ще го съдят. Не разбираш ли? Това я освободи. Най-после може да продължи живота си.
	Едно такси беше спряло до бордюра пред нея и Флора, която бе понечила да отвори вратата, спря, усетила как пулсът й се ускорява при тази новина.
	Хората бързаха край тях, превърнали вестници в импровизирана защита от дъжда, втурнали се да намерят подслон, и докато гледаше към него, Флора осъзна, че и те двамата сигурно също са прогизнали, въпреки че тя не го усещаше. По-скоро си спомняше последния път, когато бяха стояли в дъжда и когато се чувстваше по същия начин — желаеше го, без да го разбира.
	— Наистина се надявам да е така — каза тъжно тя. — Наташа го заслужава. Всички вие го заслужавате.
	Тя отвори вратата на таксито, но Ксавие я спря по средата с протегната ръка.
	— Къде, по дяволите, отиваш? — извика той. — Не чу ли какво казах току-що? Вече няма причина да не сме заедно.
	— Всичко свърши, Ксавие — поклати глава Флора. — Не мога да бъда с човек, на когото нямам доверие — а аз не мога да ти вярвам, че няма отново да ме отхвърлиш. Съжалявам, но каквото и да мислиш, че има между нас, то не е достатъчно.
	— То е всичко! — извика през дъжда той. — Знаеш ли как те намерих току-що? Усетих аромата на косата ти! В този град, с всички тези хора, в проливния дъжд, аз усетих твоя аромат. Обърнах се и те видях да тичаш в обратната посока, въпреки че им бях казал да те задържат, докато дойда.
	Шофьорът на таксито подаде глава през прозореца.
	— Виж, момиче, качваш ли се или не? — попита той.
	Преди Флора да успее да отговори, Ксавие извади бързо двадесет паунда от джоба си и му каза да тръгва.
	Флора се втренчи в него с отворена уста. Той сви рамене и на устните му заигра усмивка.
	— Какво? Готов съм да платя каквото и да е, ако мисля, че това ще те върне при мен. Двадесет паунда? Тридесет? Няма граница.
	Тя почти се засмя, но не съвсем. Да се засмее означаваше да го допусне до себе си, а тя не искаше — не можеше отново да направи това. Уморена от битката, Флора отпусна рамене.
	— Не разбираш ли, Ксавие? Ние не носим нищо добро един на друг. Ние сме само една ужасна бъркотия от желание и несигурност. Аз не мога да живея така. С теб не знам кое е горе и кое е долу.
	Той направи крачка към нея.
	— Това е добре. Когато човек се влюби, животът му трябва да се обърне с главата надолу.
	— Да се в… _влюби_? — заекна тя. — Да не си се побъркал напълно? Как изобщо можеш да използваш тази дума? Това е вторият най-дълъг разговор, който сме имали!
	— И какво от това? Ти ме спечели още с „Върви по дяволите“.
	Този път тя се засмя въпреки нежеланието си и видя как изражението му омекна, когато чу смеха й.
	Това му вдъхна смелост и Ксавие направи още една крачка към нея, вече застанал толкова близо, че пръстите на краката им почти се докосваха.
	— Всъщност беше преди това. Влюбих се в теб в секундата, когато влязох и те видях да се бориш с щрауса. — Той замълча за секунда и в очите му светнаха игриви пламъчета, които накараха сърцето й да прескочи един удар. — Откъде знаеше, че това е една от фантазиите ми?
	Флора се засмя отново, объркана от хумора му в такъв момент, но спря много бързо, когато пръстите му отметнаха косата от лицето й. Опита се да го разгадае, да му се противопостави, знаейки, че няма да успее да направи нито едно от двете.
	— Казва се Гърти.
	— Гърти? Щраусът?
	Тя кимна, като й се искаше той да не ухае така прекрасно, искаше й се очите му да не горяха така — желание и смях, и дързост, и смелост се завихряха в тях в опияняваща смесица, която затрудняваше дишането й.
	Ксавие стисна ръката й по-силно.
	— Господи, това също беше във фантазията ми — промърмори той и я накара да се усмихне още веднъж.
	— Нещо друго в тази фантазия, за което трябва да знам?
	В очите му избухна експлозия.
	— Ами, ако искаш да се придържаш към оригиналната версия, там си гола. — Той сви рамене.
	— Така ли? — засмя се Флора, ядосана, че се смее, безсилна срещу чара му.
	— Да. — Той отново сви рамене. — Ти, аз… Гърти.
	Усмивката й избледня, докато се взираше в него и се чудеше как този загадъчен мъж бе успял да промени толкова много, правейки толкова малко.
	— Ние не се познаваме, Ксавие.
	Почувства връхчетата на пръстите му да се притискат към нейните.
	— Напротив, познаваме се. В душите си се познаваме. И двамата го знаем от самото начало. Останалото са просто подробности.
	— Наричаш това да познаваш живота на някого подробности?
	— Да. Единственото, което има значение, е целувката. Целувката разкрива сърцето — каза тихо той и погали леко с палец долната й устна, предизвиквайки потрепване в стомаха й.
	Всичко беше приключило. Кого се опитваше да заблуждава? Главата й не вярваше на нито една дума, която той казваше, но за първи път в живота й това, изглежда, нямаше значение, сърцето й не искаше нищо друго. Щеше да го приеме какъвто и да е.
	— Тогава по-добре да ме целунеш и да ми разкриеш твоето. Погледът му се насочи към устните й и тя усети как я обзема желание.
	— … Не.
	— _Не?_
	Той се усмихна лукаво, отстъпи назад и я хвана за ръката.
	— Първо ще говорим.
	— О, _сега_ искаш да говорим? — възрази Флора, докато той я водеше нагоре по улицата, протегнал ръка, за да извика шофьора си, когото тя вече можеше да види, паркирал на дискретно разстояние от тях. — Не мога да повярвам! Ти си непоправим. Винаги ли ще е така?
	Той спря и я взе в прегръдките си и пръстите му избутваха нагоре косата й, докато тя се взираше в него, вдигнала мокро от дъжда лице: останала без дъх, дезориентирана, негова.
	— Да — прошепна той. — Винаги ще е така.


>	Благодарности

	Тази книга е базирана на истинска история отпреди няколко години, когато бе открит един изоставен апартамент в Париж, останал заключен от Втората световна война. Ясно си спомням снимките, които видях в интернет — потърсете и ще ги намерите и вие — и колко омагьосана бях от тази прашна капсула на времето. Непрекъснато мислех не само за хората, които са били принудени да избягат и да го изоставят, но и защо никой не се е върнал. Все пак какво може да се случи, за да забравиш, че имаш апартамент в Париж!
	И така, къде свършва истинският живот и започва измислицата? Ами, щраусът Гърти е истински (въпреки че може би никой друг не го нарича Гърти), но позволих на въображението си да се отдалечи в почти всичко друго — от мястото на апартамента и разположението на стаите до собствениците му и причината да го изоставят — и въпреки че съм използвала някои истински имена като Огюст Реноар и Амброаз Волар, други като Фошо и Хубер са измислени, както са измислени и всички описани картини. Наистина се надявам историята да ви е харесала, но, разбира се, историческите й корени са в болезнено реални събития и аз напълно разбирах това, докато я разказвах. Дори и седемдесет години по-късно, тези неща не са леко четиво, а и не би трябвало да са.
	Бих искала да благодаря на блестящия си, непобедим, „дай ми диаграма“ агент Аманда Престън за проявения ентусиазъм, когато за първи път споменах идеята да напиша тази история. Не бях сигурна дали да го направя, защото историята на откриването на апартамента беше отразена широко в медиите и не бях убедена, че ще мога да се справя достатъчно добре. Както винаги, Аманда ми даде смелостта да се опитам.
	Благодаря също на невероятния екип на „Пан Макмилън“, които прегърнаха тази книга с желание и любов, създавайки една красива корица — благодаря на Джеймс Анъл — и енергичната маркетингова кампания — да, имам предвид теб, Джоуди Мълиш! Задължена съм на редактора си Мери Чембърлейн и коректора Амбър Бърлинсън, които взеха един много сгъстен сюжет и ми помогнаха да го опростя и канализирам; също и на редакторите ми Виктория Хюз — Уилямс и Каролайн Хог, които знаеха точно как и кога да размахат камшика. На Ана Бонд, Даниел Дженкинс, Елоиз Уд и Кейти Джеймс — всички ще получите много силни прегръдки следващия път, когато ви видя, така че може би трябва да се подготвите?
	На моите родители Малкълм и Мели и родителите на съпруга ми Виктор и Лин, вашата обич и подкрепа са безценни. Вие имахте вяра в мен дори и преди първата книга да бъде завършена, а писането на две книги на година с малки деца е възможно само заради вашата помощ с децата, кучетата, чая, сладкишите и виното. Оценявам всяка една от добрините и усилията ви.
	На скъпото ми семейство — благодаря ви, че обиколихте целия полуостров около Антиб с мен само за да мога да огледам големите имения, и особено на моя съпруг Андрес за това, че понесе да плати петнадесет евро за кока-кола. Всичките тези мили в Прованс — Господи, Сен-Пол-де Ванс на тридесет и пет градуса горещина! — може и да бяха изминати в името на проучването, но всички вие направихте това наистина забавно. Ако пътуването е целта, не искам нашето никога да свършва.
