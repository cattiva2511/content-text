	Хората си мислят, че животът се е променил изключително много от далечното минало до днес. И все пак, ако прочетем някои от историите за провинили се будистки монаси и монахини, живели преди 2500 години в Индия, ще ни стане ясно, че има неща, които никога не се променят.
	В един женски манастир по времето на Буда, много преди появата на отходната канализация, работата на една от монахините била да изпразва кофите с изпражнения и други отпадъци от манастирските тоалетни. Рано една сутрин, вместо да ги изхвърли на обозначеното място, нехайната монахиня изсипала екскрементите през стената на манастира.
	По някаква случайност от другата страна в този момент минавал пременен търговец, запътил се към двореца за среща с краля. Каквото и да замислял, всичко се променило, когато върху главата му се изсипала кофа с лайна.
	Търговецът се разстроил. Ядосал се. Разярил се. Знаейки откъде са паднали нечистотиите, той извикал:
	— Това не може да са истински монахини! Това са само стари вещици и проститутки! Ще подпаля свърталището им!
	И като взел една от запалените факли, с които осветявали улиците рано сутрин, той се запътил към женския манастир с клетви и викове, покрит целият с изпражнения.
	Един набожен будист мирянин видял разярения мъж и спокойно го попитал какво се е случило. Когато чул, че една от монахините била хвърлила отгоре му кофа с изпражнения, будистът мирянин възкликнал:
	— Невероятно! Вие сте такъв късметлия! Получаването на лична благословия от света монахиня по този уникален начин предвещава изключително щастие.
	— Наистина ли? — казал лековерният търговец.
	— Абсолютно! Сега се върнете вкъщи, изкъпете се, преоблечете се и тогава вървете в двореца. Нещо прекрасно ще ви се случи днес.
	Търговецът се втурнал към къщи, без да си губи времето да пали манастира, изкъпал се, преоблякъл се и отишъл в двореца. Същия ден кралят му предложил изключително доходоносен правителствен контракт.
	Очарованият търговец казал на всичките си приятели:
	— Ако искате да имате истински късмет в бизнеса, помолете светите монахини за най-добрата благословия — свещени екскременти. При мен помогна!
	Когато чул историята по време на една от обиколките си, Буда смъмрил монахините. Казал им, че са имали късмет с находчивия мирянин, който убедил суеверния търговец, че да ти излеят нечистотии на главата, носи добро. Някои хора могат да повярват на всичко.
	Поради това Буда постановил монашеско правило за монахините. И до днес, 2500 години по-късно, осмото правило за будистките монахини в раздела, наричан _Пасития_, гласи: „Монахинята не бива да хвърля нечистотии през манастирската стена“.
