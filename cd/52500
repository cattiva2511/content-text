	В древни времена един крал си порязал пръста по време на лов. Той повикал лекаря си, който винаги го придружавал по време на ловните излети, и поискал му превърже раната.
	— Много ли е зле? — попитал кралят.
	— Добре? Зле? Кой знае? — отвърнал лекарят и те продължили да ловуват.
	Докато се върнат в двореца, раната се инфектирала, затова кралят отново повикал лекаря. Той я почистил, внимателно я намазал с някакъв мехлем и пак я превързал.
	— Сигурен ли си, че вече е по-добре? — попитал кралят, леко обезпокоен.
	— Добре? Зле? Кой знае? — отново казал лекарят.
	Кралят се разтревожил.
	Тревогите му били потвърдени, когато няколко дни по-късно пръстът бил толкова зле, че се наложило лекарят да го ампутира! Кралят бил бесен заради некомпетентността му и лично го ескортирал до тъмницата, където го затворил.
	— Е, лекарю, добре ли си в затвора?
	— Добре? Зле? Кой знае? — отговорил лекарят, вдигайки рамене.
	— Ти си не само некомпетентен, но и луд! — заявил кралят и си тръгнал.
	След няколко седмици раната зараснала и кралят отново отишъл на лов. Докато преследвал едно животно, той се отделил от останалите и се изгубил в гората. Лутайки се между дърветата, той бил заловен от туземно племе. Това бил свещен ден за тях и ето че намерили кого да принесат в жертва на бога на джунглата! Кралят бил завързан за голямо дърво и жрецът започнал да напява и танцува, докато други точели жертвения нож. Жрецът взел ножа и се приготвил да пререже гърлото на краля, когато внезапно извикал:
	— Спрете! Този човек има само девет пръста. Не е достатъчно съвършен, за да бъде принесен в жертва на нашия бог. Освободете го.
	Няколко дни по-късно кралят успял да се върне в двореца и се запътил право към тъмницата, за да благодари на мъдрия лекар.
	— Мислех, че говориш глупости, като повтаряш: „Добре? Зле? Кой знае?“. Сега знам, че си бил прав. Това, че изгубих пръста си, беше добре. То ми спаси живота. Зле постъпих, като те хвърлих в затвора. Съжалявам.
	— Какво говорите, Ваше Величество? Ако не ме бяхте хвърлили в затвора, щях да съм с вас по време на лова и мен също щяха да ме хванат. А на мен не ми липсва нито един пръст!
