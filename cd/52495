	Случва се хората да ви се ядосат. Дори най-близките. С всички ни е така. Някои са се ядосвали дори на Буда! Та какво можете да направите, когато нечий гняв е насочен към вас? Ще откриете отговора в следващата история.


	Един мъж си седял вкъщи и се наслаждавал на почивния си ден. Жена му приготвяла вечерята, но открила, че няма яйца.
	— Скъпи, би ли отишъл на пазара да купиш яйца? — помолила го тя.
	— Разбира се, мила — отговорил щастливо той.
	Тъй като съпругът никога дотогава не бил ходил там, жената му дала пари, кошница и указания как да стигне до сергията с яйцата, която се намирала в средата на пазара.
	Когато наближил, срещу него излязъл един млад мъж и се провикнал:
	— Здрасти, Камилско лице!
	— Какво! — отвърнал сепнатият мъж. — Кого наричаш Камилско лице?
	Това обаче само окуражило младежа и той започнал да обижда съпруга още по-агресивно:
	— Ей, Леши дъх! Да не си използвал кучешко лайно след бръснене? Дано бълхите на хиляда бездомни псета заживеят под мишниците ти!
	Най-лошото било, че това ставало на публично място, насред пазара, а съпругът не бил направил абсолютно нищо лошо. Той толкова се разстроил и смутил, че се обърнал и си тръгнал.
	— Много рано се връщаш — казала жена му. — Купи ли яйца?
	— Не! — отвърнал сърдито мъжът. — И повече никога не ме пращай в тази нецивилизована, гадна, смърдяща дупка, пълна с грубияни!
	Тайната на успешния брак е да знаеш как да уталожиш гнева на партньора, когато той току-що е преживял нещо неприятно. И така съпругата започнала да го милва и утешава, докато термометърът в сърцето му показал безопасна температура. Тогава тя нежно го попитала как изглежда младежът.
	Съпругът изкривил лице и с едва сдържано възмущение описал човека.
	— О, той ли! — казала жена му, като се подсмихнала. — Той се отнася така с всички. Нали разбираш, като дете е паднал и си е ударил главата. Получил е трайно увреждане на мозъка и оттогава си е такъв смахнат. Горкият, не е ходил на училище, няма приятели, не може да си намери работа, нито някога ще си намери добро момиче, за което да се ожени и да има семейство. Бедният младеж е луд. Той крещи обидни неща на всички. Не го приемай лично.
	Когато съпругът чул това, възмущението му мигновено се изпарило. Станало му мъчно за младия човек.
	Жена му забелязала промяната и казала:
	— Скъпи, на мен все пак ми трябват яйца. Би ли…?
	— Разбира се, мила — отвърнал съпругът и отново отишъл на пазара.
	Когато го видял, младежът извикал:
	— Ей, вижте кой идва! Старото Камилско лице се е върнало с лешия си дъх! Всички да си стиснат носовете — ходеща купчина кучешки лайна току-що се е домъкнала на нашия пазар!
	Този път съпругът не се подразнил. Той се запътил право към сергията за яйца, докато младежът го следвал, сипейки обида след обида.
	— Не му обръщайте внимание — казала продавачката на яйца. — Той се държи така с всички. Луд е. Преживял нещастен случай като малък.
	— Знам. Бедното момче — отвърнал съпругът, докато плащал яйцата.
	Младежът продължил да върви след него до изхода на пазара, все така крещейки неприлични думи. Но този път съпругът ни най-малко не се смутил. Защото знаел, че младежът е луд.
	Ако сте вникнали в смисъла на тази история, следващия път, когато някой ви нарече с ужасни думи или вашият партньор ви се ядоса, просто си представете, че този човек си е ударил главата и е получил временно мозъчно увреждане. Защото в будизма се приема, че ако се гневиш на другите и ги обиждаш, значи си изпаднал във „временна невменяемост“.
	Когато осъзнаете, че човекът, който ви е ядосан, временно е невменяем, ще можете да откликнете със самообладание и дори състрадание: „О, горкият ти!“.
