D>
	Горещи авторови благодарности:
	На Евгения Шпильова — за доматеното насаждение и думата от три букви.
	На Людмила Астахова — за консултативно-конопената помощ.
	На Светлана Дмитриева — за почти съавторското участие.
	На Максим Малявин — за тържеството на съвременната психиатрия над космическите мозъкояди.
	На Андрей Уланов — за това, че не се намесваше.
	На Анна Полянская — за неизменната морална и коректорска поддръжка!
D$


>	Част първа

	Тиодор старателно потупа пръстта с длани, притискайки я и едновременно с това я изравнявайки. Нежнозеленият конопен филиз в средата изглеждаше свежо — ако не знаеш, че това е всичко, останало от разкошния храст. Полина изобщо не вярваше в неговото възкресяване, но пилотът се оказа опитен некромант и късчето корен, намерено на мястото на катастрофата, след две седмици покълна. Уви, дори Михалич не можа да превърне смачканата буца желязо обратно в бидон и се наложи да посадят израстъка в обикновена пластмасова саксия, купена в едно пристанищно магазинче. Там нямаше отдел за цветя, но в ъгъла на рафта стоеше отдавна изсъхнало, обвито в паяжини и вече неузнаваемо растение, чийто саркофаг собственикът се съгласи да продаде срещу символично заплащане — при условие, че Тед сам изхвърли мумията.
	Въпреки старателното измиване, саксията си остана жълта със сиви ивици и несъмнено губеше в сравнение с бидона.
	— Дали да не нарисуваме върху нея череп? — зачуди се пилотът.
	— Трябваше да посадим растението в истински — изкиска се Полина. — Да беше взел от базата главата на змиечовека и да я извариш в стерилизатора на Вениамин Игнатиевич…
	— За кого ме мислиш? — обиди се Тиодор. — Че тя е много малка! А на храста му е необходима поне десетлитрова саксия.
	— А за разсад?
	Пилотът се замисли.
	— Тед! — Капитанският глас от комуникатора беше строг и отривист. — Мисля, че още преди десет минути ти наредих да дойдеш при командния пулт.
	— Да, Станислав Федотович — неохотно отвърна младежът.
	— И?
	— Вече тичам. — Тиодор отръска ръце и се изправи. Но вместо да изпълни заповедта, започна, без да бърза, да смита на купчинка разпиляната по масата пръст.
	— Пак ли? — съчувствено попита момичето.
	— Деветият за седмицата. Явно неотдавна нов випуск абитуриенти са завършили академията, прииждат ли, прииждат! — разпалено се оплака пилотът като от хлебарки. — Даже заплатата не ги отпъжда, стажът им е по-важен.
	— Затова ги пъдиш ти — довърши с въздишка момичето. Впрочем, не особено укорителна. — Може би вече е време да се примириш, а? Все пак по щат ни се полага навигатор, така че рано или късно Станислав Федотович ще го наеме.
	— Ама аз изобщо не затова! — побърза да се оправдае Тиодор. — Нима съм виновен, че никой от тях не ми хареса?
	— А ти ще се жениш ли за него или какво?
	— По-лошо, ще летя с него минимум месец на тази консерва! От жената поне на работа може да избягаш, а тук няма къде! Помниш ли онзи, пъпчивия? Ти готова ли си да ползваш един душ с него?! Или онази кривогледа лелка, от която даже Михалич се стресна? Аз половин час поговорих с нея и после половин ден не можах да събера в една точка собствените си очи. А милото момиче Светочка? Която на теста въведе такъв курс, че по-просто е веднага да се самоубием, блъскайки се в най-близкия астероид, вместо да се мъкнем за същото до другия край на галактиката?
	— Добре де, добре, върви вече! — прекъсна го с усмивка Полина. — Може там да те чака съдбата ти.
	Тиодор тъжно погледна саксията, но реши да не прекалява и се затътри, отзовавайки се на капитанския зов.
	— Е, най-после! — сърдито приветства пилота Станислав. — Запознай се, това е Алексей.
	Тед от пръв поглед разбра, че тази съдба не е неговата. До капитана стоеше изтупан светлорус младок с толкова чип нос, сякаш са го залепили с тиксо за челото. В облика на кандидата нямаше нищо кой знае колко противно: сивоок, с пухкави устни и леко щръкнали розови уши, с кариран делови костюм и излъскани до блясък обувки, но именно това и не се хареса на пилота.
	— Привет — кисело каза Тиодор, протягайки ръка.
	Алексей отвърна на ръкостискането с ентусиазма на търговски пътник, след което трепна и озадачено се вгледа в ръката си.
	— Извинявай — нагло каза пилотът и изтри остатъците от пръстта в скъсаните си излинели дънки. — Много бързах, не успях да се измия.
	Младокът не рискува да посегне на колосаната чистота на костюма си и застина с неловко изпружена ръка.
	— Алексей е нашият нов навигатор — натъртено каза Станислав, строго сигнализирайки с вежди на пилота: само посмей да възразиш!
	Но Тед все пак пое риска:
	— А защо не се посъветвахте с мен?
	— Вече единадесет пъти се съветвах с теб — язвително напомни капитанът. — А навигатор все така ни е нужен.
	— Нужна ни е щатна бройка — многозначително го поправи Тиодор. — Защото навигатор…
	— И сега вече имаме такава! — отряза Станислав. — Така че, хайде, приемай я под свое ръководство.
	Тед изгледа Алексей с още по-голямо отвращение и внезапно забеляза, че русият едва забележимо се хили подигравателно. Изглежда пилотът също не му беше харесал.
	— И какво трябва да правя с него?
	— Ами покажи му кораба, каютата, работното място, запознай го с останалия екипаж — бодро предложи капитанът. — Алексей още не е гърмян заек, не е помирисвал далечния космос, но гори от желание да се приобщи.
	— Най-добрият випускник на курса — „скромно“ добави новакът. — Платинена диплома.
	— Супер — кисело каза Тед, навремето едва успял въобще да вземе диплома, вярно, че най-вече заради небрежност към непрофилираните предмети. — Е, добре, да вървим, стаж-ж-жант…
	Полина, надниквайки в гост-командната зала петнадесет минути по-късно, откри, че Тиодор със сериозен вид запознава новака с тоалетното помещение: чия четка за зъби къде стои, какво означават лявото и дясното копче над тоалетната чиния, колко хартия може да се къса наведнъж, как е устроена корабната система за водопочистване и защо водата от казанчето може да се използва за пиене само в краен случай. Съдейки по това как Алексей се мръщеше и пристъпваше от крак на крак, по-нататък засега не се бяха придвижили.
	При вида на Полина русият се оживи и още повече изпъчи гърди.
	— Льоша — представи се той, украсявайки гласа си с гърлени нотки като гълъб в брачния период.
	— Много ми е приятно — вежливо каза Полина, прекъсвайки поучителния разказ на Тиодор за „устройството на сензорния кран“. Момичето тайно разделяше неприязънта на приятеля си към новия навигатор, който и да се беше оказал той, но старателно се бореше с това недостойно чувство. — Аз съм Полина, зоолог… тоест медицинска сестра!
	— Навярно на този кораб е много приятно да се боледува — галантно забеляза Льоша.
	— Зависи от какво — промърмори Тед, представяйки си Полина с огромна клизма в дясната ръка и не по-малко внушителна инжекция в лявата.
	— Да, ние имаме отличен медицински отсек. Искаш ли да го видиш? — предложи момичето, желаейки да избави приятеля си от тягостното задължение.
	Алексей, разбира се, радостно се съгласи, но дружеската помощ само влоши ситуацията: пилотът обидено изсумтя и изгледа Полина като предателка. Когато двамата се оттеглиха, Тиодор показа среден пръст на карирания гръб, приближи се до пулта и се пльосна в пилотското кресло.
	— И как ти се струва това, а? — попита той седящия редом Ден.
	— Конкретизирай въпроса — равнодушно отвърна той, без да откъсва очи от екрана.
	— Имам предвид това дипломирано конте! Какво мислиш за него?
	— Алексей Иванович Василиев, двадесет и една години — след малко започна рижият, сякаш четеше от лист. — Роден и израснал на Венера, неосъждан за криминални и административни престъпления, завършил академията с отличие, среден бал девет цяло и осемдесет и седем стотни, има платинена диплома, препоръка от ректора, награда „Най-добър отговорник на потока“, грамота за активен обществен живот и значка за почетен…
	— Благодаря, аз и без това знам, че е идиот! — сърдито го прекъсна Тиодор. — Натресе ни се на главите… И явно е убеден, че тук горчиво плачем без навигатор и никак няма да се справим без него!
	— Това съответства на действителността.
	— А ти?!
	— Аз съм зачислен като техническо оборудване и бойна единица с ограничени възможности.
	— Ден, какво ти става?! — загуби самообладание пилотът, така рязко обръщайки се към колегата си, че креслото със стържене закачи с облегалка края на пулта. — Държиш се като пълен… киборг!
	Рижият вдигна към пилота безизразните си светли очи и със същия безцветен глас отвърна:
	— Аз съм киборг.
	— Преди това не ти пречеше!
	— Преди използвах програма за имитация на личност.
	— Ами включи я и сега!
	— Защо? Вие нали ще знаете, че това е програма. — Ден се извърна.
	— Ще ми се да те фрасна едно хубавичко — от сърце каза Тед. — За да дойдеш най-после на себе си.
	— Фрасни ме.
	Тед разбра, че и това няма да помогне, с досада махна с ръка и се втренчи в екрана си. Спешно му се налагаше да разстреля, взриви или размаже някого, пък макар и виртуално.

	* * *

	След като натресе новака на Тиодор, Станислав Федотович позорно избяга от кораба „по работа“ и сега с усилие се въздържаше от изкушението да се свърже с изкина и да поиска транслация от вътрешните камери.
	— Абе няма да го убият — успокояващо каза Вениамин, забелязвайки как приятелят му поглежда скрития под маншета на ръкава му комуникатор. — Поне не толкова бързо. Колко има още до срещата?
	— Час и половина.
	Станислав се сепна, спря и се огледа. Той беше идвал на Земята десет пъти, но така и не успя да усети нежни чувства към „люлката на човечеството“. Въпреки постланите навсякъде тревни „килимчета“ — по тротоарите, по покривите на ниските къщи и по стените на високите (там тревата се чувстваше по-зле и беше на жълти петна), въздухът тук беше толкова нежив и безвкусен, че на кораб със затворен цикъл се дишаше по-леко. В мегаполиса не садяха дървета вече половин век, а последният парк беше изсечен преди десет години: много по-изгодно беше да се построи на негово място мол на петдесет етажа, а килимчетата щяха да дават десет-двадесет пъти повече кислород.
	Направо ръцете да му откъснеш на гения-биотехнолог, създал тази трева! Може тя да беше замислена в помощ на природата, но в крайна сметка я беше заменила.
	— Да влезем? — предложи капитанът, кимайки към холограмната реклама на най-близката закусвалня: в лъча синя светлина над тротоара се носеха огромни димящи чашки, чинии с омлет и хамбургери с твърде пластмасов вид. През тях и в двете посоки равнодушно преминаваха пешеходци.
	— Хайде — охотно се съгласи Вениамин.
	Флайерите, които се носеха като мощен поток по трасето на пет нива, леко действаха на нервите на приятелите. В Нов Бобруйск и трасетата на две нива бяха рядкост.
	Но едва двамата направиха няколко крачки към вратата, когато ги спря шкембест мъж с шлифер, закопчан чак до гърлото.
	— Не искате ли да обядвате наистина вкусно, господа? — тихо се поинтересува той.
	— Искаме — потвърди Станислав, който го помисли за управител на кафенето. — А какво имате?
	Мъжът се оживи, завъртя глава и щом не забеляза нищо подозрително, им направи знак да го последват в закътания ъгъл между две къщи.
	— Мога да ви предложа свежо „ко-ко“ — зашепна той, многозначително потупвайки се по „шкембето“. Платът очерта нещо неравно, шумолящо с опаковката си. — Един и половина за четиридесет, два за петдесет.
	— Ъ-ъ-ъ… — обърка се капитанът. — Всъщност ние…
	— Има още „па-па“ и… — „Дебелакът“ сложи ръка до челото си и направи някакъв загадъчен жест: три пъти сви и опъна два пръста. — А може би — странният тип понижи глас до зловещ шепот и Станислав окончателно се убеди, че това не е управител, — вас ви интересува „грух-грух“?
	— Не. — Капитанът се намръщи, давайки да се разбере, че и сам нищо няма да купи, и строго осъжда подобен бизнес. — Ние не сме по тая работа.
	— Ами тогава дъвчете картон, глупаци! — „Дебелакът“ разочаровано се оттегли.
	— Какво искаше този? — поинтересува се Вениамин на влизане в кафенето.
	Станислав също толкова озадачено вдигна рамене.
	— Изглежда, че е местната наркомафия. Съвсем са изнаглели, посред бял ден, посред многолюдна улица…
	Сервитьорката, която се приближи към тяхната маса, беше на средна възраст, некрасива и унила. „Вековни традиции на домашна кухня! — гласеше самохвалният надпис на стената зад гърба й. — Жив обслужващ персонал! Хартиено меню! Керамична посуда! Само сертифицирани ГМО! Почувствайте се като у дома си!“
	Станислав премести погледа си от надписа към сервитьорката и потръпна. Лелката го гледаше като истинска тъща. Вярно, че Стас никога не беше имал тъща, но капитанът веднага я позна. Кафенето беше на ниво.
	— За мен само кафе, моля — измърмори той.
	— Какво? — строго уточни „тъщата“. — Имаме черно, капучино, мокачино…
	— Черно — бързо каза Станислав. — С две бучки захар.
	Лелката така го изгледа, че капитанът горчиво съжали за своето гурманство. Докторът се оказа по-устойчив към обаянието на домашната кухня и добродушно се поинтересува:
	— А какво друго има?
	— По турски, по ирландски — с отвращение започна да изброява сервитьорката, — по кентаврийски…
	— А това последното? — За разлика от консервативния Стас, Вениамин обичаше да опитва нови неща. — То с какво е?
	— С нищо — изръмжа лелката. — Обикновено кафе.
	— А човек няма ли да се отрови с него? — за всеки случай уточни докторът.
	— Господине — с противен глас започна „тъщата“, потупвайки по дланта си с така и неразтвореното меню като с точилка, — тук е прилично заведение. Всички ястия са сертифицирани за три хуманоидни раси със сходен метаболизъм. Освен това, като бонус на всеки клиент се полага хапче с храносмилателни ферменти.
	— Добре, че не е руло тоалетна хартия — промърмори под носа си Станислав.
	— Ами тогава дайте едно по кентаврийски — сговорчиво се съгласи Вениамин.
	Капитанът погледна през прозореца. Странният тип беше изчезнал, изглежда се беше изплашил, че Станислав ще извика полицията. Така и би трябвало, но капитанът подозираше, че в най-добрия случай вежливо ще му благодарят за бдителността, а в най-лошия ще го посъветват да не си пъха носа в чужди работи. „Мафия“ и „бизнес“ на Земята бяха станали почти синоними и това беше още една причина да не я обича.
	— Нищо, утре вече ще се махнем оттук. — Докторът сякаш прочете мислите на приятеля си. — Какво става с нашите договори?
	— Колкото и да е странно, май всичко е наред. Ще полетим пълни догоре: два тона поща за рудокопачите, седемнадесет контейнера със стока за малките попътни магазинчета и цистерна вода от свещен извор. Нея трябва да я доставим в манастира на Малкия Рай, планетка в системата на Голямата мечка. Сега ще подпиша последния договор, за най-много пари, за един частен специален товар и може да си отдъхнем.
	— Какъв специален товар? — застана нащрек докторът.
	— А, нищо важно. Някакъв сантиментален олигарх, емигрирал на Лида от Земята, иска да посрещне Новата година с истинска жива елхичка. Извадил си е разрешение, оформил е паспорт, чипирал е ствола и дори я е застраховал по време на полета, така че всичко е напълно законно, само я взимай и я вози.
	— Криволичещ курс се получава — забеляза Вениамин. — Този новият, Алексей, ще се справи ли?
	— Какво значение има? Нали си имаме нормален… — Станислав се запъна. — Е, почти нормален навигатор.
	— Който не е лошо да иде на психолог — съчувствено довърши приятелят му.
	— Киборгът да му се оплаче, че се чувства като киборг?!
	— Абе не се чувства така, точно в това е проблемът!
	— Тогава защо се държи така?!
	— Защото смята, че ние така го чувстваме. И че безвъзвратно е загубил нашето предишно отношение като към човек и равноценен член на екипажа. Затова се крие зад безстрастната маска, за да не получи някой удар под кръста: „Ей, желязо, знай си мястото!“
	— Глупости, никой няма да му каже такова нещо! — възмути се Станислав. — Тед и Полина поред дежуриха в медицинския отсек пет денонощия, докато той не се събуди. А колко пари платихме за ремонта му… пфу, за лечението му, въобще ме е страх да си спомня! Не на всеки ще му се откъсне толкова за родната му майчица.
	— Затова споменах за психолога — въздъхна Венка. — Колкото по-дълго се прави на отхвърлен, толкова повече всъщност се отдалечава.
	— Дали аз да не поговоря сериозно с него? — предложи Станислав. — Да му обясня, че както и преди сме приятели и един отбор…
	— А можеш ли да го направиш достатъчно искрено? Не по-малко от 51% по гласовия детектор на лъжата?
	Капитанът млъкна и се замисли. Да, наистина му се искаше да върне предишния спокоен, разсъдлив и едновременно с това хапливо ироничен червенокоско, но Станислав знаеше, че той е киборг. А това сега беше основният проблем за навигатора.
	Сервитьорката се върна и неодобрително засумтя, карайки приятелите бързо да свалят лакти от масата и да се притиснат към облегалките на столовете. Пред Станислав поставиха чаена чаша, на една трета пълна с черна течност, върху която имаше пяна с подозрителен оттенък, пред Вениамин — купичка с шепа кафеени зърна и забодени в средата щипци.
	— Извинете — възмути се докторът, — но вие казахте, че това кафе е подходящо и за човек!
	— Вярно — потвърди сервитьорката, — ако го сдъвчете, нищо няма да ви стане.
	— А, не — обиди се Вениамин, — сама си го дъвчете! А на мен ми донесете нормално капучино.
	— Не знаят какво искат — изръмжа лелката, раздразнено мятайки кентаврийския деликатес обратно на таблата.
	— Домашна кухня — иронично отбеляза капитанът. Отпи от чашата и се намръщи: — Знаеш ли, на твое място аз бих подъвкал.

	* * *

	Станислав вървеше към космодрума дълбоко замислен, макар че не му потрябва бонус капсулата с храносмилателни ензими, а разговорът с поръчителя, пъргаво старче в черен делови костюм, мина добре. Дори прекалено добре — дълго разтърсваха ръката на капитана, наричаха го мъжествен човек и го накараха да вземе аванс почти две трети от уговореното заплащане. Но пък старчето се понрави на Станислав, не приличаше на измамник. Може би просто характерът му е такъв импулсивен?
	— Ей, Стасик! — Вениамин обезпокоено дръпна приятеля си за ръкава.
	Все така безименният транспортник стоеше в най-далечното и пусто ъгълче на космодрума — или поне беше такова, когато приятелите тръгнаха. Сега там шумеше тълпа, отривисто лаеше високоговорител и сновяха червено-сини отблясъци от полицейски лампи.
	„Все пак са го убили!“ — Капитанът хвана комуникатора, бързайки да прогони тази идиотска мисъл.
	— Тед, какво се случва там при вас?!
	— О, капитане! — с облекчение отвърна пилотът. — Тъкмо се канех да ви потърся. Под кораба ни се скри котка.
	— Какво? — На Станислав му се стори, че не е чул добре. — Каква котка?
	— Като че ли бяла — нервно се изкикоти пилотът. — Само Михалич и някакъв минувач са успели да я забележат.
	— А каква е тази всенародна веселба?
	— Минувачът позвънил в обществото за защита на животните, те веднага дойдоха и вече един час се опитват да примамят тази твар. После пристигна полицията, закачиха ленти, за да се отдръпнат любопитните и повикаха Гражданска защита…
	— А тях пък защо?
	— Оказа се, че отвън няма как да се стигне до котката и сега искат да изрежат дупка в пода на гост-командната зала.
	— Какво?! — Станислав със засилка се вряза в тълпата и започна енергично да си пробива път през нея. Тълпата мърмореше, но виждайки китела и фуражката, неохотно се отдръпваше. Лентата също не спря капитана, нито възрастният полицай с уморено мустакато лице.
	— Върнете се зад заграденото пространство, моля — вежливо изиска той.
	— Но аз съм капитанът на този съд! — възмути се Станислав.
	Полицаят го изгледа съчувствено и се отмести, но към капитана тутакси подскочи върлинеста мома с микрофон — некрасива, но напориста като торнадо.
	— Канал „Младите и най-добрите“, специален репортер и доброволец от Обществото за спасение на животните Анастасия Сметанчук, ние излъчваме от мястото на събитието! — забърбори тя. — Най-после е открит собственикът на товарния кораб, станал капан за нещастната котка, която вече час и половина изнемогва там без вода и храна. Кажете, готов ли сте да пожертвате кораба си заради спасението на малкото бездомно същество? — Микрофонът почти се навря в носа на Станислав.
	— Не — честно каза капитанът.
	— Това е ужасно — скръбно заяви кореспондентката на камерата. — Безчувствеността и равнодушието на някои личности не престават да възмущават и нас, и надявам се, болшинството наши зрители. За щастие, тук вече работят специалисти, които няма да позволят на бедното мъниче да страда! Съвсем скоро то ще се окаже в приют, където ще го прегледат, нахранят, кастрират и, в съответствие с резултатите от психологическите тестове, ще го предадат на любящо семейство или хуманно ще го приспят.
	— Не се съмнявам, че мъничето ще е във възторг — промърмори Станислав.
	Засега корабът като че ли беше цял, изпод него стърчаха шест крака, два от които енергично ритаха — или спасителят беше успял все пак да се добере до котката, или трябваше вече да спасяват самия него. Полина, стояща в отворения шлюз с вида на последния защитник на крепостта, също забеляза капитана и с облекчение му помаха с ръка.
	— Е, ще ни дадете ли разрешение за разрязване на корпуса? — отново се метна момата към Станислав.
	— Нямам такова намерение — възмутено отряза той. — После кой ще го поправи, вие ли?!
	— Не се безпокойте, застрахователната компания ще удовлетвори вашата алчност — презрително заяви кореспондентката.
	— След месец! А ние излитаме утре и имаме бързо развалящ се товар.
	— Нима нямате сърце?! — патетично възкликна момата, явно за пред публиката.
	— Имам мозък — сопна се капитанът. — А ако вие няма къде да пилеете време и сили, то взимайте лопата и копайте тунел към скъпоценната си котка под кораба!
	— Така и се канехме да направим — невъзмутимо кимна кореспондентката. — Но, за съжаление, настилката на космодрума се оказа твърде здрава и след като и вторият свредел се счупи, се наложи да се откажем от тази идея.
	Станислав чак сега забеляза дупката в бетона и разбра, че работата е доста по-сериозна, отколкото му се струваше.
	— Няма да позволя да се чупи кораба ми — отсече той. — И според закона вие нямате никакво право на това.
	— Докато не получим заповед — парира момата. — Но това ще стане до един-два часа. Поискахме я, веднага щом дойдохме.
	Капитанът недоверчиво, чувствайки се като герой от евтин фарс, погледна полицая, но той виновно разпери ръце.
	Понеже засега не се наблюдаваше прогрес в лова на котката (на всички увещания на спасителите тя отговаряше само с противно мяукане), кореспондентката започна да запълва дупката в ефира с бодро бръщолевене:
	— Колкото по-високо е нивото на развитие на една цивилизация, толкова по-мъдра и милосърдна е тя! Отначало хората са опитомили животните, после са ги пуснали в домовете и сърцата си, а накрая са ги признали за равни на себе си. В наши дни само асоциален и психически неразвит индивид е способен хладнокръвно да убие, или още по-ужасно, да изяде живо същество, отличаващо се от нас само по няколко хиляди гена. Вслушайте се в самата дума „ме-е-есо“ — колко мерзко и първобитно звучи тя! Сякаш дрипава, космата, дива тълпа седи край огъня, разкъсвайки със зъби кървавата плът!
	Стомахът на Станислав предателски изкъркори — той си спомни как в студентските си години летеше с приятели в гората на барбекю.
	— Вие не сте тукашен, нали? — съчувствено се поинтересува полицаят.
	— От Нов Бобруйск.
	— Добре сте си вие там… — завистливо провлече думите възрастният офицер. — Само три милиарда население, нали? А ние сме двадесет и пет, скоро ще се катерим по главите си. Ако застрелят човек на улицата, стотина минувачи ще го прескочат и няма да забележат, а врана, блъсната от флайер, ще покажат по всички канали. Наскоро линчуваха един нелегален търговец на месо направо на главния площад, ние дори не успяхме да се намесим.
	В съседство бавно и величествено се приземи тежка пожарна капсула на антигравитационна платформа.
	— Какво, ще изкарате котката с маркучите ли? — застана нащрек Станислав. Само пяна в турбините му липсваше!
	— Как можахте да си помислите такова нещо?! — възмути се кореспондентката, притежаваща остър слух: или по рождение, или имплантиран за по-успешно търсене на сензации. — Това е в случай, че корабът се подпали по време на спасителните действия.
	Капитанското търпение се изчерпа. Станислав се приближи с бърза крачка до товарния кораб, наведе се, удари с юмрук обшивката и изрева така, че дъното завибрира:
	— Марш оттук, бълхарник такъв!
	Тълпата още не беше успяла възмутено да ахне, когато котката изскочи изпод транспортника, изплъзна се от три мрежи наведнъж, но вместо да побегне презглава, се хвърли нагоре по корабната стълба, шмугна се между краката на изохкалата Полина и се скри в кораба. На Станислав тя му се стори не бяла, а сива с тъмни петна. Впрочем, излезлите след нея ловци бяха същата разцветка.
	— Е, хванахте ли я? — вдигна глава капитанът.
	— Не успяхме — съкрушено отвърна Тиодор иззад Полиното рамо. — Прелетя покрай мен и се шмугна някъде. А всички врати, за нещастие, са отворени.
	Станислав си спомни за Мося и изтръпна. Ако тези идиоти напълно сериозно се канеха да изрежат дупка в кораба му, то ни най-малко няма да се поколебаят да разчоплят вентилацията и да съдерат половината вътрешна облицовка!
	И тук на капитана му просветна.
	— Извинете, но това е нашата котка! — високо каза той, привличайки всеобщото внимание. — Тя просто е изскочила от шлюза да се поразходи. Благодаря за помощта и съчувствието ви, но животното вече си е вкъщи, при любящото си семейство. Така че вие също се разотивайте.
	— Ние все пак сме длъжни да я прегледаме! — не искаше да се предаде Анастасия. — Такъв ужасен стрес може да се отрази пагубно на здравето й.
	— Затова не трябва да го увеличавате още! — Станислав като стена застана пред стълбата, непреклонно скръстил ръце на гърдите си.
	Полицаят, който също не искаше да реже злощастния транспортник, а после да пише един куп отчети, скришом намигна на капитана и строго обяви:
	— В такъв случай съм длъжен да ви напиша акт за пренебрегване на задълженията ви. Вие трябва по-добре да се грижите за своето животно и да го разхождате само на повод. Нали то можеше да се скрие под чужд кораб!
	Капитанът мрачно си помисли, че това би бил най-добрият изход от ситуацията.
	Кореспондентката отстъпи, за последно хвърляйки такъв поглед на Станислав, че спешно му се прииска да протегне пред себе си някакъв амулет или поне да направи в джоба си конфигурация от три пръста. Тълпата започна да се разпръсква и Вениамин най-после успя да си проправи път към приятеля си.
	Станислав леко пребледня, виждайки сумата на глобата в акта, но ремонтът на кораба би излязъл по-скъпо..
	— Хванете ми тази твар! — зловещо нареди капитанът, веднага щом шлюзът се затвори. — Чувал съм, че добре сготвеното „мяу-мяу“ по нищо не отстъпва на… — Станислав доближи ръка до фуражката си и повтори загадъчния знак на „наркотърговеца“.

	* * *

	Котката беше открита в машинното отделение. Тя седеше дълбоко зад преплетените кабели, отразявайки с очи лъча от Полининото фенерче. Само че диодите във фенерчето бяха бели, а очите й светеха в червено.
	Тиодор се опита да стигне котката първо с ръка, после с крак, но безуспешно. Съдейки по злобното ръмжене, от време на време заглушаващо шума от двигателя на празен ход, на пилота му беше провървяло.
	— Дали да не я мушна с лоста? — разочаровано предложи той.
	— Нали ще я боли! — възмути се Полина.
	— В това е смисълът.
	Момичето погледна Михалич, надявайки се да намери поддръжник в негово лице, но техникът сурово размърда вежди, също не одобрявайки котката в качеството й на елемент на двигателя.
	— Нека по-добре да почакаме, докато огладнее и сама излезе — с надежда предложи зооложката.
	— Твоят Мося не излезе — безсърдечно напомни Станислав.
	— Но ние нали знаем къде е тя! Просто й трябва малко време, за да се успокои и да повярва, че няма да я нараним…
	— На нейно място не бих бил толкова доверчив. — Не че Тиодор мразеше котки, просто обичаше да дразни приятелката си. — Всъщност, не искаш ли да станеш доброволка в тукашното общество за защита на животните? Много ще ти се зарадват, имат голямо текучество на кадри.
	— Защо? — учуди се момичето.
	— Убиват ги капитаните на продупчените кораби — с гробовен глас съобщи пилотът и безсъвестно се захили.
	— Тед!!!
	— Виж какво, Полина — Станислав внезапно осъзна колко е уморен и гладен, — давам ти един час. Или ти ще примамиш този паразит оттам, или аз ще го измъкна сам. По твърде асоциален начин. Ясно ли е?
	— Да, Станислав Федотович! — Момичето забърза към хладилника да потърси някакво котешко лакомство, докато капитанът не е размислил. Останалите, без да бързат, тръгнаха след нея, не забравяйки да затворят вратата към отсека — никак не им се искаше наново да търсят по целия кораб пътничката без билет.
	Много непривично беше да видят в навигаторското кресло рус младеж. Алексей, изглежда, напълно беше свикнал с новото място и бодро тракаше по биоклавиатурата, преглеждайки работните материали: звездните карти, последните сведения от галактическата полетна база, скиците на маршрутите. Тиодор се намръщи — отстрани това изглеждаше така, сякаш новият се рови в чуждо бельо, и то при жив стопанин.
	Ден привършваше с подредбата на масата, без дори да погледне към новодошлите. Впрочем, благодарение на пряката връзка с корабния изкин, киборгът винаги знаеше кой от екипажа къде се намира. А и слухът му беше много по-остър.
	Алексей, напротив, при вида на началника скочи и се изпъна като струна:
	— Здравейте, Станислав Федотович! Как пътувахте?
	— Нормално. — Капитанът с досада изгледа Ден. Сега дори дете не би го объркало с човек — стъклен поглед, неестествено изправена осанка и бързи, точни, но някак механични движения. Ако не беше новакът. Станислав май нямаше да се сдържи и щеше да му се сопне, макар и да разбираше, че това е безполезно. А може би Венка греши и техният Ден е умрял на операционната маса? И пиратският хирург е успял да спаси само процесора? — Как се чувстваш при нас, харесва ли ти?
	— Да, всичко е отлично! — с вече леко дразнещ, но напълно разбираем ентусиазъм възкликна новият навигатор. — Аз даже не очаквах, че такъв… не много нов кораб ще е оборудван по последната дума на техниката!
	— Е, не е съвсем по последната — отбеляза заради справедливостта Станислав, макар че преди двадесет години такива технологии се считаха за революционни, а дори и за секретни военни разработки. — Но е грях да се оплакваме. Ден, стига си се суетил! — избухна все пак капитанът. — Аз да не съм сакат, че да не мога сам да си налея чай? Сядай!
	Киборгът послушно остави чайника и седна на най-далечното място на масата. Защото обичайното му място, между Полина и Тед, беше успял да заеме нищо неподозиращият Алексей.

	* * *

	Вечерта (вярно, не след час, а след цели три, когато вече се беше стъмнило) Полина гордо представи на капитана картонена кутия, подскачаща и издаваща нецензурни звуци. Съдейки по драскотините по ръцете и дори по челото на момичето, котката скъпо беше продала свободата си.
	— А какво да я правим сега? — плахо попита зооложката. Любовта й към животните малко беше понамаляла, но все пак й беше жал да се готви рагу от пленницата.
	Капитанът беше успял да вечеря и да си почине, затова благосклонно изгледа кутията и нареди:
	— Отнеси я по-далеч от кораба и я пусни.
	Полина се оживи, направи мило личице и с надежда започна:
	— Станислав Федотович, а не може ли…
	— Полина — натърти капитанът, давайки да се разбере, че решението е окончателно и не подлежи на обжалване, — корабът не е място за животни. Днес тя се навря в двигателя, утре ще скочи на пулта по време на някоя маневра. Освен това тази котка явно се е родила и е израснала на улицата, там ще й е много по-добре.
	Момичето се нацупи и неохотно се затътри да изпълнява заповедта.
	В тъмното земният космодрум приличаше на малко провинциално градче, само дето на „улиците“ имаше кораби вместо къщи. Районът на товарните беше най-тъмният, тих и безлюден: екипажите на корабите за далечни плавания се бяха разбягали по баровете и нощните клубове, възнаграждавайки се за въздържанието по време на рейсовете… ако, разбира се, имаше какво да харчат. Светеха само корабните маяци и маркировките в синьо и червено на площадките за излитане. Космодрумът беше обкръжен от силово поле, но като истинска ограда изглеждаше стената от стоящи един до друг небостъргачи. Те самите вече сияеха от горе до долу като слепянски плесенни сталагмити.
	Полина се огледа крадешком, чувствайки се като индианец в резерват. До чий вигвам да подхвърли тази томахавка? Ако Станислав Федотович е прав и котката живее тук от раждането си, все някой я е хранил или наблизо има сметище. Аха, май до вратите имаше боклукчийски контейнер!
	Паметта не я подведе: контейнерите се оказаха дори повече от един. „За хартия“, „За технически отпадъци“… о, „За органични отпадъци“! Полина се поколеба дали да изтръска котката от вече разпадащата се кутия или да я хвърли заедно с нея, сама да се измъква оттам (че драскотините доста боляха!), но изведнъж зад гърба й се разнесе такова зловещо: „Аха!“, че момичето от страх едва не скочи само в контейнера.
	Полина бавно, като хванат до разбития сейф крадец, се обърна и почти заби кутията в Анастасия, тържествуваща едновременно като журналист („Сензация! Нашият кореспондент разкри страшно злодеяние на космодрума!“) и като доброволец от обществото за спасение на животните („Интуицията не ме подведе, под покрова на нощта тези мерзавци са решили да се разправят с беззащитното малко същество!“).
	— Какво държите там, а?
	Полина не успя да излъже, че консерви с изтекъл срок на годност. Котката на висок глас се представи сама.
	— Какво правите с бедното животно?! — Анастасия сграбчи кутията от другата страна и я дръпна така, че Полина едва се удържа на крака. Но не пусна кутията.
	— Нищо! Аз… аз я разхождам!
	— В кутия? — Кореспондентката така се смая, че разтвори ръце.
	— Тя ни е много впечатлителна — поверително съобщи Полина, галейки кутията. Носещите се от нея звуци никак не наподобяваха мъркане. — На повод нервничи.
	— Но какъв е смисълът? Вътре и без това не прониква свеж въздух!
	— Как така не прониква? — обиди се зооложката, обръщайки кутията от другата страна. — Ето дупка!
	Кореспондентката приближи окото си до нея, но тутакси отскочи с писък. Дългата ноктеста лапа приветствено помаха на спасителката и се вмъкна обратно.
	— Какво… невъзпитано котенце! — въздъхна Анастасия, при това осъждането в гласа й явно се отнасяше до „възпитателите“. — Може би ще я предадете в нашия приют? В интерес на животното ние се стараем да правим някои компромиси относно стопаните му… дори ако изпитваме неприязън към тях. Подпишете доброволен отказ от котката и ние няма да приложим към вас никакви наказателни санкции.
	Полина вече се канеше да се съгласи (въпреки взаимната неприязън), когато изведнъж си спомни, че спасените зверчета имат два изхода от приюта. Съдейки по краткото, но ярко запознанство с характера на котката, тя нямаше шанс да премине психологическите тестове.
	— Не — отряза момичето, крепко притискайки кутията към себе си. — Ние прекалено много я обичаме!
	— Но вашият егоизъм я погубва, нима не разбирате? — патетично възкликна кореспондентката. — Вечни полети, натоварвания, неправилно хранене…
	— А откъде знаете за храненето? — обиди се Полина.
	— Козината й е загубила блясъка си — парира защитницата на животните. — Значи в диетата й не достига витамин Е! Сигурно я храните само със суха храна или дори с остатъци от вашата.
	Полина искаше да възрази, че въобще не са остатъци, а цяло печено пилешко бутче, но навреме си спомни, че на Земята това е равно на канибализъм.
	— Ще вземем предвид препоръките ви — ехидно обеща момичето, обръщайки се обратно към кораба. Кореспондентката не тръгна след нея, но Полина чак до стълбата усещаше как в гърба й се впива неприязненият й поглед.
	В гост-командната вече нямаше никой, всички се бяха разотишли по каютите. Капитанът едва ли би успял така бързо да заспи, освен това той обичаше да почете преди сън, но Полина не рискува да го обезпокои. „Е, добре — малодушно си помисли тя. — Нека котката да пренощува при мен, а утре ще решим какво да правим с нея“.

	* * *

	Преди полета Станислав по традиция спа лошо, с ярки, но по-скоро мрачни, отколкото страшни сънища. Дълбок сън го обори чак по изгрев слънце, затова нежното: „Добро утро, мили!“ извика у капитана горещо желание да задуши любвеобилната мадама с възглавницата. Станислав заопипва около себе си в търсене и на едната, и на другата, но после съобрази, че гласът се носеше от комуникатора.
	— Маша! — измъчено измърмори Станислав, съжалявайки, че комуникаторът е на ръката му и има сложна закопчалка. Иначе можеше да го хвърли по стената. — За какъв дявол?! И вече сто пъти ти нареждах да ме наричаш капитан, толкова ли е трудно да го запомниш?
	— Добро утро, мили капитане! — послушно повтори изкинът. — Имаш гости.
	— Кои? — Капитанът присви очи към часовника. Времето беше на границата на приличието, макар че екипажът вероятно още спеше. — Какво искат?
	— Изглежда, че са нови клиенти. Ще ги обслужиш ли?
	— Поръчители, Маша, поръчители! — Станислав как да е стана от койката, с опипване дръпна от стола панталона и нахлупи на главата си фуражката. — И да, ще поговоря с тях, отвори шлюза!
	Капитанът съобрази по пътя, че нямаше да е зле да си облече и китела или поне ризата, за да направи на „клиентите“ по-добро впечатление, но беше късно — те вече влизаха в гост-командната. По-точно, допълзяваха.
	По-голямото напомняше скакалец, изправил се на задните си крака: дълго кльощаво тяло, триъгълна глава с огромни фасетъчни очи, черна хитинова обвивка, причудливо нашарена с яркосини и алени петна и четири двойки пипала вместо горни крачета. Дебела змиевидна опашка заместваше долните крачета.
	По-малкото (около път и половина) приличаше на матрьошка, направена по мотиви от първото чудовище. Пипалата плътно се притискаха към бъчвообразното тяло, брадичката лежеше на пластовете гуша като на палачинки, наредени една върху друга, а петната бяха по-големи, но по-бледи и по-нарядко.
	Няколко секунди Станислав тъпо се блещеше срещу гостите, опитвайки се да разбере наистина ли е излязъл от каютата или само се е обърнал на другата страна и тази абстракция му се присънва.
	— Дж-ж-жобро утро, кптане — изклокочи-изскърца високият и Станислав най-после схвана, че пред него стоят двойка меракийци. Капитанът само два пъти беше виждал техни представители преди, расата беше мирна и малочислена, макар че отдавна бяха излетели в космоса. Дали се размножаваха бавно, дали не можеха да живеят на други планети… Въпреки че ето: стоят даже без респиратори.
	— Добро — съгласи се Станислав, старателно потискайки прозявката си: ами ако извънземният реши, че човекът му се зъби! — С какво мога да ви услужа?
	— Дс-с-спечерът на кс-с-смодру-ума ни съ-обш-щи, че вие се отп-правяте към с-секто-ор B46. — Меракиецът говореше много правилно на космолингва, но толкова странно провлачваше или, напротив, сдъвкваше думите, че ставаше ясно — гърлото му беше предназначено за съвсем други звуци. Станислав Федотович се вгледа и разбра, че гостът ги издава, след като вдиша, раздувайки корема си.
	— И там също — вежливо отвърна капитанът, припомняйки си, че Мерак се намира в същия сектор. — Искате да доставим нещо там?
	— Т-та. — Извънземният докосна с две пипала своя все така безмълвен и сякаш замаян спътник. — Нас-с-с.
	— Но това не е пътнически кораб — леко се обърка капитанът. — Боя се, че не можем да ви обезпечим нужното ниво на комфорт. Освен това… — Станислав се поколеба, намеквайки, че няма идея за жизнените потребности на меракийците. Може би им е необходим озониран въздух, киселинен душ или вакуумна тоалетна.
	— Нах-хшата ра-а-аса е мнго непре-етенциозна — разсея капитанските опасения извънземният. — Ние мжем да схществуваме в много по-глям тмпратурен ди-а-апазон, с-сред изс-с-слъчвания, от храта. Ще ни с-свърши работа вся-а-ако пмщение, кдето мжем да се изпъ-ъ-ънем в цял ръхст и да се прхстегнем по-о-о време на пре-е-етоварването.
	— Ние имаме няколко свободни каюти — призна Станислав, все още колебаейки се. — Но не разчитахме на пасажери и ще се наложи спешно да попълваме запасите си от провизии и вода.
	Сините петна по челото на меракиеца потъмняха още повече.
	— Нхе се-е-е бспокойте — изскърца той. — П-по тва врме на ци-икъла ние не се хранм.
	— Но защо просто не си купите билет за някой от онези красавци? — Станислав кимна към редицата почти еднакви междузвездни лайнери, различаващи се само по фирмената разцветка.
	— Зксняхме за-а полхета си — извънземният затрепери, изразявайки скръб или досада, — а схледва-а-ащият ще е с-след сдмица. Нхе-е мо-ожем да ч-ч-чакаме тлкова, най-мнго два-тхри дни. Вие сте еди-и-инственият ни ша-анс да прстигнем на Мера-ак нав-в-време.
	— А защо трябва да сте там? — неделикатно, но благоразумно се поинтересува Станислав. Липсваше му само да си има работа с нелегални бежанци или още по-лошо, издирвани престъпници.
	— Трдиции на рас-сата ни — кратко отвърна извънземният. — Т-трябва да псрщнем седемна-а-адесетия прлетен пхрилив на рдната плнета, ина-а-аче живо-отът ни ще за-агуби смсъл, а ду-ушите ни няма да се врнат в пхра-ародителя ни окхеан.
	— Тоест нещо като поклонение? — за всеки случай уточни капитанът.
	— Дха-а — след кратко колебание потвърди меракиецът. — Впреки че във ва-ашия език и-и-има по-пдходяща ду-ума…
	— Мигх-храция — внезапно изрече спътникът му. Окръгли уста и издаде ниско гърлено жужене, едва уловимо сменящо тоналността си. Първият меракиец му отвърна с утробно бълбукане и отново се обърна към Станислав:
	— Ще ви плтим три-ихста едници. При ухсло-овие, че ни дставите на Мера-ак не по-ксно от пет дни.
	— Добре, да си стиснем ръцете… в смисъл, имаме сделка — с лека обида се съгласи капитанът, който се досети, че разговорът беше от типа на: „абе предложи му най-после пари, хората се интересуват само от това!“. — Къде ви е багажът?
	— Т-тук. — Извънземният внимателно преплете пипала на корема си. — Пвече ни-и-ищо не ни трбва.

	* * *

	Станислав остави меракийците да се настанят в каютите и се забави в коридора, почесвайки главата си под фуражката. Трябваше да предупреди екипажа за пасажерите, защото ако ги срещнат внезапно в тоалетната, означаваше да останат там задълго. Изглежда обаче, че всички останали все още безсъвестно спяха. Само зад вратата на Полинината каюта се чуваше някаква суетня.
	Станислав почука, дочака съненото: „Да, влезте!“ и сензорът на ключалката смени цвета си от червен на зелен.
	Веднага щом вратата се открехна, котката изскочи изпод леглото, плъзна се между капитанските крака и изчезна в неизвестна посока.
	— Полина! — възмути се Станислав, подскачайки закъсняло. — Нали ти наредих да се отървеш от тази гадина!
	— Опитах се — печално се прозя момичето. — Но се натъкнах на онази луда доброволка с микрофона. Наложи се да се върна.
	— Какво, тя цяла нощ ли се е въртяла около кораба ни? — изуми се капитанът, поглеждайки в илюминатора. Отвън ръсеше ситен снежец — преди сто години, преди глобалното затопляне, по средата на декември тук щеше да има преспи до пояса. А сега земята едва беше обгърната от тънка бяла покривка, на която отчетливо се бяха отпечатали нечии следи.
	— Не знам, аз повече не излязох — малко виновно си призна Полина. — Уплаших се. Ако котката за тях е по-ценна от товарен кораб, то за изхвърлянето й вероятно се полага смъртна присъда.
	Станислав почеса брадичката си и неохотно реши:
	— Добре, ще я пуснем на следващото пристанище. Само я хвани по-бързо, докато пак не се е мушнала някъде!
	Полина толкова тъжно изгледа капитана, че той си спомни, че дори не се е измил, не се е обръснал, не е пил кафе и въобще стои пред подчинената си бос и в разтеглен потник. Станислав се прокашля, кратко съобщи новината на момичето и се отправи да се приведе в ред.
	Меракийците не дойдоха да закусят, повтаряйки, че нямат нужда. Дори и когато е гратис.
	— Може да са като питони? — предположи Тиодор, без интерес ровичкайки в пържолата земно производство: без добавки, консерванти, оцветители и истинско месо. — Глътнали са по един заек и месец ще го храносмилат.
	— Трябва за всеки случай да почетем в енциклопедията какви зайци гълтат. — Вениамин беше предпочел хлебче с масло, купено на изостанала селскостопанска планета, където млякото се добиваше от допотопни крави, а не от ферментационен апарат. Маслото подозрително ухаеше на сметана и беше с плебейски жълт цвят, но това не смущаваше доктора. — Между другото, кой дояде пилешките бутчета, признайте си?! Вчера в хладилника бяха останали две.
	— Аз — мъжествено излъга Полина.
	Котката, за разлика от хората, отказа да яде екологично чистата и етично безупречната пържола.
	— Ама ти не обичаш пилешко — учуди се Тиодор.
	— Всичко се познава в сравнението. — Момичето изразително изгледа чинията си.
	Още в предишното пристанище трябваше да попълнят хранителните запаси, но на Станислав му платиха чак на Земята и се наложи там да правят покупки. Екипажът тактично не напомняше за заплатите си, за да не разстройват капитана още повече.
	В гост-командната със закъснение влезе Алексей. Бос и с обувка в протегнатата си ръка.
	— Имам усещането — неуверено каза новият, вдигна обувката към носа си, намръщи се и пак я отдръпна, — че нещо е излято тук.
	Алексей явно беше успял да свикне с миризмата, защото останалите членове на екипажа я усетиха и без педантично душене, веднага щом младежът се появи на вратата.
	— Аз даже бих казал, че е излято по нужда — злорадо отбеляза Тиодор, отмествайки чинията си. — Не е трябвало каютата да се оставя отворена. Според инструкциите, по време на приземяване, вратите на всички отсеци трябва да са затворени, нали предупреждавах! За да се избегне изтичане или проникване на чужда биомаса.
	Станислав се изкашля и изразително погледна пилота. Ако за всяко нарушение на устава на гражданския космофлот плащаха по единица, то за изминалите два месеца, Тиодор би събрал милион. Вярно, че пилотът затваряше каютата си — за да не се ужасява чуждата биомаса от царящия там безпорядък.
	— Но аз излязох само за две минути до тоалетната! — отчаяно се защитаваше Алексей.
	— На котката също са й стигнали две минути.
	— А нима тя още е на кораба? — изуми се новакът.
	Полина се размърда неловко под погледа му и смутено обеща:
	— Сега ще си доям и обезателно ще я хвана.
	— А обувката ми?!
	— Добре, добре — момичето гнусливо хвана обувката с два пръста за задния край, — ще се опитам да я изпе… О, чувате ли?
	Членовете на екипажа един след друг наскачаха от местата си и се притиснаха към илюминаторите. На масата остана да седи само Ден — камерите за външно наблюдение предаваха на Маша и на киборга, изображение от две точки едновременно. По космодрума бавно се движеше бронирана кола, съпровождана от два полицейски флайера, един отпред и един отзад. Зад нея като шлейф се носеше тълпа с плакати. В първата редица (кой би се съмнявал!) маршируваше Анастасия и в движение нещо крещеше в захлас по микрофона.
	— О, боже, нима още една котка? — обречено предположи Станислав.
	— Не — вгледа се по-добре Вениамин. — Изглежда, че доставят последния ни товар.
	— Толкова народ не е ли много за превозването му? — скептично забеляза Тиодор. — Станислав Федотович, а какъв е той?
	— Елха — с недоумение сви рамене капитанът.
	— Каква елха?!
	— Най-обикновена. — Станислав направи сверка със записите от комуникатора. — Четиридесет метра, с корени, в сандъче с питателна среда. Някакъв носталгичен емигрант желае да посрещне Новата година с истинска жива елха.
	— Сега разбирам защо онова старче така се радваше, че се съгласихме да я вземем — обречено каза докторът. — Всички местни фирми са разбирали как намирисва този договор.
	— Абе да — не повярва капитанът, — нали това е само едно дърво! Какви проблеми може да има с него?
	Тълпата толкова се приближи, че вече се четяха надписите на плакатите: „Планетата е наш общ дом!“, „Няма да позволим разхищаване на природните богатства!“, „Да спрем незаконната търговия с дървета!“, „Човекът е цар на природата, а не неин стопанин!“ и съвсем идиотското: „Всички ние сме братя по ДНК“! Съдейки по физиономията на носещия го, неговото ДНК наистина беше идентично с пън.
	— Големи — въздъхна Вениамин.
	— Но това е пълен идиотиз… — Станислав се обърна и се запъна.
	Котката седеше насред масата и лочеше кафе от капитанската чаша, навряла муцуната си в нея чак до ушите. Опашката й стърчеше нагоре като перископ и тутакси улови промяната в обстановката. Котката вдигна глава, нахално каза: „Мяу!“ (демек, ама че гадост пиете!), скочи на пода и изчезна в коридора. Обърнатата чаша се завъртя между чиниите, а кафето на тънки струйки потече на пода едновременно от двете страни на масата.
	— Защо не я хвана, по дяволите?! — изръмжа Станислав на Ден.
	— Не ми наредихте — вяло отвърна рижият.
	Капитанът изскърца със зъби, но така и не заповяда, разбирайки, че тогава киборгът послушно ще се хвърли да лови животното, а това сега беше напълно неуместно. Станислав бързо поправи фуражката си, провери дали кителът му не е закопчан накриво, хвана папката с документи, притисна я като щит към себе си и се отправи на бой с общественото мнение.
	Отвън само това чакаха. Щом капитанът надникна от шлюза, стоящата в готовност кореспондентка се обърна с гръб към него, като към ефектен заден фон, и изстреля първия залп:
	— Канал „Младите и най-добрите“, кореспондент Анастасия Сметанчук. Предаваме пряко от мястото на събитието! То вече е познато на постоянните ни зрители, тъй като вчера Обществото за спасение се опита да извади изпод този кораб нещастната котка, натикана там от безотговорността и жестокостта на стопаните си. А сега тези помощници на бракониерите се канят да изнесат цяло дърво от Земята!
	Двама боязливо оглеждащи се хамали тъкмо измъкнаха от бронираната кола прозрачния контейнер с елхата. Честно казано, Анастасия много я поласка. Тя беше метър и четиридесет заедно със саксията и прозрачния купол, а съдейки по редките и умърлушени клонки, бракониерите й бяха направили благодеяние. Но демонстрантите се втренчиха в нея, сякаш беше най-малко от злато.
	— Защо бракониери? — Станислав размаха наръча удостоверения. — Всичките ни документи са наред.
	— Корупция — презрително подхвърли момата. — Когато планетата се задушава под слой бетон, продажните чиновници без угризения на съвестта лишават децата ни от последните островчета дива природа! Но ние ще ви докажем, че не всичко може да се купи с пари!
	Капитанът недоверчиво се загледа в елхата. Тя сякаш виновно се сви под погледа му.
	— Но в сертификата пише, че тя е отгледана в парник специално за продажба.
	— И какво от това? — ни най-малко не се смути кореспондентката. — Дървото трябва да остане в родната си почва, а не да излети от Земята в неизвестна посока! Ами ако алчните фермери започнат да отглеждат за продажба деца, вие пак ли ще се съгласите да ги превозвате?
	— Но това е съвсем друго нещо! — възмути се Станислав.
	— Защо? Всички божии създания са уникални и равни едно пред друго! — отряза кореспондентката. — Между другото, къде е вашата „любима“ котка? Няма да се учудя, ако през нощта сте я умъртвили и изхвърлили в боклука като омръзнала играчка! — Анастасия направи толкова изразителен жест, че капитанът потрепери, представяйки си, че в ръцете й може да се окаже неговата шия. — Я ни я покажете!
	— Котенцето спи в каютата си — измъкна се Станислав. — И аз не смятам да наруша покоя на животното заради нечий каприз. А вашата дива елха ще отпразнува Новата година и след три месеца ще се върне на Земята, тогава може да я посадите където искате, па макар и насред космодрума — ето, вече има дупка в бетона!
	— Вие ще ни гарантирате ли нейното завръщане цяла и невредима? — саркастично се поинтересува Анастасия.
	Хамалите донесоха контейнера до входа в товарния отсек, веднага след това тичешком се хвърлиха обратно към бронираната кола и се заключиха отвътре. Станислав се хвана да мисли, че страстно им завижда. Не е сложно да затвори шлюзовете, но как да излети в тълпата, плътно обкръжила кораба?
	Капитанът се обърна към скупчения зад гърба му екипаж да се посъветва и в този момент му просветна.
	— Аз не. Но вие можете! — възкликна той, пристъпи към кореспондентката и хвана ръката й. — На мен също никак не ми хареса тази поръчка, но не знаех какво може да се направи. А сега знам! Вие трябва да полетите с нас и да проконтролирате нито една игличка да не падне от скъпоценното дърво.
	— Аз?! — смая се кореспондентката.
	— Вие сте единствената, на която мога да се доверя — прочувствено я увери Станислав. — Вие веднага се харесахте и на нашата котка. Може би поне във вашите обувки тя няма да се изхожда.
	— Това е само за три месеца! — включи се в „уговарянето“ Вениамин. — Ще ви дадем най-добрата каюта, там даже има стол и сгъваема масичка.
	— Три месеца?! — Анастасия се опита да изтръгне ръката си, но бившият космодесантчик сякаш не забеляза това и продължи широко да се усмихва на доброволката.
	— Около две седмици ще сме по пристанища — „успокои“ я докторът. — Там може да влезете в инфранета и да се изкъпете като нормален човек.
	— Олеле, колко яко! — Полина с възторжен писък увисна на шията на Анастасия и шумно я млясна по бузата. — Вие не си представяте колко ми е тежко на мен, биолога, сред тези хора, без съмишленик, с когото мога да си поговоря през многодневните унили полети! Убедена съм, че ще станем най-добри приятелки!
	— Вие може да напишете забележителна статия за това пътешествие — Вениамин усъвършенстваше актьорското си майсторство направо в движение. — Даже цяла книга!
	— Но… но аз не мога! — Анастасия смутено се озърна, но тълпата подкрепи екипажа с одобрителен рев и разтърсване на плакатите. — Утре имаме активен протест срещу нехуманните инсектициди, вдругиден благотворителен търг…
	— Дреболии — махна с ръка Станислав. — Тоест, това са много важни неща, разбира се, но изцяло могат да се прехвърлят на друг доброволец. А това е вашият шанс да спасите един истински елхов живот! И вашият дълг, впрочем — строго добави той и вече не на шега дръпна Анастасия към шлюза.
	— Пуснете ме! — истерично изпищя кореспондентката и се запъна в отвора.
	Капитанът тутакси разтвори пръсти, но се втренчи с такъв укор в Анастасия, че симпатиите на тълпата безусловно се прехвърлиха на негова страна. Съдейки по учестилите се викове, на доброволката й предстоеше да се отправи на пътешествие, дори ако се наложи да бъде вързана за фюзелажа.
	Кореспондентката скочи от корабната стълба, отръска се и като паднала на четирите си крака котка възкликна, сякаш нищо не се е случило:
	— Във вашия екипаж има биолог? Но това напълно променя нещата! Убедена съм, че по време на полета вие ще можете да обезпечите необходимия комфорт на елхата и да проследите тя да се върне в родината си цяла и невредима.
	— Ама това е толкова голяма отговорност… Аз не съм убедена, че ще се справя… — закокетничи Полина, пърхайки с мигли.
	— Ще се справите! — решително я увери Анастасия. — Аз ще ви дам значка за член на Обществото втора степен и тя ще подкрепя духа ви в труден час!
	— Ще я нося с гордост!
	Според капитана Полина вече леко преиграваше, но изпъчената за „ордена“ гръд успешно отвлече общото внимание. После последва половинчасова патриотична реч от кореспондентката и двуминутна измъчена в отговор, обмен на взаимни любезности и пожелания за успех. Връчиха на капитана десет плаката „за спомен“ и едно бебе „да го подържи“. Някаква екзалтирана баба пожела непременно да прегърне и разцелува Станислав, при това се наложи от него да я откъснат двама полицаи. В суматохата едва не забравиха за елхата — ако не беше Михалич, мълчешком отнесъл я вътре, тя така и щеше да си остане до товарния отсек.
	— Лудница — въздъхна Станислав, облягайки гръб на най-после затворилите се зад него врати и шашнато поклащайки глава. В илюминаторите се виждаше как тълпата се разпръсква, подканвана от полицията и освобождава площадката за излитане. — Вижте какво, хора, дайте по-бързо да се омитаме оттук, по-добре да повисим на орбита.
	— Точно така! — Тиодор вече седеше в пилотското кресло и окачваше край себе си необходимите вирт-прозорци. — Ей, а какво е това?
	— Файлът за маршрута ни — самодоволно съобщи Алексей. — Току-що ти го пратих.
	— Но ние вече имахме трасе — възмути се Тиодор. — Ден го изготви още завчера.
	— Видях — направи гримаса русият. — А сега вижте моето!
	— Хм, наистина, с пет дни по-кратко… — Капитанът недоверчиво се вгледа в схемата, но на нея нямаше нито една червена отметка, означаваща повишен риск за кораба, а и жълтите бяха по-малко, отколкото във варианта на червенокосия. — Как го направи?
	— Изкинът винаги избира усреднените варианти — скромно поясни Алексей. — Той няма нито въображение, нито интуиция, затова никога не би заменил човек в творческите професии.
	— Творец, как пък не. Досега все някак сме летели и нищо — изръмжа Тиодор.
	Станислав хвърли поглед на Ден, но той продължаваше да седи на масата с такъв отстранен вид, сякаш ставащото въобще не го засягаше.
	— Ами значи сега ще летим още по-добре — високо каза капитанът. — Хайде, Тед, пали консервата!

	* * *

	Минаването през митницата накара да нервничат всички, освен Алексей, който не подозираше, че документите на киборга са фалшиви. Вярно, че пиратите се кълняха да върнат парите на Станислав, ако го хванат („Даже с лихвата, която ще се начисли, докато сте в панделата!“), но това кой знае защо не утеши капитана. Осемте минути, докато скенерът обработваше получените данни, му се сториха осем часа.
	Но „фирмата“ се оказа солидна и скоро корабът вече набираше скорост, готвейки се да генерира първата червеева дупка. Станислав Федотович, вече успокоил се, стоеше до илюминатора — мигът на скока беше зрелище, което никога не му омръзваше. Космосът сякаш се завърташе във фуния, по стените на която все по-бързо се сипеха звезди, докато корабът не се гмуркаше в тъмния тунел, а след това всичко се повтаряше в обратен ред. Осъзнаването, че за тази минута ти се носиш през няколко светлинни месеци, а дори и години, придаваше особена пикантност на усещането.
	Смешно е да се каже, но за двадесет години служба в космофлота, Станислав беше успял да се полюбува на междупространствения преход само няколко пъти. По устав скоковете трябваше да се изчакат в каютата, със затворени щитове на илюминаторите и да се пристегнеш към койката. Макар че Станислав не разбираше защо е нужно това — ако корабът не излезе от червеевата дупка, вече няма значение в какво положение ще се съединиш с вечността.
	В гост-командната се възцари тишина. Тиодор и Алексей неотклонно следяха уредите, Михалич дежуреше в машинното, а Вениамин — в медицинския отсек. Ден привично изобразяваше мебел. Само Полина тихо подрънкваше с посудата, вдигайки масата, и понякога сърдито сумтеше, спомняйки си за неотдавнашните събития.
	— Ох!
	— Пх-хростете — извини се високият меракиец, поразително безшумно за такова голямо същество изникнал зад гърба на момичето. — Не искх-хах да-а ви изплша.
	— Нищо, нищо, аз просто се бях замислила! — Момичето бързо се наведе да събере разпилените вилици. — Харесва ли ви на нашия кораб? Всичко наред ли е?
	— Дха-а — вежливо потвърди извънземният, — мнго уютхн съд. Но изглжда има-а-ахте нккви прбле-еми с излтането?
	— Нищо особено — намръщи се Полина, подреждайки вилиците в съдомиялната. — Природозащитниците беснеят.
	— Кхо-ой? — учуди се меракиецът.
	— Защитниците на биологичните малцинства от болшинствата — без да се обръща, ехидно обясни Тиодор. — Вие нямате ли такива?
	Извънземният извърна глава и във фасетите на лявото му око се отразиха рой мънички пилоти. В дясното останаха Полините, с любопитство разглеждащи пасажера.
	— Нха на-а-ашата рдна плне-ета нхяма дру-уги фрми на жвот. Са-амо еднклтчни во-одорсли и бакте-ерии.
	— Мисля, че Анастасия това не би я спряло — мрачно каза Полина. — Тя щеше да бяга по плажа с плакат, да събира изхвърлената от прилива тиня и да я пуска обратно във водата. Или да я погребва с прочувствени речи.
	— Лоша си — шеговито я упрекна Тиодор, облягайки се на креслото и търкайки силно изморените си очи. — А пък си зоолог!
	— Затова съм лоша — Полина шумно хлопна вратата на съдомиялната и записка с копчета, избирайки програма, — защото съм виждала животни не само в красивата брошурка „Да спасим бедните животинки!“. Да, те са чудесни и всяко е прекрасно посвоему, но защо да ги очовечаваме, а после да ги унищожаваме, ако не отговарят на нашите очаквания? Освен това, веднага щом предложихме на тази лелка да спре да дрънка и да се заеме с работа, тя се спихна и изчезна. Имам усещането, че тя не животните обича, а мрази хората!
	— А ти за хората ли си или за животните?
	— Аз съм за биологичното равновесие — измъкна се Полина. — А то е жестоко, но справедливо! И като цяло аз вярвам в кръговрата на душите във вселената, в този живот аз съм човек, в миналия — пеперуда, а в следващия — някаква разумна хлебарка от Алфа Кентавър. Затова елхата може и да не е по-лоша от мен, но със сигурност не е по-добра!
	Извънземният издаде нисък клокочещ звук, или имитирайки човешки смях, или наистина смеейки се.
	— Мхи-и-исля, че на Мер-р-рак ще ви хреса.
	— Значи аз мога да разчитам на това, че ти жестоко, но справедливо ще хванеш котката и ще я приведеш в равновесие с кутията? — поинтересува се минаващият край тях Станислав.
	Скокът приключи и зад илюминатора отново се разгърна звездният океан с ярък маяк в средата — следващата станция за гасене.
	— Да, капитане — обеща помръкналата веднага Полина. — Ей сега, само да свърша с масата.
	Извънземният плавно и забавено, сякаш го обкръжаваше вода, а не въздух, се премести до илюминатора. Вгледа се в открития космос, но не право по курса, а вдясно и нагоре. Тиодор направи сверка с уредите и с уважение изхъмка — Мерак се намираше точно в този сектор, но само компютър би могъл да го различи от милиардите светещи точки.
	— Със сгурнст ли ще-е успе-ем дтам за сдмнадсетия при-илив… зха пет дни-и?
	— По моите сметки ще бъдем там след четири — увери го Алексей, стана и сладко се протегна. Хвърли снизходителен поглед на киборга. — А дори и след три и половина, ако пилотът не ни подведе.
	Меракиецът удовлетворено издаде жвакащ звук и запълзя обратно към каютата.
	— „Не ни подведе“? — зловещо попита Тед. — Какво намекваш?
	— Нали сме партньори — с недоумение запърха с безцветни мигли Алексей. — И трябва да докажем, че сме достойни за това гордо звание.
	— Тоест да се фукаме един пред друг?!
	— Да се стремим към съвършенство — високопарно го поправи новият навигатор. — А малко съперничество допринася добре за това.
	— По-рано се справяхме прекрасно без него — озъби се пилотът.
	— Ама по-рано ти си нямал партньор — снизходително напомни Алексей. — Нали не се счита за такъв киборг, който ще изпълни всяка заповед, даже ако тя е дадена от пълен идиот?!
	— Виж какво, новобранец! — избухна Тиодор. — Аз ще пилотирам кораба така, както е предписано от наредбите, а не за да ти докажа нещо, ясно ли е?! Ако трябва — и две седмици! И месец!
	— Ей, защо се ядосваш? — мигом даде на задна Алексей. — Естествено, пилотирай както можеш. Аз не те карам да надскачаш себе си.
	— Абе ти откъде знаеш колко високо мога да скачам?!
	— Тед! — строго извика капитанът. — Престани.
	— Но, Станислав Федотович! — обидено се повдигна от креслото Тиодор.
	— Престани, на кого говоря! Той нищо лошо не ти е казал. — Станислав прекрасно разбираше чувствата на пилота, но това не беше причина да се сбият.
	Тед злобно блесна с очи, стисна зъби и се обърна обратно към пулта. Ако Алексей беше по-умен, също би трябвало да замълчи, но това беше неговият първи самостоятелен полет и се беше надул от гордост и трудов ентусиазъм. За съжаление засега нямаше къде да го приложи — на екипажа му предстояха две денонощия монотонен полет до станцията.
	— А вие с какво се занимавате в свободното си време? — лепна се новият за Полина.
	— То затова се нарича свободно, защото може да не се занимаваме с нищо — пошегува се момичето. — Е, четем книжки, гледаме филми, говорим си…
	— И само това? — изуми се русият. — Никаква обществена дейност?
	— Може да измиеш пода — ехидно предложи гърбът на Тиодор. Пилотът се беше успокоил толкова бързо, колкото избухна, но Станислав не се съмняваше, че отмъщението му ще бъде страшно. — Мопът е в килера.
	— Имам предвид културната организация на свободното време, а не физическата — обиди се Алексей. — Професор Игор Бледни в своя култов труд „Груповата психология в условията на дълъг космически полет“ блестящо доказа, че когато екипажът страда от безделие, у хората започват да се проявяват депресия, умствена деградация, немотивирана агресия и психологически конфликти на нейна почва. Всъщност ти отдавна ли летиш на този кораб?
	Станислав разбра, че ако не се намеси отново, то психологическият конфликт е неизбежен.
	— Виждаш ли, Алексей, екипажът ни е много различен и интересите на всички са разностранни. — Капитанът мрачно си помисли, че вече просто няма накъде повече да деградират. — Затова всеки се занимава с това, което му е по душа, и като че ли не се оплаква от скука.
	— Тогава аз ще науча кентаврийски — реши Алексей, след като помисли малко. — Отдавна си мечтаех. Кентаврийците са най-развитата раса във вселената и според прогнозите на учените, в близко бъдеще техният език напълно ще измести интерлингвата. Впрочем може да го учим заедно! — великодушно предложи той. — Така ще е по-бързо и по-интересно.
	Съдейки по лицето на русия, той не се съмняваше, че и в това поприще ще заслужи платинен медал и ще посрами останалите членове на екипажа.
	— Нека първо го измести — промърмори Тиодор.
	Полина виновно поклати глава. Тя нямаше никаква склонност към езици, а латински научи само от любов към биологията и това беше наистина огромна жертва от нейна страна.
	Алексей ги изгледа с неприкрито съжаление. „Как може да сте толкова мързеливи и глупави? А пък сте космолетци!“ — се четеше в погледа му.
	— Забележителна идея — решително каза Станислав. — Ще го научиш и ще ми доложиш. Аз знам малко кентаврийски и мога да те изпитам.
	— Слушам, капитане! — засия русият. — Няма да ви разочаровам!
	Станислав Федотович само въздъхна наум. Когато такива възторжени момчета се сблъскват с реалния живот, те хваща срам за живота. Добре поне, че на бившия космодесантчик му предстоеше да води новака не в бой, а в обичаен товарен рейс.

	* * *

	Ден неподвижно лежеше на лекарската кушетка, вдигнал дясната си ръка, за да може докторът по-удобно да прегледа хълбока му. Травма на гръбначния стълб и гръдния кош, открита фрактура на рамото, закрита на бедрената шийка… След операцията бяха минали само три седмици, но сега за страшните рани напомняха само белезите, говорещи дали за съвършенството на пиратската медицина, дали за жизнеспособността на киборгите. Впрочем до пълното оздравяване оставаха минимум още два месеца — белезите бяха червени и подпухнали.
	— Боли ли? — за всеки случай попита Вениамин, нарочно натискайки по-силно.
	— Не. — Нищо не трепна нито в гласа, нито в лицето на Ден.
	Вениамин тъжно поклати глава. При киборгите теоретично отсъстваше понятието „болка“, само „информация от рецепторите“. Която в дадената ситуация не означаваше заплаха за организма, не изискваше ответни действия и следователно се игнорираше.
	— Добре, върви — разреши докторът.
	Рижият послушно стана от кушетката, бързо и рязко навлече комбинезона и сякаш не забелязвайки укоризнения поглед на Вениамин, излезе. Кракът му още беше далеч от идеала, но киборгът даже не накуцваше. Костта е зараснала и издържа зададеното натоварване, значи няма какво да се оплаква.
	— И какво да правя с този глупак? — попита Вениамин празната стая.
	През изминалия месец докторът изчете толкова информация за киборгите, че вече сам можеше да изнася лекции по биоинженерство. Според идеята на разработчиците, мозъкът на биомашината изпълняваше пасивната роля на база данни и управляваше само физиологията, и то до някое време. Киборгът можеше произволно да забави или да ускори биенето на сърцето си, да повиши адреналина, да спре кръвта в определен участък от кръвоносния съд и да изключи изработката на храносмилателни ферменти, ако се налагаше да го използват като жив контейнер за превозване на нещо дребно и много ценно. Мозъчната кора почти не се развиваше с възрастта, нямаше необходимост от това, всичките й функции бяха иззети от процесора. Той прехващаше постъпващата отвън информация и фактически държеше мозъка в състояние на кома.
	Но ако връзката с процесора се окаже не толкова здрава…
	Вениамин седна на масата, отвори файла с медицинските картони и намери нужния, но се замисли и се забави с попълването му.
	Какво ще се получи, ако на новородено се даде тяло на възрастен човек, но управлявано от някой друг като марионетка?
	Отначало, разбира се, то пасивно ще се подчинява, без да разбира какво и защо става с него и ще възприема такова положение на нещата като естествено и единствено правилно.
	Но децата порастват и започват постепенно да се откъсват от майка си и от останалия свят. Появява се „аз“, после „аз сам“, а накрая… следва ликвидация.
	Ден се оказа не само умно момче, а и хитро. Той някак беше успял да скрие своята индивидуалност дотогава, докато действително не беше пораснал. Може би сам беше съобразил, че на „мама“ няма да й хареса инициативата му, а може би беше видял как за подобна грешка бяха убили някой от неговата серия. Във всеки случай рижият се беше приспособил да живее с хората, но да не им се доверява. И сега, когато го бяха разобличили, той се беше скрил в пашкул и беше предал управлението на процесора, предполагайки, че това е точно онова, което искат от него. А всички опити да го измъкнат оттам са просто провокация.
	Вениамин докосна с пръст графата „Препоръчано лечение“, квадратчето на курсора светна и с отмъстителна досада написа: „Бой с пръчка!“

	* * *

	Духът на съперничество понамирисваше. Старият транспортник навярно не беше летял така подчертано правилно дори в редовете на космофлота. Даже на Станислав, който обикновено обуздаваше увлеклия се пилот, му липсваха внезапните претоварвания, когато на Тиодор му се струваше, че летящият по паралелен курс кораб му отправя предизвикателство, а зад щурвала му се оказваше също такъв маниак и двамата пилоти започваха да изстискват двигателите до последния протон — кой ще победи или чий капитан първи ще започне да заплашва с физическа разправа. А ако „наградата“ беше единственият порт на малка станция за гасене, то при добро желание и с помощта на Маша можеше да се полюбуват на пребледнялото лице на диспечера на цял екран, а и да послушат цветистите псувни по адрес на „тараниращите“ го кораби.
	— Тиодор — опита се да намекне капитанът, — не може ли да пилотираш кораба малко… по-активно?
	— В смисъл? — изобрази свещена невинност Тед. — Ето, вижте: планираното време за пристигане на станцията е 14,00, а разчетното — 13,48. Ние дори ще стигнем предсрочно.
	— С дванадесет минути!
	— А в противен случай двигателите бързо ще се износят. Нали, Михалич?
	Техникът виновно се прегърби и измънка нещо, разкъсвайки се между жалостта към двигателите и уважението към капитана.
	На Станислав Федотович му се наложи да капитулира.
	Почти веднага Полина приседна на подлакътника на пилотското кресло, наведе се и тайнствено прошепна на Тед:
	— А аз пък знам защо те летят към Мерак!
	— Мм? — Тиодор със съжаление следеше светлинката, бавно пълзяща към края на обзорния екран. Видът й беше изключително предизвикателен.
	— Намерих статия в популярната енциклопедия. Веднъж в живота си всички половозрели меракийци са длъжни да оставят потомство, това при тях е и религиозна заповед, и закон в същото време. Те сами избират на каква възраст, важното са годишният сезон и мястото.
	— Излиза, че ги возим на сватбено пътешествие? — ухили се пилотът. — И кой от тях е булката?
	— Те са двуполови. През брачния сезон единият става самка, а другият — самец.
	— Бива си ги! — Тиодор мръснишки се закиска. — Жребий ли хвърлят или просто гледат кой е по-симпатичен?
	— Вероятно някак стигат до съгласие — сви рамене Полина. — Впрочем, няма нужда от „хи-хи“ и няма нищо чудно, някои земни риби също са така. Губаните например.
	— Ами ще се постараем да не им попречим на удоволствието. — Тиодор пошаманства над панела с приборите и времето за пристигане се смени на 13,21. — Ти ще слезеш ли на станцията?
	— Едва ли — след кратко замисляне отказа момичето. — Нещо нямам настроение.
	Пилотът кимна с разбиране. Неговото „настроение“ също се изразяваше в универсални галактически единици и клонеше към нула. Налагаше се да потърпи, докато доставят товара.
	— А аз май ще се разходя — намеси се Алексей в разговора. — Какво става там с моята обувка?
	Полина охна.
	— Извинявай, съвсем забравих за нея! Сега бързичко ще я изпера и ще я изсуша със сешоара, тъкмо ще изсъхне за стиковането със станцията — завайка се тя под възмутения поглед на навигатора.
	Със „сега“ възникна непредвиден проблем — момичето напълно беше забравило къде е пъхнало поверената й обувка. В гост-командната я нямаше, в каютата и банята също. Отчаяната Полина даже побягна към машинното и надникна в пещта за изгаряне на отпадъци, но тя не беше включвана нито вчера, нито днес.
	— Ама защо всички седите и зяпате? — не издържа момичето, за трети път проверяващо всички ъгли. — По-добре ми помогнете в търсенето! Идея нямам къде съм могла да я сложа… Така, ще пробваме да възстановим сутринта на излитането по минути. Аз седях на масата и закусвах… После докараха елхата и аз се приближих към илюминатора… После излязох от кораба…
	— Да не си я взела със себе си? — предположи Тед. — А когато се прегръщаше с доброволката, да си я изпуснала?
	— Абе май излязох без обувката — неуверено възрази Полина. — Точно така, сложих я на масата! После отидох в банята, измих си косата…
	— Не, преди това зареди съдомиялната — безизразно я поправи Ден.
	Полина с досада изгледа киборга — личи си изкуственият интелект, не вижда разлика между маловажните и важните събития! — но изведнъж пребледня и се хвърли към вратата на съдомиялната. Така и за два дни не се намери време да я изпразнят, екипажът се хранеше с готови дажби в еднократни контейнери, които веднага се отправяха в боклука, а чашите от чай беше по-лесно да се изплакнат на ръка.
	На втората полица между чиниите и купата за салата стоеше обувката, или нещо напомнящо я отдалеч. Явно придирчивата машина беше пускала програмата пак и пак, докато вонята напълно не изчезне. Заедно с боята. Страните се бяха набръчкали, изкуствената кожа се беше превърнала в изкуствен велур с трогателен пух, а стелката, провиснала като чернодробна тения, висеше от чашата на Станислав Федотович.
	— По дяволите — изстена момичето. Вдигнатата за велкрото обувка бавно се въртеше пред очите й, страдалчески открехнала паст. — Вероятно съм се заприказвала с вас, машинално съм грабнала всичко от масата и съм го пъхнала тук… Какво ще кажа на Алексей?!
	— Че нали си я изпрала? Изпрала си я — гадно се захили пилотът. — Какви претенции може да има?
	У навигатора възникнаха претенции, и то какви! Обувките се оказаха от „модната колекция на сезона“, струваха, по думите на Алексей, цяло състояние и само два пъти бяха благоволили да обгърнат ходилата му.
	— Ами да ги беше съхранявал в сейфа — цинично го посъветва Тиодор. — Обувките са измислени, за да се носят, а не да ги носят на ръце. Като моите, например. Неубиваеми!
	Пилотът демонстративно вдигна на пулта крака си в масивна маратонка. По-лесно беше човек да си представи как с нея се извършва убийство.
	Алексей погледна крака му с недобре прикрито презрение, но в крайна сметка тръгна към станцията с тези маратонки. На него те изглеждаха като свалени от някой клошар. Всъщност „клошарят“ също гледаше без възторг как навигаторът гнусливо ги обува върху два чифта чорапи, чист върху вече обутия. Но иначе Алексей щеше да изтормози Полина, и затова че е съсипала обувките му, и че не е успял да се разходи.

	* * *

	Навигаторът се върна на кораба в повишено настроение, с цял пакет приятни дреболии като ядки, чипс и бира. Изрита маратонките, без да ги пипа с ръце, отвори една бутилка и се пльосна в креслото, пийвайки и хрупайки фъстъци.
	— Не е зле при вас — благодушно забеляза той, — може да се живее!
	На Алексей дори не му хрумна да почерпи останалите. Не от алчност, а сметна, че ако са искали, сами щяха да идат да си купят.
	Останалите искаха, но гордо преглъщаха слюнки. Те мигом биха превзели Ден на абордаж и в движение биха бръкнали в пакета, обаче даже не се унижиха да помолят русия. Ако искаше, щеше да им предложи!
	Алексей, без да забелязва осъдителното мълчание, обърна креслото и превключи вниманието си към подиума с холограмата — стълб лазурна вода, в който непрекъснато плуваше русалка с дълги, ефектно развяващи се зелени коси, опипвайки края на изображението като стени на стъклен съд, уловил я в капан. Тя изглеждаше толкова очарователно нещастна, че на човек му се искаше да разбие „стъклото“ с ритник и да пусне пленницата в морето. Но не веднага, естествено!
	— Можеше да си по-внимателен — промърмори Тиодор, вдигайки маратонките, докато до тях не се е добрала котката, или по-лошо, Полина.
	— Ти нали каза, че са неубиваеми — безгрижно махна с ръка Алексей. Още една минутка се полюбува на противоречащите на хидродинамиката (поне с три размера) форми на русалката и осъдително отбеляза: — На нашия кораб пребивават извънземни гости, а тук има такава… срамотия. Нима не може да се сложи нещо по-прилично?
	Русалката се притисна към „стъклото“, дланите й се отпечатаха върху него като истински и капризно нацупи устни:
	— Странно, а миналата нощ много ти харесвах даже!
	— Аз… аз просто проверявах настройките! — побърза да отрече почервенелият Алексей. — И всъщност защо тя се намесва в разговорите на екипажа? Трябва да се изключи тази опция.
	— Трябва — иронично се съгласи Тиодор, — само че никой не знае къде е тя.
	— А не може ли да се заповяда в гласов режим?
	Русалката разпъна уста с пръсти и показа на русия дълъг жабешки език.
	— Машка, скрий се — дружески помоли пилотът.
	— Простак — изпръхтя русалката, плясна с опашка и се гмурна в „дъното“, като така достоверно обля с пръски зрителите, че даже свикналите с нея Тед и Полина се дръпнаха назад.
	Водата с тоалетно бълбукане изчезна надолу и над подиума се завъртя типовият логотип на системата, жълт и скучен.
	— Ами ето — сви рамене пилотът. — Изключих я за половин час. Вярно, че после ще прави пакости, обаче така, дребни. Тя ни е дама капризна, но отговорна.
	— Странни отношения имате с техниката — с недоумение забеляза Алексей. — Като че ли е жива и наистина може да изпитва някакви чувства.
	— А защо не? — застъпи се Полина за изкина. — Ето, нашият Михалич си говори с всяко детайлче в машинното и двигателят работи като часовник. А при вида на бившия ми началник дори кафеварката се чупеше.
	— Вие да не би да вярвате и в гремлини? — така снизходително се изхили русият, че я беше срам да потвърди. — Такива едни ма-а-алки дяволчета, които живеят в уредите?
	— Вярваме в това, че има неща, за които още не знаем — дипломатично се измъкна Полина. — Нали органиката се е зародила от неорганика, защо тогава в нея да не се зароди разум?
	— Типични корабни суеверия. — Алексей пробва да схруска един недопечен фъстък, изохка и се хвана за бузата, опитвайки се да разбере какво е издало това страшно хрущене. За разочарование на Тед, изплю само черупка. — Една моя приятелка от факултета по психология защити диплома на тази тема. Понеже животът на космолетеца пряко зависи от работата на обкръжаващите го механизми, то той започва подсъзнателно да им приписва човешки черти, опитва се да се сприятели с тях и да ги умилостиви като дребни езически божества. Затова се появяват компютри от „мъжки и женски пол“, чайници с човешки имена, одушевени киборги…
	— Не закачай киборга — доста грубо го прекъсна Тиодор. — С него имаме отделна… история, Някой път ще ти я разкажем.
	Русият с учудване се втренчи в колегата си, безумно дразнейки го с ясния поглед на човек, твърдо уверен в правотата си.
	— История има всичко, даже твоето кресло. Но това не означава, че всеки път трябва да го молиш за разрешение да седнеш.
	— Ден спаси живота на всички ни! — възмути се Полина.
	— И какво от това? Той за това е направен. Както и столът да стои тук за моето удобство.
	— Там е работата, че Ден не стоеше!
	Алексей съчувствено, но непреклонно поклати глава и предложи:
	— Искате ли да ви докажа, че той няма никакъв разум, а само една гола програма за подчинение? — И преди Тиодор да успее да възрази, извика: — Ей, DEX, ела насам! Ще ти възложа една много важна работа.
	Червенокосият безпрекословно остави омасления парцал, с който чистеше някакъв детайл за Михалич. През това време Алексей постави на масата за хранене две чаши и от чайника напълни едната до средата.
	— Преливай водата от едната в другата — нареди той. — Сто пъти.
	— От какъв зор?! — възмути се Тиодор.
	— За теб е „от какъв зор“, а на изкина му е все едно. Заповядали са му — изпълнява. Ето, вижте!
	Киборгът наистина се захвана за „работата“. В размерените му акуратни движения, с които я вършеше, имаше нещо зловещо, не роботско, а направо противоестествено.
	— И брой на глас! — уточни задачата Алексей.
	— … седемнадесет, осемнадесет… — послушно започна Ден.
	Чашата, пръскаща вода, отлетя настрани и се вряза в панела над главата на капитана, който мирно седеше на диванчето до стената и четеше нещо. Удароустойчивото стъкло издържа, но Станислав все пак трепна и се откъсна от таблета — тъкмо навреме, за да хване падащата право в ръцете му чаша.
	— Какви са тези шегички? — възмути се той.
	— Извинете — озъби се Тиодор и търкайки ръба на дланта си, бързо излезе от гост-командната.
	— Нали ви казах! — тържествуващо се обърна към Полина Алексей. — Изкинът не е способен да осмисли и още повече критично да оцени действията си. Ако в програмата му е заложено да спаси човек, ще го спаси, ако не е — ще стои отстрани и ще гледа как умира… Ей, къде тръгна?!
	— Ще ида да видя какво прави котката — без да се обръща, промърмори Полина.
	— Значи ви убедих, а? — шеговито извика след нея Алексей.
	Скрилата се зад ъгъла девойка се направи, че не го е чула.
	Блондинът небрежно нареди на киборга:
	— Подреди тук — и се върна на пулта. Лицето на Алексей беше доволно, макар и леко недоумяващо: защо всички така превъртяха? Трябва да умеят да губят!

	* * *

	Вениамин до късно седя на терминала в медицинския отсек. На станцията за гасене имаше инфранет и докторът побърза да свали последното обновление на общогалактическата медицинска библиотека. Няколко статии по имунология се оказаха много интересни и когато Вениамин привърши с воденето на бележки, корабното осветление вече работеше в нощен режим — тънки светлинни линии по всички ръбове, включително колоните, от което помещението изглеждаше като триизмерен чертеж. Корабът се обзаведе с това забавно и полезно нещо след ремонта на пиратската база, както и с отровно розово диванче с извити крачета, което роботите замъкнаха в гост-командната вероятно погрешка и го забравиха там. Станислав няколко пъти се канеше да изхвърли неуставната мебел, но диванчето се оказа толкова удобно, че в края на краищата просто го застлаха с едно карирано одеяло и така успокоиха капитанския добър вкус.
	Вениамин сладко се прозина, протегна се… и замря с нелепо разперени ръце. Вратата на санитарния възел беше отворена, сияейки като райските порти и от нея, ту един след друг, ту с паузи, се лееха тихи, тайнствени и зловещи звуци:
	— Вгъй-ъй-ъй… Бгъй-ъй… Х-х-хе-е-е…
	Професионалното въображение на доктора тутакси заработи. Може би някой в просъница е отишъл до тоалетната, подхлъзнал се е, паднал е, получил е черепно-мозъчна травма и сега кръвта му изтича на пода и напразно се опитва да извика за помощ? Или, по-лошо, решил е да се самоубие и се мята в примката, изпускайки последния си дъх?!
	— Муе-е-е! — трагично повиши глас страдащият. — Бъйе-а-а…
	Вениамин влетя в банята с диагностичния си уред в ръка и с трясък го фрасна в таблета на Алексей, който спокойно стоеше пред огледалото.
	— Какво става тук? — с пресеклив глас попита докторът, нервно шарейки с поглед из банята.
	— Нищо — също толкова изумено отвърна русият, надничайки след Вениамин в кабинката за душа. И там нямаше обесени и ударени. — А вие какво търсите?
	— А вие какво правите тук? — на свой ред попита напълно обърканият доктор.
	— Уча кентаврийски. Най-добре се запомня преди сън. Ето, чуйте! — Алексей се прокашля, заби поглед в таблета и с чувство прочете: — Мге-е-е-е хах-х бхуе-е-е! Разбрахте ли?
	— Не — честно каза Вениамин, имайки предвид както фразата, така и ситуацията като цяло.
	Алексей го изгледа с упрек и даже сякаш с разочарование.
	— „Аз имам куче“. А аз мислех, че в медицинския учат кентаврийски!
	— Хм… — Докторът отчаяно потърка крайчеца на носа си, за да не се разсмее. — Учат, да. Обаче аз смятах, че „куче“ на кентаврийски е просто „б`хе“.
	— „Б`хе“ е чистата транскрипция — снизходително възрази русият, — а аз имам класическо кентаврийско произношение! Учителката ми беше във възторг от него.
	Вениамин заподозря, че учителката просто е била мила и се е стараела да похвали всеки ученик.
	— За съжаление, в училище кентаврийският беше факултативен предмет и аз го посещавах само половин година — съкрушено призна Алексей. — Сега вече почти нищо не помня, освен произношението. Но нищо, аз бързо наваксвам! Искате ли по спомен да изброя неправилните глаголи?
	— Някой друг път, на свежа глава — потръпна докторът, смътно припомняйки си, че в институтския учебник за тези глаголи беше отреден цял раздел. Вениамин благополучно ги забрави веднага след изпита и за разлика от Алексей не желаеше да си ги спомня. — Тъкмо дотогава ще ги научиш по-добре. Само че за в бъдеще поне затваряй вратата с това твое… произношение!
	Русият с недоумение намръщи чело, но кимна.
	Докторът осъзна грешката си, едва когато премина половината коридор и Алексей пак се захвана да зубри.
	Приглушеното от вратата „буе-е-е!“ звучеше още по-сърцераздирателно.

	* * *

	Остана загадка как котката се беше измъкнала от Полинината каюта. Опашатата пътничка без билет или беше усвоила телепортацията, или вентилационната система, и през нощта беше успяла да бутне захарницата от масата, да разкъса и разхвърля из гост-командната всички намерени в боклукчийското кошче хартийки и пакетчета, да подостри ноктите си в пилотското кресло и да иде по нужда в навигаторското (за което Тиодор й прости всичко останало).
	— Дали да не сложим тук котешка тоалетна? — предложи Полина. — За да разбере котката най-после за какво е тя.
	— Аз мисля, че котката знае какво е тоалетна — изръмжа Тед. — Тя не разбира за какво ни е Алексей.
	— Ами той се справя доста добре със задълженията си — неохотно призна момичето. — Вече прелетяхме половината път, на следващата спирка ще бъде първата доставка.
	— Елхата ли? — уточни пилотът.
	— Аха. И сърцето ми се къса от мисълта за предстоящата раздяла! — Полина театрално избърса „сълза“ от крайчеца на окото си.
	— Еба-ноу-уе-е-е! — промъкна се зад гърбовете им Алексей и, доволен от произведения ефект, снизходително обясни: — „Добро утро!“ на кентаврийски.
	— Сигурен ли си? — скептично уточни пилотът. — Повече звучи като много, много недобро утро.
	Русият кисело се усмихна — демек, какво да се разправя с глупаци! — и се опита да седне в креслото, но Полина бързо обърна седалката към себе си.
	— Почакай, сега ще почистя! Тед, дай някаква хартия…
	— Пак ли тази проклета котка? — възмути се Алексей, надзъртайки над облегалката. — Защо не я гледаш?
	— Гледам я! — Момичето безпомощно изпрати с поглед котката, която тъкмо изскочи изпод диванчето и претича под масата. — Просто… Извинявай.
	Навигаторът от упор се втренчи в нея с намръщени безцветни вежди (всъщност с очи, разбира се, но веждите по някаква причина впечатлиха Полина повече) и напълно сериозно обяви официално:
	— Добре, този път ти прощавам. Но ако нещо подобно се повтори, ще бъда принуден да се оплача на капитана.
	— Моля? — смая се Полина. — За какво?!
	— За неизпълнение на служебните задължения — отсече русият.
	— Моите задължения са да помагам на Вениамин Игнатиевич в медицинския отсек, а не да се занимавам с котки!
	— На кораба капитанът е по-главен от доктора — убедено каза Алексей, — и неговите разпореждания трябва да имат първостепенна важност за теб. Освен това в момента ти бездействаш и можеш да се постараеш повече.
	Полина почервеня, възмутено отвори уста… и я затвори. Русият беше прав, но толкова обидно прав, че хем нямаше какво да му възрази, хем много й се искаше.
	— Добре — най-после процеди тя. — Ще се постарая.
	Момичето почисти безобразието, подмами безобразничката със залък хляб с масло и в гордо мълчание се оттегли в каютата си.
	— Е, и за чий? — с укор попита Тиодор. Той, естествено, също не би се зарадвал, ако намери в креслото си такъв подарък. Но нали е от котката, а не от Полина?!
	— А какво толкова казах? — искрено се учуди Алексей. — Просто напомних за дисциплината и субординацията. Между другото, може да започваш подготовка за скок, вече сме на достатъчно разстояние от станцията.
	— Благодаря, сам никога нямаше да забележа — изръмжа пилотът, местейки плъзгачите на виртуалните скали. — По дяволите, ръката нещо ме наболява… — Тед помасажира раненото в битката за базата рамо и мрачно се пошегува: — Навярно времето ще се разваля.
	— Ще задуха космически вятър? — саркастично уточни Алексей.
	— Важното е да не се появи астероиден поток. — Тиодор още веднъж провери показанията на уредите, но сякаш всичко беше наред.
	— Имахме си сляп пилот, а сега и еднорък — пошегува се Станислав, влизайки в гост-командната. — Много ли те боли?
	— Не, Станислав Федотович, съвсем малко! — побърза да изправи гръб Тед, щом си спомни колко бойни белези има самият капитан. — Ускорявам кораба до скокова скорост, ориентировъчното време за влизане в червеевата дупка е след четири и половина минути.
	— Отлично. — Станислав зае любимото си място до илюминатора.
	Алексей се наведе и подозрително изучи креслото. На него не бяха останали видими следи, но все пак навигаторът сбърчи нос.
	— Ще ида да взема дезинфектант от доктора, да напръскам.
	Пилотът разсеяно кимна, вече напълно погълнат от управлението. Звездите се преместиха от обичайните си места, подреждайки се в гигантска спирала, сякаш някой е извадил запушалката от басейна с черна вода, в който плуваха. Шумът от машинния отсек се усили, смени тоналността си, по корпуса на кораба се разнесе лека вибрация, като че ли той също се вълнуваше преди скока. „Трябва все пак да го наречем някак“ — помисли си Станислав. В такива моменти му се искаше да стисне палци за късмет и увлечено да си повтаря наум: „Хайде, давай… мисли!“ Но нищо, освен баналното „Бързи“ и претенциозното „Звезден скачач“, не му хрумваше.
	Корабът се гмурна в червеевата дупка. Илюминаторите и обзорните екрани се покриха с чернота, вибрацията се усили. Антигравитаторите се справяха с натоварването, но все пак се усещаха леки колебания — ту мускулите се наливаха с олово, ту ти се струваше, че ако замахаш с ръце, ще се откъснеш от пода.
	— Тресе се — полугласно забеляза капитанът и сякаш случайно положи ръка на своя подскачащ нагоре-надолу стомах.
	— Търпимо е. — Тиодор се облегна назад, вече беше невъзможно да се измени траекторията на скока. Само можеше да се чака кога ще завърши той. Отпред се появи бързо растящо бяло петънце, точката на изхода. — Ето, помня веднъж как летяхме към Алтаир, а натоварването беше страшно, почти дванадесет процента. Корабът даже при увеличаване на скоростта скачаше като ужилен по задника… Ей, каква е тази дяволщина?!
	Станислав не успя да уточни параметрите на нечистата сила, но затова пък я видя. Петънцето се раздвои, а в следващия миг корабът рязко подскочи напред и вдясно. Зад борда, въпреки многослойната изолация, се чу такъв рев, сякаш го е покрила и завъртяла по пясъка буреносна вълна.
	И тук капитанът разбра защо трябва да се пристяга към койката по време на скоковете.
	Оказа се, че да се съединиш с вечността може да стане не само бързо, но и болезнено.

	* * *

	Станислав дойде в съзнание под зловещ разногласен писък и алени светлини. Няколко секунди капитанът неподвижно лежеше по гръб, очаквайки дяволи с приветствено наточени вили, но после ударената му лопатка започна да боли така непоносимо, че се наложи със стон да се преобърне настрани.
	По кораба сякаш се беше вихрил ураган, всички незакрепени предмети бяха разхвърляни по пода. Особено издевателски изглеждаше възглавницата от диванчето, въргаляща се до Станислав — какво й струваше да падне на половин метър вдясно, точно под гърба му! Светлинните панели едва светеха, над холографския подиум се въртеше огромен удивителен знак, червен и пулсиращ.
	Разбира се, Тиодор не беше и помислил да затегне колана. Сега той лежеше на пулта, безсилно метнал ръка върху него и отпуснал надолу втората, а лицето му беше скрито от разрошените коси. Редом стоеше невредимият на вид Ден.
	— Пулсът му е равномерен — отговори рижият на немия въпрос на Станислав, отмествайки ръка от шията на пилота. — Просто е в безсъзнание.
	— Какво се случи? — успя най-накрая да изхрипти капитанът.
	— Срив при скока — печално съобщи Маша. Знакът се смени с въпросителен жълт. — Причината е неизвестна. Провеждам проверка на системите и сбор на информацията.
	Светлината най-после засвети нормално. Тиодор се съвзе, изправи се изведнъж и с недоумение разтърси глава, сякаш за минутка е задрямал на работното си място.
	— Що за…?! — цветисто се изрази той. — Къде сме?
	Вторият въпрос беше още по-интересен от първия. Звездната картина в илюминатора се беше променила така рязко, че това беше забелязано не само от изкина, трескаво преравящ базата данни в търсене на съответствия, но и от набитото око на пилота, който горе-долу имаше представа какво трябва да види след изхода от червеевата дупка. Там нямаше никаква станция за гасене, но затова пък недалеко, на разстояние от един-два светлинни дни, ярко горяха две сдвоени звезди — едната жълта, другата червена.
	— Станислав Федотович, какво се случи? — в гост-командната с мяукане се втурна котката, а след нея Полина с огромна цицина на челото — още една жертва на пренебрегването на техниката за безопасност.
	Въргалянето по пода, когато капитанският дълг изисква стоене на носа на потъващия кораб и вселяване на надежда в екипажа до последно, беше срамота. Станислав допълзя на четири крака до диванчето, хвана се за него и с пъшкане се изправи.
	— Прекратете паниката — промълви той. Бъркотията впечатляваше още повече от височината на ръста му. Капитанът се олюля и се хвана по-здраво за облегалката. — Неголяма авария, нищо страшно няма. Сега ще оправим всичко.
	Паника като цяло нямаше и екипажът доверчиво притихна, очаквайки присъдата на изкина. Корабът тежко бръмчеше със спирачните си двигатели — щом са се оказали неясно къде и неясно в какъв вид, по-добре да не се утежнява ситуацията.
	От коридора на зигзаг се появи бледният и разрошен Алексей, машинално стискайки в ръка флакона с дезинфектанта. Станислав жално си помисли, че сега пак ще му зададат въпрос, на който той не знае отговора, но вместо това навигаторът от вратата се нахвърли на пилота:
	— Какво си направил тук?
	— Аз?! — възмути се Тиодор, опипвайки болящата го глава за наличие на излишни изпъкналости, а защо не и вдлъбнатини. — Това си беше твоето трасе! Може да прегледаш записите — каквото си пресметнал, това и си получил, медалист нещастен!
	— Млък! — изръмжа им Станислав. — Когато установим какво е станало, тогава ще се карате. По-точно — побърза да се поправи той, — тогава аз самият ще реша какво и с кого да направя. Маша?
	— Още мисля, мили! — осъдително измърка изкинът. — Иди през това време да се поразходиш.
	Капитанът машинално направи крачка към шлюза, тръсна глава и вече се канеше да прати самата Маша да се разходи (а даже не просто да се разходи!), когато Ден тихо каза:
	— Предварително заключение: деветдесет и един процента вероятност, че причината за аварията е външна и не е свързана с повреда или отказ на оборудването, а също така и с грешки в експлоатацията.
	— Окончателният резултат ще бъде готов след седем минути и четири секунди — така оскърбено добави Маша, сякаш й бяха погледнали в деколтето, а не в данните.
	— Венка! — сети се Станислав, хващайки се за комуникатора. — Венка, как си?
	— Хм… Не много добре — изграчи слушалката и накара капитана ярко да си представи слабо потреперващото тяло на приятеля си, смачкано от паднал стелаж. Но Вениамин си пое дъх и поясни: — Вратата на каютата се открехна малко и се заклещи, не мога да я отворя. А какво се случи?
	Станислав все пак се хвърли да го спасява, само че не презглава, а с бърза крачка, като предварително извика Михалич на помощ.
	След няколко минути изкинът започна по малко да подава информация. Изглежда, транспортникът се беше натъкнал на рядка, но добре известна на космолетците аномалия — у черната дупка, към която бяха генерирали червеева, се оказа двойник със сходни характеристики и корабът беше придърпан към друга точка на изхода. Даже му беше провървяло, че не беше деформиран. В космоса понякога намираха сферично правилни буци, които разпознаваха само по примерната маса и химически състав. Транспортникът се беше отървал само с повреда на няколко външни датчика, основно по левия борд. Засега левият и десният обзорни екрани показваха едно и също, само че в огледален вид — Маша по някаква причина беше решила, че това е по-оптимистично, отколкото надпис на цял екран: „Отсъстващ сигнал от камерата“.
	— А ако поставим между тях свещ — мрачно се пошегува Полина, — в полунощ ще се яви бъдещият съпруг.
	— Това пък що за суеверие е? — учуди се Тиодор.
	— Ами с момичетата в училище така си врачувахме. Слагат се две огледала под ъгъл и гледаш в получилия се коридор. Когато видиш, че някой се приближава по него, трябва да викнеш: „Боже, опази!“ и да събориш огледалата.
	— А какъв е смисълът? — не разбра пилотът.
	— За да не излезе и да не ме удуши! — с гробовен глас съобщи момичето.
	— Ама че игри сте имали като деца — промърмори Тед. — А защо ти е такъв маниак-убиец?
	— Това не е истински човек, а зъл дух — опита се да обясни Полина. — Той само приема вида на годеника, за да измами девойката. Надява се, че ще тя ще поиска да го разгледа отблизо и ще го освободи от огледалото.
	— Знаеш ли, ако мен се опита да ме удуши някаква огледална мадама, а после я видя на улицата, никога не бих се приближил до нея! — искрено каза Тед. — Да не говорим за женитба. И какво стана, яви ли ти се някой?
	— Не успя — призна си момичето. — Аз профилактично запищях така, че дотичаха родителите ми.
	Тиодор замислено се вторачи в екраните, но вместо бъдещата му съпруга, му се яви омазаният с машинно масло Станислав и накара пилота да трепне и рязко да се обърне.
	— Е, определени ли са вече координатите ни? — уморено се поинтересува „годеникът“.
	— Сектор „ПР-6“ — гордо доложи Маша и разгърна над холоподиума триизмерна карта. Сега всички светещи точки бяха надписани, а сдвоените звезди се оказаха Одисей и Пенелопа.
	— Далечко ни е отнесло — изохка капитанът. — На самия край на галактиката.
	— Аха — мрачно потвърди Тиодор. — Нарочно да искахме да попаднем тук, щяхме да летим един месец, а ние с един скок го постигнахме.
	— Какво пък — философски отбеляза Вениамин, който се беше приближил към пулта след приятеля си, — можеше и да е по-лошо.
	— Например? — учуди се Станислав.
	— Поне галактиката е нашата.
	— Вярно. — Когато изкривената картина на космоса застана на мястото, разграфено със зелена координатна мрежа, капитанът малко се успокои. — Нищо страшно няма, ще пооправим кораба и ще се върнем на маршрута. Колко има до най-близката станция за гасене?
	— Сто четиридесет и осем светлинни дни, седемнадесет часа и седем минути — невъзмутимо съобщи Маша.
	— Мда — прокашля се Станислав след настъпилото мълчание. — Значи ще чакаме, докато двигателят не се загаси сам. По естествен път, за тридесет-четиридесет дни.
	Никой не изкоментира това решение, всички и така прекрасно разбираха, че други варианти няма, а на капитана му е най-тежко. Рейсът попадна в голяма черна дупка, при това в буквалния смисъл — част от товара ще се развали за месец престой, плюс това ще се наложи да платят неустойка за закъснението. Добре ще е, ако накрая са на нула, да не говорим за печалба.
	— Кой ще съобщи на пътниците? — единствено попита Вениамин.
	— Това всъщност е задължение на стюардесата. — Тед многозначително изгледа Полина.
	Зооложката възмутено сложи ръце на кръста си:
	— Откъде накъде?!
	— Защото ти си крехка девойка и теб няма да те набият — каза прямо пилотът.
	— Не — отсече Станислав Федотович, — аз сам ще им съобщя. В края на краищата, това е моят кораб и моя отговорност.
	— Аз ще дойда с вас — тутакси се отзова „стюардесата“. — Че може наистина…
	— И аз — стана Тиодор, всъщност той просто искаше малко да разведри траурното настроение. — За числено превъзходство.
	Станислав се съмняваше, че възмутените пътници ще му се нахвърлят с юмруци, тоест с пипала, но не прогони доброволните помощници. Моралната поддръжка беше по-важна от физическата.

	* * *

	Маракийците изслушаха тъжната вест учудващо спокойно. Изглежда, те бяха разбрали всичко, още когато корабът се разтърси и светна аварийното осветление, и приеха доклада на капитана като нещо неизбежно. След първите две изречения те сякаш дори не го слушаха.
	— Ние разбираме колко сте разочаровани… — разкаяно продължи Станислав повече заради себе си, наистина му беше много неловко.
	— Не — вежливо го прекъсна меракиецът. — Не рха-азбирате. Но това ве-ече няма знчние. Бла-а-агодаря, че пхо-оне се оптахте да нхи пхо-омогнете. И извнете, че ви нтвари-ихме с на-ашите грижи. А сга ни оставе-ете, моля, са-ами с мъка-ата ни.
	Ако на капитана му стана по-леко от това, то не много.
	— По-добре да бяха ни набили — тъжно каза Полина, вече в гост-командната. — Ужасно ме е срам пред тях.
	— Теб пък защо те е срам? — учуди се Тиодор. — Нали ние карахме кораба.
	— Но и аз съм в екипажа! — обидено възрази момичето. — Значи и вината ни е обща.
	— Не се коси. — Пилотът махна с ръка, гонейки и собственото си униние. — Нищо страшно не е станало, обикновено премеждие. Аз съм влетявал в десетина такива. Ту ще излезем до неработеща станция, ту скоковият двигател ще се развали и ще се наложи да пълзим с обикновения до ремонтната станция или да викаме помощ за буксир… Ще го преживеем.
	Тиодор отвори вирт-прозореца с любимия си симулатор, но не успя да се отвлече от гадната реалност. В съседното кресло се пльосна Алексей.
	— Ама че лош късмет! — раздразнено подхвърли той. — А аз се канех да ида на концерт на „Геном“ на Звезден нос, точно там тъкмо беше планиран еднодневен престой.
	— И какво от това? — не разбра Тиодор. — Той последният в кариерата им ли е?
	— Не, но на този си купих билет! Струваше шестнадесет единици, между другото.
	Пилотът равнодушно сви рамене. След поредицата неуспехи и загуби, през които премина екипажът на транспортника, това беше такава дреболия, че не предизвикваше ни най-малко съчувствие.
	Алексей явно сметна това за скрито злорадство, защото се нацупи и сухо се поинтересува:
	— Надявам се, че запасите от провизии ще ни стигнат за този месец?
	— Като че ли да — неуверено отвърна Полина. — В краен случай, има сухи дажби и биосинтезатор.
	Тиодор се намръщи при споменаването на последния и зловещо добави:
	— А след това ще започнем да хвърляме жребий.
	— Не е смешно — оскърби се русият. — Как изобщо може да се шегувате с такива неща и в такъв момент? — неприятно се учуди той.
	— А какво, да плачем ли? — Тиодор се облегна в креслото, сложи ръце зад главата си и нагло опря обувка на края на пулта. — Отпусни се, стажант. Появи ти се много свободно време, за да изучаваш своя ке-е-ентаврийски.
	Полина се закиска — на пилота му се получи „произношението“, дори учителката на Алексей не би могла да се заяде.
	Но, кой знае защо, това не развесели русия.
	— Аз не съм ти стажант, а партньор — студено напомни той. — Освен това, образованието ми е по-добро от твоето. Така че, бъди добър, внимавай с тона.
	Пилотът учудено изгледа русия:
	— Медалист си в своята академия, а тук си новобранец. Полети първо колкото мен, а после претендирай за нещо.
	Алексей пребледня в лице, ушите му почервеняха и с презрение отсече:
	— Абе ти просто завиждаш!
	— За какво? — смая се Тиодор.
	— Защото ти самият на нищо не си способен. Затова осмиваш умните хора, за да се самоутвърдиш!
	— Аз Станислав Федотович не го осмивам. И доктора също — възрази пилотът, намеквайки, че други умни хора не се наблюдават наблизо.
	Полина шеговито блъсна с коляно облегалката на креслото и накара приятеля си да се олюлее и да свали крак от пулта.
	Но на Алексей все така не му беше до смях.
	— Да — разгорещено потвърди той, — капитанът ни става, макар и да не е без определени недостатъци. Ти обаче си неудачник и безделник, който умее само да играе игрички на симулатора. Цял живот ще летиш на тоя долнопробен транспортник. И между другото, аз все още съм убеден, че тук се оказахме заради теб! Ако ти беше пилотирал нормално кораба в скока…
	… Пръв на вика на Полина скочи Ден и със стоманена хватка сграбчи Алексей, а след това вече Станислав откъсна от него Тиодор.
	— Какво става тук?!
	— Нищо! — задъхано изпръхтя пилотът и за доказателство ритна противника си. — Той самият е скапаняк!
	Побързаха да разделят побойниците по-надалеч един от друг.
	— Капитане — освободеният Алексей зае поза като партизанин на разпит: изпъчени гърди, брадичката вирната, очите святкат от благороден гняв (особено насиненото), — най-отговорно заявявам, че този човек е неадекватен и аз отказвам да работя с него!
	— Какво-о-о?! — Тиодор за нищо на света не би се оплаквал на Светослав Федотович от колегата си така високопарно (да се чете: обидно). — Ама той на мен…
	— Млък! — Капитанът поразмисли няколко секунди, приемайки решение и отсече: — Понеже друг пилот нямаме — Станислав премести изразителен поглед на Тиодор, — и друг навигатор също, аз ви съветвам все пак да се опитате да оправите отношенията си. Поне в работен план. А за боя — извънреден наряд за чистене на кораба. Целия. Двамата. НЕЗАБАВНО.
	Алексей чак се задъха от такава несправедливост, но не посмя да възрази. Тед мрачно се пожабури със слюнка, обаче не плю в краката си — повече ще се налага да чисти. Обърна се и тръгна към килера за мопа.

	* * *

	— Квартирата е ипотекирана — с упоението на мазохист сгъваше пръсти Станислав, седейки на масата в медицинския отсек. Масата беше операционна и двете чаши с кафе изглеждаха самотно и неуместно на нея. Разположилият се отсреща Вениамин слушаше приятеля си с вид на добродушен психолог: „И какво ви безпокои, драги мой? Искате ли да поговорим за това?“ — Корабът е ипотекиран. Приходите от предишните поръчки изцяло отидоха за изплащане на банковите лихви и покупка на продукти, а последният рейс е напълно на загуба. Ние сме увиснали в открития космос, а сред екипажа има кавги. — Пръстите свършиха и капитанът театрално показа на доктора получилия се кукиш. — Мисля, че съдбата в прав текст ми казва: „Стасик, ти си се захванал с работа, която не е за теб!“
	— Може да е наопаки, ти да й харесваш и тя да те изпитва? — оптимистично предположи Вениамин. — Като момченцата, които в училище удрят момиченцата с чанти по главите?
	— Обаче не пълни с тухли! — Капитанът потри чело, сякаш наистина го бяха фраснали с нещо тежко. — Добре, аз, старият галфон, си играя на космолетец… Но екипажът в какво се е провинил? И ти също, в края на краищата!
	— А какво аз? — изобрази свята невинност докторът. — На мен тази болница ми беше омръзнала ужасно. Напуснах и да върви по дяволите! Ние все пак не се подмладяваме, а тук има такава забележителна възможност да се позабавляваме, да видим свят…
	— През илюминатора на увисналия тук транспортник?
	— Е, все някога ще се нависи — сви рамене Вениамин. — Така че не се надявай, аз ще съм с теб до края.
	— До какъв край? — мрачно уточни Станислав.
	— До победния! — отсече неговият стар приятел. — Затова престани да се депресираш.
	— Не се депресирам, Венка. Просто трезво оценявам ситуацията.
	— Ами дай да я оценим нетрезво — предложи Вениамин. — Имам скрита една бутилка коняк, от нашия любим…
	— Някой друг път. Засега не съм паднал толкова ниско, че да се натаралянкам от мъка. — Станислав отпи от чашата и обречено констатира, че кафето отдавна беше изстинало. — А и онези… Бойни петли…
	— Хубавото сбиване сближава хората — опита се да го утеши Вениамин. — Нали помниш.
	Капитанът недоверчиво поклати глава.
	— Миналия път нашите пилот и навигатор се биха заедно — възрази той, — а не един с друг.
	— Може съвместното чистене да ги сплоти по-успешно?
	Станислав само въздъхна.

	* * *

	Както и предсказа капитанът, за един ден не се появи никаква положителна промяна в „кръвната вражда“.
	Тиодор и Алексей почистиха в гробно мълчание кораба, действайки сякаш в паралелни измерения и оттогава подчертано се игнорираха един друг. Навигаторът се затвори в каютата, а пилотът напук на него остана да седи зад пулта и да чете толкова умна статия по съвременно корабостроене, че предизвикваше прозявки даже у специалистите.
	В края на краищата Тед се предаде, остави настрани този перфоратор за мозъци, потърка очи и започна да изучава космическите околности, разпъвайки във вирт-прозореца ту един фрагмент, ту друг. Особено го заинтересуваха Пенелопа и Одисей. Оказа се, че около тях се въртят няколко планети, от които втората е кислородна и според регистъра даже годна за живот, но необитаема.
	— Станислав Федотович! — тихо го повика пилотът. — А не може ли да кацнем на ето тази планетка? За ремонт и същевременно да се разтъпчем.
	Капитанът се приближи до пулта, погледна и леко се оживи:
	— Хм, по-малко от три дни полет… Ще можеш ли да кацнеш без левите датчици?
	— Даже със затворени очи! — обиди се Тед.
	— А, не, постарай се все пак с отворени — побърза да възрази капитанът, който знаеше, че това въобще не е метафора. — Защото някои от твоите номерца… малко ме нервират.
	— Нали там няма да има диспечери с уеб камери — наивно се учуди пилотът. — И изобщо, в някои случаи излишната информация само отвлича вниманието! Кацаме по показанията на уредите.
	— Пътниците могат случайно да видят — настояваше Станислав, който пазеше на първо място собствените си нерви. — А те и без това не са с много високо мнение за нашия екипаж.
	— Мисля, че от вчера те изобщо не са излизали от каютата си — припомни пилотът.
	— Ами ето, няма да седят там вечно, я! — подхвана капитанът. — Като стана дума, трябва да ида при тях и да се поинтересувам всичко наред ли е.
	— Аз даже знам какво ще отговорят — промърмори под носа си Тед, но тогава от коридора се разнесе писъкът на Полина, преминаващ в истеричен вопъл:
	— А-а-а, бързо елате тук!
	Гласът на момичето беше много пронизителен и след няколко секунди екипажът в пълен състав се беше стълпил пред каютата на меракийците. Макар че нямаше защо да бързат. Пътниците лежаха на пода и стигаше само един бегъл поглед, за да стане ясно, че те отдавна и безвъзвратно са мъртви. Люспите им бяха напълно обезцветени и леко стърчаха, коремите им бяха толкова хлътнали, че телата изглеждаха разпорени. Извънземните приличаха на изскочили от аквариума риби, засъхнали в нелепи сгърчени пози.
	— Аз само надникнах да видя дали не им трябва нещо… — избърбори момичето. — А те…
	Но труповете на меракийците бяха само част от проблема, при това не най-зрелищната. Насред каютата, впил се в тавана и стените със стотици полупрозрачни нишки, висеше огромен нежно розов грозд.
	— Хайвер… — потресено прошепна Вениамин. — Нещастните те, сега разбирам защо така бързаха…
	— Моноцикличен вид. — Гласът на Полина трепна. — Едно единствено хвърляне на хайвер през живота, с който той свършва. Каква саможертва…
	Гледката от плашеща стана трагична, дори Михалич съчувствено изкряка и прекара ръка по мустаците си.
	— Можеше да ни предупредят — с досада каза капитанът, отърси се от вцепенението и най-после прекрачи прага. Гроздът в паяжината заемаше по-голямата част от каютата. Не му се вярваше, че това е могло да се помести в два корема, макар и меракийски. Яйчицата бяха с размер на вишнева костилка, идеално кръгли, прозрачни, с една тъмна точка по средата и сякаш дори леко светеха.
	— Те се извиниха — напомни Тиодор и докосна една от паяжинките. Тя се оказа гладка и твърда като струна на китара и точно така зазвъня под пръста му. — Само че ние не разбрахме за какво.
	— Е — обърна се Станислав към Вениамин, — какво ще каже сега главният оптимист в екипажа?
	— Ъ-ъ-ъ… Сега имаме изумителен материал за аутопсия и медицинска статия! — намери какво да отвърне докторът.
	— Ти така и на моя труп ли ще се зарадваш? — с укор сви вежди капитанът.
	— Не — със съжаление си призна Вениамин. — Твоят труп не представлява ни най-малък интерес за науката. Впрочем, ако се разболееш от някоя рядка и неизучена инфекция…
	Станислав безнадеждно махна с ръка.
	— Значи вече не летим към Мерак? — недоволно се поинтересува Алексей, който вече беше успял да създаде част от новото трасе. Изглежда, че работата на транспортника все повече и повече го разочароваше.
	— Напротив, длъжни сме да идем там — възрази Станислав. — Да им предадем телата и да разкажем всичко. Ами ако ги обявят за издирване, проследят ги до нашия кораб и решат, че ние сме ги ограбили и убили?! Така че, момчета, вземете от медотсека носилки и занесете телата в криокамерата.
	— А с хайвера какво ще правим? Да го срежем и после и него също там? — предположи пилотът.
	Станислав погледна грозда и отново едва се удържа от желанието да включи светлината, за да провери свети ли той или не.
	— Не — реши той, — нека повиси засега, може да издържи до Мерак. Ако започне да се разваля, ще го срежем. А ти, Полина, събери материал за меракийците — всичко, което съществува в базата ни. Довечера ще докладваш.
	Капитанът постоя в коридора, докато екипажът изпълни тъжния си дълг и сам затвори вратата след тях, за последно поглеждайки в тъмнината. Хайверът не светеше, но на Станислав му се стори, че в каютата остана някой жив, беззвучно и неусетно дишащ с топъл дъх.

	* * *

	Корабът летеше с пълна сила към безименната планета, но настроението на него беше трагично. Всички прекрасно разбираха, че това е последният им съвместен рейс и разговорите на други теми изглеждаха фалшиви. Затова по-добре да мълчат.
	Вечерта корабният лидар прихвана нещо ново, бързо летящо по насрещен курс. Тиодор се напрегна като ловно куче, усетило следа — наистина още не беше понятно чия. Крайцер или голям лайнер би решил веднага проблемите им, като позволи да се погасят от наличната му система. Уви, след няколко минути пилотът разочаровано се облегна в креслото — това беше само лек катер „единица“. Не военен, но и не за разходки, в броня с повишена издръжливост и с подобрен двигател, видно по турбините. Зад онези щитове биха могли да се намират изваждащи се оръдия, но като цяло корабчето изглеждаше мирно: по-скоро ще избяга, отколкото да стреля. Дребен търговец или просто космически скитник, малко укрепил жилището си.
	През това време катерчето целенасочено се приближи и започна да обикаля транспортника по голям кръг.
	— Повикване — мелодично съобщи Маша. — Ще го приемеш ли?
	— Жадувам — изразително я увери Тед. — Хайде, свържи ни.
	На вирт-екрана се появи изображение до кръста на човек зад пулта — тридесетгодишен мъж, слабичък, със стърчащи уши и весело, подвижно маймунско личице.
	— Какво, колеги по нещастие, увиснахте ли? — жизнерадостно попита той. Цял на външен вид транспортник с включени светлини, неподвижно клатещ се в космоса и не подаващ сигнал SOS, можеше да означава само едно. Или друго, но тогава никой нямаше да отговори на повикването.
	— Аха — кисело потвърди Тед. — А ти?
	— А на мен са ми останали пет часа обратно броене! — похвали се чуждият космолетец. — Даже се обръснах за из път, виждаш ли?
	— Имаш късмет — завистливо каза пилотът и въпросително се обърна към Станислав Федотович: ще поддържаме ли добрата космическа традиция?
	В момента на капитана никак не му се искаше да приема и развлича гости, но именно затова той съгласно изхъмка. Иначе екипажът така и ще унива и ще се лаят един друг.
	— Идвай при нас на вахта — преведе Тиодор.
	— С удоволствие! — Мъжът въодушевено потри ръце. — Сега ще се скача с вас. Колко сте там?
	— Седмина. — Тед изгледа Ден и се поправи: — Тоест шестима.
	— Значи ще взема три броя — заключи събеседникът и прекъсна връзката.
	След половин час гостът стоеше в шлюза, притиснал към гърдите си три дълги винени бутилки, а Полина и Ден привършваха с подреждането на масата.
	— Станислав Федотович — първи се представи капитанът и за секунда вдигна ръка до фуражката си.
	— Па… вел. — Гостът се закашля и се потупа по гърдите с бутилката. — Може просто Паша. Капитан, пилот и техник в едно. Повече работа, но пък по-малко главоболия.
	— Завиждам ви — честно каза Станислав. — И с какво се занимава вашият „екипаж“?
	— Ами така, различно — уклончиво отвърна Паша, — шляя се из космоса, тук продам нещо, там помогна на някого или забележа нещо интересно. За суха дажба стига.
	Тиодор разбиращо изхъмка: в далечния космос беше пълно с такива „златотърсачи“. Там ги водеха жаждата за печалба, приключенската романтика или просто полицията, иззела лиценза им за търговия (а това е последното, за което ще попитат жителите на някоя Гора Тилилейска-6, където кацането на кораб с консерви и пирони е главното събитие на месеца, ако не и на годината).
	— Еха, боен киборг! — възхити се гостът. — Петорка?
	— Шесторка — неохотно отвърна Тед.
	— Яко! — Павел с уважение изгледа Станислав и веднага попита недоумяващо: — А защо ви е?
	— Ами и ние самите тънем в догадки — изразително каза капитанът.
	— Не искате ли да го продадете? — живо се заинтересува гостът, двойно по-внимателно изучавайки Ден. — Софтуерът му фабричен ли е или е хакнат? Колко процента е амортизацията?
	— Не искаме — отсече Тед и незабавно смени темата: — Не се стеснявай, влизай навътре, сядай, у нас всичко е без церемонии.
	Без да настоява, Паша послушно пристъпи към масата, издаде задавено: „Ммаму!“ и със страшен грохот, звън и мяукане рухна насред гост-командната.
	Котката, която никой не беше успял да забележи, в това число спъналият се в нея гост, се уплаши и се метна обратно в коридора. Някаква врата изшумоля насам-натам.
	— Котенцето е затворено в каютата, мили — гордо докладва Маша. — Не съм ли умница?
	— Ти да — потвърди капитанът и хвърли строг поглед на навелата глава Полина.
	Побързаха да вдигнат госта и да се разсипят от извинения, но звънът беше прозвучал неслучайно. Павел така тъжно се взря в тъмночервената локва, сякаш на това място беше заклана родната му майка.
	— Мъкнах ги през половин галактика, за особен случай ги пазех — въздъхна той, жадно вдъхвайки винените пари, щом като нямаше късмет да си пийне. — Макар че… — Гостът незнайно защо изгледа киборга. — Както и да е, дявол ги взел.
	— Нищо, ние имаме коняк — утеши го Станислав. — Нали, Вениамин?
	Докторът сви устни с укор, намеквайки, че бутилката му е една, а любителите на коняк много, но все пак сложи „стратегическия резерв“ на масата.
	Паша се оказа страшно дрънкало, за месец се беше настрадал без събеседници.
	— Кисна тук, кисна и поне дори някой гадняр да беше прелетял покрай мен! — импулсивно се жалваше той след половин час. — Такава дупка, че дори пирати няма. Впрочем, когато Унилия Роджър разгроми бандата на Балфер, в космоса стана забележимо по-тихо. Чували ли сте тази история?
	Тиодор и Полина се спогледаха, но премълчаха. Те и пред Алексей не бързаха да развързват езиците си, а пред чужд човек още повече. Славата на пиратски съучастник (без значение на чия страна са се сражавали) много би навредила на транспортника. И митническите проверки щяха да станат по-щателни и клиентите щяха да бъдат… специфични.
	Наложи се да изслушат версията на Паша, като понякога безсъвестно се кискаха на непредвидените от разказвача места. Недоумяващият Алексей раздразнено хвърляше погледи на веселяците, развалящи цялата романтика. Ето там е истинският живот, а не рутината на превозването на товари! А и при това в компанията на безделници и неудачници.
	Паша всъщност прекрасно осъзнаваше, че послъгва и не се обиждаше на смеха. След като се наприказва, той започна да разпитва какво се е случило с транспортника, съучастнически ахкайки на необходимите места. Самият търговец беше се хванал в капана по доста по-банален начин — беше чул за уж златоносен астероид, дрейфуващ в този сектор и се беше хвърлил да го търси, но или го бяха изпреварили или го бяха излъгали. Така се беше наложило да виси почти месец в космическата пустош.
	— Най-много се боя приятелката ми да не си е намерила друг през това време — поверително призна той. — С астероид щях веднага да си хвана която и да е, а така…
	— Е, не всяка — ревниво се обади Полина. — Но ако тази си е тръгнала, много й здраве. Любовта трябва да е към човека, а не към астероида.
	Паша се разсмя, показвайки едрите си жълтеникави зъби, изпразни чашата и великодушно предложи:
	— При мен има малко свободно място, мога да взема един-двама души, ако някой е болен или бърза за някъде.
	Станислав поклати глава, на неговия кораб вече нямаше кой да бърза, но все пак високо попита:
	— Хора, някой иска ли да тръгне?
	Екипажът на висок глас засумтя, сиреч, ама за какви ни имате?!
	— Аз ще ви разбера — за всеки случай добави капитанът, но отново не се намериха доброволци, макар че Алексей беше замълчал и първия, и втория път.
	— Респект! — честно каза Паша. — А пък на „Стоманената комета“ веднъж…
	Разговорът отново се насочи към космическите истории и времето отлетя незабележимо.
	— Ще тръгвам аз, да подремна някой друг час, преди да отлетя — реши Паша, прозявайки се широко. — Че очите ми се затварят, да не би да объркам нещо с управлението. Нали не сте против, ако се разкача малко по-късно?
	— Може да пренощувате и у нас — великодушно предложи Станислав. — В каюта или направо на това диванче, ще ви дадем одеяло. Ако искате, спете чак до сутринта.
	— О, мерси много! — зарадва се Паша. — Със сигурност ли няма да преча? Сериозно? Е, длъжник съм ви! До сутринта не, само да си отпочине мозъкът ми, а после тихичко ще си тръгна, даже няма да ви безпокоя.
	Гостът се отказа от каюта, като заяви, че стандартните койки са му омръзнали на собственото му корито и с наслада се опъна на диванчето, протягайки „излишните“ части от краката си върху мекия подлакътник.
	Вечерта определено беше приятна. Помрачи я само едно — когато Станислав се отправи да спи, откри, че Маша е затворила котката в неговата каюта и тя изобщо не беше скучала там.

	* * *

	След половин час лежащият като пън и уж мигновено заспал Паша беззвучно отметна одеялото, седна, спусна крака от диванчето… и трепна, откривайки, че не е сам в гост-командната.
	— Какво ти е притрябвало тук? — със сърдит шепот попита той.
	— Активиран е нощен охранителен режим — безстрастно отвърна стоящият в коридора киборг. Той нямаше оръжие, но скръстените на гърдите ръце напълно го заместваха.
	— Кога? — Паша прекрасно помнеше, че Станислав отпрати всички да спят, включително тази рижа кукла.
	— Автоматично от полунощ.
	Гостът изскърца със зъби.
	— Върви на мястото си — заповяда той. — Повече не си необходим тук, аз сам ще стоя на караул.
	Рижият не се помръдна.
	— Извинете, но вие не се числите към моите собственици и приравнените към тях лица. Обърнете се към тях за разширен достъп.
	Паша тихо изруга и направи още един опит:
	— Пречиш на човек да спи, не ти ли е ясно?!
	— С какво по-точно ви преча? — поиска уточнения проклетият киборг.
	— С какво, с какво, блещиш се срещу мен като бухал!
	Рижият послушно се обърна на сто и осемдесет градуса, но и двамата чудесно разбираха, че това не променя нищо. DEX имаше отличен слух и в случай на необходимост той можеше много, много бързо да възстанови статуквото.
	Паша раздразнено се пльосна обратно и се огради от киборга с една поставена вертикално възглавница.

	* * *

	Сутринта вече нямаше никой на диванчето, на скачващия механизъм също и екипажът отново беше обхванат от униние. На неразтребената от вечерта маса като труп на паднал воин лежеше бутилката от коняка и Станислав тихо се зарадва, че не я бяха изпили двамата с Венка. Иначе към метафоричното главоболие щеше да се добави реално такова.
	Дежурната Полина като сънена муха пълзеше по „столовата“, но когато закуската най-после беше готова, на масата все така пустееха две места.
	— Ден още спи — предвиди момичето капитанския въпрос. — Аз надникнах при него, когато търсех котката.
	— Как така спи? — смая се Станислав. — Не му ли е стигнала нощта?
	— Нека да си отспи — застъпи се за рижия Вениамин. — Той само изглежда здрав, благодарение на имплантите, а всъщност още много време ще се възстановява.
	— Добре, а Алексей къде е? — Капитанът се боеше дори да предположи с какво биха могли да се занимават бившият и сегашният навигатор, за да се изморят така. — Също ли се възстановява?
	— Не знам, вратата му е заключена — доста по-студено отвърна момичето.
	— Препил е — цинично предположи Тиодор.
	— Нали за всички беше по равно — учуди се Вениамин, — изпихме по сто и двадесет грама, не повече.
	— Много ли му трябва на медалиста!
	Станислав, не желаейки да се губи в догадки, поднесе към устните си комуникатора, но за всеобщо учудване звукът се донесе откъм навигаторското кресло. Което беше празно.
	Екипажът се спогледа с недоумение и в следващия миг се хвърли към звука като ударен от ток.
	Комуникаторът лежеше на седалката. Върху купчинката листи на трудовия договор на навигатора, увенчана със заявление за напускане по собствено желание.
	— Чупил се е — презрително констатира Тед. — Трепетната душа на гения не издържа суровата реалност на космоса.
	Михалич високо засумтя, намеквайки каква по-точно реалност най-болезнено е ударила самочувствието на русия.
	— Маша — извика Станислав, все още надявайки се, че навигаторът седи в каютата си и чака кога ще дотичат да му се извиняват и да го уговарят, — къде е Алексей?
	— Блондинчето напусна кораба в три часа и седем минути — отговори Маша, сякаш нищо не е станало, но все пак избягвайки да се покаже пред очите на капитана. — Заедно с нашия вчерашен гост.
	— Защо веднага не ми докладва за това?
	— Не исках да те будя, мили — нежно съобщи Маша. — Защо, трябваше ли?
	— Дали е трябвало?! Член на екипажа си тръгва от кораба посред космоса и ти го считаш за дреболия, която не заслужава вниманието ми?
	— Но ти самият му разреши да си тръгне — обиди се изкинът. — Даже два пъти. Искаш ли да изгледаш записа?
	— Не — посърна Станислав. — Помня. Обаче защо не ми го каза веднага в лицето?
	— Може да е решил в последната минута? — съчувствено предположи Полина. — И да не е искал да ви разстройва?
	— Себе си не е искал да разстройва — безжалостно възрази Тиодор. — Нищо, все пак няма да успее за оня свой концерт. Даже ако хване някой експрес.
	— А ти си доволен! — упрекна го Вениамин.
	Пилотът сви рамене, без да спори:
	— И между другото, неговото трасе не ми харесваше.
	— До последния скок или след него? — уточни докторът в името на справедливостта.
	— До заявлението му, че аз съм се издънил — отмъстително каза пилотът. — Седем години на щурвала, а тук някакъв си сополанко…
	— Не знам относно издънването, но точно ти го урочаса — сряза го Станислав. Ако пилотът по-малко се заяждаше с новака, може би Алексей щеше да се държи различно.
	— Какво?!
	— А кой обеща, че ще пилотира кораба до Мерак един месец, ако трябва?
	— Ако съм такъв страшен магьосник, може би не трябва да ме ядосвате! — озъби се Тед, впрочем съвсем тихо. Капитанската магия определено беше по-силна.
	— Според мен, това място на кораба ни е прокълнато — обречено каза Станислав, като се втренчи в навигаторския пулт. — Май не трябва никого да допускаме до него, а да спуснем защитен купол и да окачим червени флагчета.
	— Няма ли да е достатъчно да изхвърлим креслото? — предположи Вениамин, опитвайки се да ободри приятеля си. — Ами ако проклятието е само върху него?
	— Защо да го хвърляме? — с готовност се присъедини Полина. — Нека да извикаме свещеник да изгони злия дух от креслото.
	— Отчитайки факта, че само в нашата галактика има около триста официални религии и двойно повече култове — пресметна Тиодор, — какви са шансовете, че духът и свещеникът ще съвпаднат?
	Станислав страдалчески сви ъгълчето на устата си: по-добре да мълчаха!
	— Добре, стига — решително каза той и обърна гръб на креслото. — Алексей е направил своя избор и той ни най-малко не ме учудва. По-скоро ние сме отвикнали от логичните постъпки. Така че се приземяваме на планетата, правим ремонт, чакаме гасенето и летим вкъщи. Това е, край!
	— Но, Станислав Федотович… — жално започна Полина.
	— Стига — твърдо повтори капитанът.

	* * *

	Станислав за последен път вървеше из кораба си. Тоест, разбира се, ще трябва да върви още месец, даже месец и половина, но усещането му беше точно такова — прощално. Подчинявайки се на внезапно обзелото го чувство, капитанът се спря насред коридорчето и прокара ръка по светещите линии, които не толкова прогонваха тъмнината, колкото я подчертаваха. В нощната тишина транспортникът изглеждаше особено близък и уютен. Днес той още лети напред, към неизвестността, а после ще има само престой и позорно завръщане с обяснения към всички клиенти подред.
	Станислав разбра с потискаща яснота защо някои като че ли добри и умни хора стават пирати. Какво е за банката един отнет за дългове кораб? Отметка в документите. И законопослушно да отдаде за нея най-скъпото си…
	— Аз така и не ти измислих име — виновно прошепна капитанът и отдръпна ръка. Обърна се, направи крачка напред и трепна от изненада. Ден седеше в „прокълнатото“ кресло. По съсредоточеното му лице играеха слаби отблясъци от закачените в полукръг вирт-прозорци. В един от тях беше съставеното от Алексей трасе, гъсто надраскано с бележки, в друг — първоначалният вариант, а в останалите — текст и холограми. Станислав се вгледа и разбра, че това са новини за някакви аварии; най-жизнерадостната картинка беше на мумия на болнично легло. На останалите явно още по-малко им беше провървяло.
	При появата на капитана киборгът даже не се помръдна и Станислав реши също да го игнорира. Мълчешком отиде до най-широкия илюминатор, сложи ръце зад гърба си и се престори, че се любува на космоса. Пенелопа и Одисей вече бяха съвсем близо, като разноцветни очи на огромен звяр, притаил се в звездните джунгли. Засега Станислав не успя да види планетата.
	Биоклавиатурата пошумоля още малко и замълча.
	— Аз съм виновен — неочаквано каза Ден.
	— За какво? — не разбра капитанът. — Че Алексей избяга?
	— Не. Че заседнахме в открития космос.
	Станислав рязко се обърна. Все още рижият не гледаше към него, но май и прозорците също не виждаше.
	— В трасето на Алексей все пак е имало грешки и ти си премълчал за тях?
	— Не. Съставено е правилно. Добро решение.
	— Тогава какво имаш предвид? — още повече се обърка капитанът.
	— Не ми харесваше прехода Е-22 — К-321. Преди три години в този район почти един след друг са се отклонили от курса си четири кораба, но назначената комисия не открила никакви аномалии и върнали на станцията статус „А“. Решили, че проблемът е бил в неизправността на скоковите двигатели. Случайно съвпадение. Но аз все пак изключих от своето трасе тази станция.
	— Защо?
	— Не знам — мрачно каза Ден. — Избор на усреднения вариант.
	— А може би интуиция? — предположи капитанът, като се приближи и се облегна на гърба на навигаторското кресло.
	— Киборгите нямат такава.
	— Не, Ден, ти не си киборг… — замислено пророни капитанът и когато рижият с недоумение вдигна глава, изкрещя: — Ти си идиот! Щом е за правене на глупости, значи е човек, моля ви се, а щом трябва да се отговаря за тях — тогава е машина и от нея няма какво да се иска?! Как пък не! Не ми пука какво имаш вътре в теб и как се казва то — интуиция, късмет, програма или гремлин в централния процесор, но ако ти си докарал нашия кораб в тази дупка, то ти и ще го изкараш оттам! И ако още един път чуя, че ти нещо там не си направил, защото си си помислил, че киборгите не умеят да мислят, аз ще постъпя с теб като с киборг, ясно ли ти е?! Не, няма да те хвърля в пещта за изгаряне на отпадъци, не си мечтай, ценно оборудване такова! Ще те продам на някоя изостанала планета да мъкнеш сандъци или да копаеш. Точно там мозък няма да ти трябва, ще можеш с чиста съвест да го изключиш! Надявам се, че бях достатъчно убедителен?!
	— Да, капитане — след леко забавяне потвърди Ден. Съдейки по тона му, Станислав беше успял не само да постигне исканите петдесет и един процента, но и по непостижим начин да задмине стоте. — Напълно.
	Капитанът удовлетворено кимна и се изправи.
	— Изпълнявай тогава.
	— Да, капитане — повтори навигаторът и пак заби поглед в екрана. Станислав погледа известно време мяркащите се във вирт-прозорците картинки, изсумтя и излезе от гост-командната.
	Ден се облегна в креслото и затвори очи. По принцип не му бяха необходими периферни устройства, а можеше направо да се включи в базата данни на кораба от всяка негова точка, даже от тоалетната. Но на работното място — именно в този му вид, с прозорците, пулта и креслото — се мислеше много по-добре.
	Отдясно на биоклавиатурата имаше кутия със захар, купена специално за киборга. Най-лесният, бърз и удобен източник на енергия за имплантите и особено нужен след болест или травма, когато собствените мускули още не работят добре.
	Без да гледа, Ден взе от кутията една бучка и я повъртя в пръстите си. От рецепторите и нанодатчиците нахлу информация и нарисува под затворените му клепачи триизмерен модел на обекта с резултатите от анализа: 22х18х15 мм, 5,98 г, съдържание на въглероди — 99,81%, енергийна стойност 21,3 ккал… и още много всевъзможни сведения.
	Освен главното: вкуса.
	Рижият хвърли бучката обратно, отвори очи и се отправи към склада.
	Оттам се върна с бурканче кондензирано мляко.

	* * *

	На сутринта Тиодор се събуди най-рано от всички и като си спомни, че днес е неговият ред да дежури в кухнята, от скука започна да прави мини палачинки. Никой не изискваше такъв подвиг от него, но пилотът беше в твърде лошо настроение, за да го влошава още и с размразен хляб и консерви.
	Петте първи палачинки вече се бяха зачервили от едната страна, когато в „кухнята“ — десният най-отдалечен от шлюза ъгъл на гост-командната — влезе Ден. Постоя редом, наблюдавайки как пилотът обръща подред палачинките с вилица (Тед смяташе, че лопатката е за профани) и неочаквано помоли:
	— Научи ме да готвя.
	— Какво? — смая се Тиодор, обърна се и закачи с лакът тенджерата с тестото. — Ох, по дяволите!
	Ден деликатно почака, докато тенджерата спре да дрънчи на пода и добави:
	— Моля те.
	— Защо ти е? — недоверчиво изръмжа пилотът. — Свали си програма за шеф готвач и напред!
	— Не мога — сериозно отвърна рижият. — Базовите навици заемат твърде много място, за да може в цифровата памет да се вместят две специализации наведнъж. Първо трябва да изтрия бойната.
	— Ами изтрий я — сърдито го посъветва Тиодор, вдигна тенджерата и със слаба надежда погледна вътре, но уви. Разтеклото се тесто беше допълзяло до крака на масата и изглежда, че не мислеше да спира дотам. — И освен това, имаш да преливаш вода от една чаша в друга!
	Рижият се обърна, без да настоява, но не успя да направи и пет крачки, когато пилотът кисело го извика:
	— Добре де, ела тук! И без това заради теб ще се наложи да почна наново.
	Наложи се да започнат с почистване. Докато Ден миеше пода, Тиодор сложи в мивката под крана изцапания край на тенджерата и уж неохотно се поинтересува:
	— А ако трябва да си честен, какъв навигаторски стаж имаш?
	Киборгът преценяващо изгледа пилота:
	— Този един месец, когато летях с вас на Степянка, смята ли се?
	— Смята се — разреши Тед.
	— Тогава един месец.
	— Опа — каза само пилотът и потресено се обърна към тенджерата. — Ами, такова… Не ти се получава зле.
	— Виждал съм как работят навигаторите — обясни Ден. — Хареса ми. Трасето е като огромна главоблъсканица с множество плаващи, постоянно променящи се условия. Можеш да я решаваш безкрайно и всеки път различно. Важното е да доведеш кораба до целта, а по какъв път, избираш сам. Всичката теоретична информация намерих в инфранета, а относно практиката се учех в движение.
	— А на колко си… такова… — Пилотът се запъна, сам не знаейки иска ли да узнае отговора.
	— На седем.
	— Надявам се, че не месеци?!
	— Не. — Ден за пръв път от един месец се усмихна, макар и едва забележимо, за последен път изцеди парцала и се изправи. — По-нататък какво?
	— Много е просто. — Тиодор подаде на киборга току-що измитата тенджера. — Наливаш тук вода на око…
	— На какво око? — веднага поиска уточнения рижият, разглеждайки посудата. На нея кой знае защо не бяха разграфени отметки „око“ и „две очи“.
	— Ами за да стигне за всички — обясни пилотът.
	— Тук няма да влязат девет литра.
	— Защо именно девет?! — смая се Тиодор.
	— Армейската дневна норма за вода е литър и половина. А ние сме шестима.
	— Мда — замислено почеса главата си пилотът. — Аз май прибързах относно „просто“… А! Представи си, че трябва да решиш една главоблъсканица, като на изхода имаш тенджера тесто, а на входа — ето тези продукти…

	* * *

	Под тавана на гост-командната се кълбеше дим като гъста мъгла. Вентилационната система работеше на максимум, с жаден шум всмуквайки пушека в решетките, но явно мощността й не беше достатъчна.
	— Откд пшк? — предпазливо попита Михалич, който се беше събудил от миризмата на изгоряло и, разбира се, дотича да провери дали това не е по неговата част.
	— Стажант до печката — ехидно съобщи Тиодор. Самият пилот вече спокойно седеше на подредената маса и медитираше, вдъхвайки дима.
	— Ти каза: „Гледай ги“ — с укор напомни Ден и изтърси на чинията последната палачинка, голяма и с неправилна форма. — А не: „Гледай да не изгорят“!
	— Мислех, че ти е ясно!
	— Сега вече ми е ясно.
	Полина с подозрение откъсна един залък, опита и се закиска:
	— Веднага си личи кой ги е правил.
	— Защо, не са ли вкусни? — учуди се пилотът, който с правото на шеф готвач ги беше опитал. По-точно пет-шест пъти.
	— А, не, вкусни са. — Полина награби в чинията си няколко наведнъж. — Само че няма да си подслаждам чая.
	Последен за закуска дойде Станислав, така дълбоко потънал в невесели мисли, че даже не забеляза дима. Капитанът разсеяно взе палачинка от чинията, отхапа от нея, озадачи се, но не успя да попита нищо: над холографския подиум отново се заплиска океанът, но този път не отвътре, а на повърхността, с гребените на вълните, противно крещящи чайки и буреносни облаци на хоризонта. Липсваше само миризмата на сол, риба и водорасли, но тя успешно се въобразяваше.
	— Капитане! — с пресекващ от вълнение глас извика Маша, която вече беше без опашка на русалка, а с моряшка шапка с лентички и униформена (като за лилипути) пола. „Юнгата“ притискаше към гърдите си зелена издута бутилка от ром, отчасти прикриваща прелестите й, отчасти действаща като лупа. — Получен е сигнал SOS!
	Маша откъсна бутилката от гърдите си и я разклати, изразявайки с целия си вид „ето ти писмо, танцувай от радост!“. Вътре със сухо шумолене се преобърна свита на тръбичка бележка.
	Станислав се задави с палачинката.
	— Какъв сигнал пък сега? В смисъл, какво се е случило, кога, къде?
	— Не зная, мили — съкрушено поклати глава „юнгата“. — Обикновена морзова азбука, предава се на общата честота.
	— Незабавно им изпрати запитване в отговор!
	— Още преди двадесет секунди изпратих — нацупи устни Маша. — Засега мълчат. Всъщност „къде“ — аз и така мога да ти покажа.
	„Юнгата“ със зъби измъкна тапата от бутилката, изтръска бележката и тя мигом се разгърна в ръкописна карта на звездното небе, с пунктирани линии от съзвездие до съзвездие, рисунки на митически чудовища и „Веселия Роджър“ в горния ляв ъгъл. По средата мигаше аленото кръстче на „съкровището“.
	Въпреки специфичното оформление, двете звезди и въртящата се около тях планета бяха разпознати веднага, а за сравнение беше достатъчно да се погледне в илюминатора.
	— Е, отлично — безметежно отбеляза Тед и тутакси се поправи под строгия капитански поглед: — В смисъл, че ние така и така летим нататък. А сега разполагаме с точните координати на приземяване.
	— Където някой вече се е претрепал — предпазливо промърмори Полина.
	— Може да се е случило какво ли не! — Тиодор подозираше, че с нещастниците се е случил некадърен пилот, а техния транспортник нищо такова не го заплашва. Но от скромност предложи още няколко варианта: — Може би просто им се е развалил двигателят, провизиите са се свършили или е започнала епидемия.
	— В такъв случай това е още една причина да кацнем по-надалеч! — Още повече се развълнува момичето. — Нали, Станислав Федотович?
	На Станислав никак не му харесваше това, че пострадалите не отговарят. Това можеше да означава както счупено оборудване, така и гибелта на целия екипаж. Нали сигналът се подава от автоматичен маяк, който и сто години може да пищи. От ямата на мястото на ядрения взрив.
	— Странно, че Павел не го е засякъл — забеляза капитанът. — Нали цял месец се е мотал в този сектор.
	— Значи е по-пресен — реши Тиодор. — Няма как Пашка да е прелетял покрай него, без да му обърне внимание и нищо да не ни каже.
	По време на службата си в космофлота, Станислав се беше нагледал както на герои, така и на подлеци, затова не коментира това, а се поинтересува:
	— Тед, може ли да полетим по-бързо?
	— Иска ли питане! — Пилотът остави недопития чай (след „пробните“ палачинки, основните и без това му идваха в повече) и забърза към пулта, без повече да отваря дума за износване на двигателя. От креслото, в което Тиодор не си направи труда да погледне, в последния миг с истеричен вопъл изскочи котката. Тя още не беше успяла да направи беля там, а може би просто дремеше в уютната вдлъбнатина, но въпреки това получи няколко сочни епитета по свой адрес.
	— Ще сме там след около три часа — съобщи пилотът след няколко минути. — Може и след два и половина, естествено…
	— Няма нужда — побърза да възрази Станислав, усещайки напрежението в равния шум на двигателя също така добре, както учестеното биене на собственото си сърце. — И така става. Маша, продължавай да изпращаш запитване. Може да успеят да поправят апаратурата или ние да преминем през областта на някакви заглушавания. Веднага щом се появи нова информация, незабавно ми докладвай.
	— А ако не се появи?
	Станислав също имаше такива съмнения.
	— Тогава ще влезем в атмосферата, ще се повъртим над източника на сигнал и ще преценим какво става. После ще действаме според обстоятелствата. Вениамин, Полина, за всеки случай подгответе медицинския отсек за прием на пациенти.
	Екипажът се надигна, оживи се и се засуети, не толкова, за да свърши някаква работа, колкото от предвкусването, че такава предстои. Само Ден остана като островче на спокойствието. Той отново беше заел навигаторското кресло и изглеждаше толкова естествено там, сякаш никога не беше ставал от него.
	Тиодор, който беше превключил на ръчно управление, също седеше на мястото си като залепен, без да изпуска щурвала и паралелно преглеждаше информацията във вирт-прозорците. Ето, нещо привлече вниманието му и пилотът се полуобърна към колегата си, за да му зададе някакъв въпрос. Рижият разсеяно сви рамене, но после все пак отговори, което накара партньора му да се ухили и на Станислав неочаквано му олекна.
	Капитанът си спомни също, че така и не беше закусил. Но на чинията вече не беше останало нищо и само по пода към диванчето преминаваше следа от масло.

	* * *

	— Ето го — каза Тиодор, увеличавайки до максимума изображението.
	В долината лежеше огромна купчина метал, деформиран и наполовина смачкан в земята, а наоколо — на внушително разстояние — се въргаляха откъснати парчета. Явно с все сила се беше врязал в планетата, а може и да се беше взривил. Не успяха даже да определят типа кораб, макар че по някои признаци Станислав стигна до извода, че той е човешки и е излязъл от корабостроителницата още през миналото столетие.
	— Колко е голям само! — Полина погледна през илюминатора. Развалините се виждаха и оттам, транспортникът висеше точно над тях. — Навярно е превозвал сума ти пътници… — съкрушено добави момичето.
	— Може да е бил военен крайцер — предположи Тед.
	— Ако е подобен на „Проповедник“, то по щат има хиляда двеста и седемнадесет единици екипаж. — Станислав свали фуражката си. Транспортникът помига със светлини, точка-тире-точка, но нямаше промяна в картината долу: нито сигнални ракети, нито огньове, нито бягане с викове и подскоци.
	— Нещо не изглежда да е станало скоро — отбеляза Вениамин.
	Заради пронизително алената растителност, чак сияеща под двете слънца, изглеждаше сякаш корабът все още гори, но когато очите привикнаха към цветовете, стана ясно, че огромното метално тяло е оплетено от лиани, а на едно място разтревожено летят над гнездото си три същества с размерите на щъркели.
	— Оцелелите биха могли да напуснат кораба — без особена надежда каза Тиодор. — Ами ако там има радиация или блато?
	— Радиация няма — погледна уредите Станислав. — Или поне към момента. А и те биха взели маяк със себе си, нали спасителите ще се ориентират по него.
	— Може много да са бързали? Две минути до взрива и така нататък…
	— Освен това ние не знаем колко бързо растат тези лиани — подкрепи приятеля си Полина. — Ами ако им стига една нощ, за да израстат на височина десет метра?!
	— Птиците също ли са си донесли готово гнездо? — Капитанът премести насам-натам изображението, за да се убеди, че никъде нищо не мърда. Разделителната способност не беше висока, но дори оттук корабът изглеждаше потънал в ръжда. — Все пак трябва да го огледаме, каквото и да се е случило. Да намерим и да изключим маяка, за да не въвежда в заблуждение и други кораби, а същевременно да потърсим „черната кутия“, корабния дневник… или поне на око да се опитаме да определим какво е станало тук.

	* * *

	Транспортникът се приземи на края на долината, на километър и половина от мястото на аварията. Почвата се оказа камениста и прашна, наложи се да чакат около половин час, докато прахта се слегне (биха чакали и по-малко, ако по-рано бяха забелязали, че тя се беше слегнала предимно на прозорците).
	След кратко съвещание (екипажът се стълпи до шлюза и така се втренчи в Станислав, че капитанът се почувства като укротител, забравил да нахрани лъвовете преди номера), решиха всички да тръгнат.
	— Какво е положението зад борда? — попита Вениамин.
	— Търпимо — Станислав отново разгърна справката, — но ще трябва да облечем скафандри. Само сто тридесет и четири градуса… Маша! Откога използваме скалата по Фаренхайт? (Изкинът се изкикоти, намеквайки, че оттогава, откакто му е хрумнало да се пошегува с капитана, но все пак промени цифрите.) Аха, петдесет и седем, силата на тежестта е нула цяло и девет десети, силен вятър, нивото на слънчевата радиация не е критично, но е високо. Въздухът става за дишане, но е разреден и в него има само осемнадесет процента кислород, ще бъде задушно, докато свикнем. Освен това планетата има индекс за опасност „две“, тук се въдят дребни хищници и кръвосмучещи паразити.
	— А няма ли да им стане лошо от нашата кръв? — усъмни се Полина. — Все пак са извънземен вид, други протеини, други ферменти…
	— Ще им стане, но чак след като ни прилошее на нас. Затова не се отдалечавайте от мен, не сваляйте шлемовете си и не се хвърляйте към местната фауна с радостни викове — Станислав нарочно направи пауза, докато „тънкият“ намек стигне до адресата, — и към флората, за всеки случай, също.
	Зооложката тъжно въздъхна:
	— Разрешете ми поне да взема съд за проби!
	— Разрешавам — смили се капитанът, но веднага щом Полина се запъти към металната кутийка от смазка (грижовно измита от Михалич и сложена на масата да се суши), я застреля: — Когато се научиш да удържаш тези проби в съдовете. И бъди така добра, затвори котката в каютата поне по време на отсъствието ни! Да не би да се разходи по пулта и да отлети от планетата без нас.
	— Котката няма достъп до управлението — разочаровано промърмори момичето. — Маша блокира дори мен.
	— А ти си проверявала, така ли? — застана нащрек Тиодор.
	— Ами… веднъж натиснах няколко копчета — смути се Полина. — Случайно. И нищо не се случи!
	— Котката — в каютата — още по-строго повтори Станислав.

	* * *

	Двете слънца прежуряха така безмилостно, че се наложи да затъмнят стъклата на шлемовете още в шлюза, а щом се спуснаха по стълбата, включиха системите за охлаждане. Уви, вятърът не се поддаваше на корекция и връхлиташе върху неканените гости с резки и яростни тласъци, сякаш се опитваше да ги натъпче обратно в кораба.
	— Обаче пък ще бъде по-лесно да вървим обратно — оптимистично каза Тед.
	Понижената гравитационна сила компенсираше теглото на скафандрите, но все пак те чувствително сковаваха движенията. Земята беше покрита със суха напукана кора, изпод която обаче обилно растеше дълга тънка трева. Тя почти не се огъваше от вятъра, а само нежно и жално жужеше, предизвиквайки неясна тревога.
	— Охо, здрава е! — Полина подръпна едно стъбълце, повече приличащо на медна тел, но щом чу предупредителното капитанско покашляне, мигом разтвори пръсти.
	Под обувката на Вениамин изскочи плоска и учудващо силна твар, безразсъдно помислена за враснал в земята камък, и с победно врещене изчезна в телената степ, само тревата се разлюля след нея.
	— Ах, по дяволите! — заклати се докторът, навреме хванат от Михалич под лакътя. — Гледайте си под краката, тук има костенурки-бегачи. Даже ме ухапа, гадината!
	Скафандърът остана цял, но денталният отпечатък, във вид на вдлъбнатини и драскотини, впечатляваше. Поне Полина престана крадешком да рита всички камъни по пътя и се скри зад гърба на Тиодор.
	Както и преди, червенокосият се държеше настрана и се обаждаше само ако се обръщаха към него, но поне престана стъклено да гледа в една точка, ако не получи друга команда. И, както забеляза Станислав, леко накуцваше.
	„Птиците“, които едва се бяха успокоили след приземяването на транспортника, пак излетяха от гнездото, щом хората се приближиха. Две започнаха да кръжат под облаците, а третата, най-голямата, протегна напред лапите си с нокти като куки и беззвучно се гмурна надолу.
	— Ден!
	Секунда преди вика киборгът се наведе в движение, вдигна един тежък къс метал и замахна с ръка. Уцелената птица с гневен крясък се метна встрани, направи рязък вираж, достоен за Тиодор и се скри зад развалините.
	— Какво? — невъзмутимо попита червенокосият, като се обърна към капитана.
	— Ъ-ъ-ъ… Вече нищо — промърмори Станислав, прибра бластера в кобура и съжали, че не може да свали шлема си и да избърше избилата по челото пот. — Дръж се по-близо, нали наредих!
	Киборгът покорно се присъедини към компанията, която вече се беше стълпила около предполагаемата кърма на кораба и капитанът най-после разбра защо при целия си опит не беше могъл да го разпознае. Тази развалина някога наистина е била военен крайцер, както лежащият на брега скелет някога е бил кит, докато местните жители не са взели месото му за храна, лойта за свещи и сапун, сухожилията за върви, мустаците за мрежи и четки, а в черепа му не са си направили дом.
	— Струва ми се, че все пак тук е имало оцелели — озвучи общата мисъл Вениамин. Някой е съдрал обшивката от крайцера и е направил от нея триметрова ограда около най-малко повредените части от арматурата с грубо, но здраво заварени шевове между стоманените листи. На опорните стълбове, като огромни костеливи грифони, стояха рижи от ръждата установки за многоцевни картечници.
	— И къде са изчезнали? — Полина вдигна глава и настръхна. Бдителният „поглед“ на дулата, насочени право към гостите, изнервяше дори капитана.
	— Да вървим нататък — разпореди се той. — Щом има ограда, трябва да има и врата.
	Космолетците направиха две пълни обиколки, но така и не я откриха. Явно в крепостта трябваше да се влиза и излиза по стълба. Затова пък Тиодор намери фабричен печат на един от листовете: „Земя, 2098 г.“, а когато с края на лоста изстърга люспите ръжда, успяха да прочетат и марката на кораба — „Албатрос“.
	— При този тип кораби има самостоятелна система за гасене.
	Идеята, а и най-вече изразилият я глас толкова смаяха всички, че екипажът дружно се обърна към Ден, който невъзмутимо добави:
	— Ако успеем да се възползваме от нея, то ще можем да се върнем на маршрута си, изгубвайки само няколко дни.
	Станислав прецени къде може да се намира необходимото оборудване, заключи, че би трябвало да е вътре в крепостта, но все пак се усъмни:
	— При кораб от второ поколение сигурно и системата е допотопна, с други портове и напрежение.
	— Важното е да работи — възрази рижият. — А принципът е един и същ.
	— Ъхм — съгласи се Михалич, изразявайки готовност да сглоби адаптер от всякакви подръчни материали, дори това да са пръчки и камъни.
	Зад оградата нещо изскърца и мигом прекъсна разговора.
	— Може би вятърът клати някой кабел? — неуверено предположи Полина след две минути напрегнато вслушване.
	— Сега ще разберем. — Станислав взе лоста от Тед и почука с него по най-близкия лист. Оградата завибрира като огромен тъпан. — Ей, има ли някой вкъщи?
	Звукът още не беше затихнал, когато иззад оградата изведнъж, като мишена на лошия в стрелбище за ченгета, се показа до кръста старец в скафандър, но без шлем. Изглежда, че скърцаха стъпалата на стълбата, по която той крадешком се беше изкачил.
	Гостите още не бяха успели да го приветстват с усмивки, когато дядото насочи към тях допотопно оръжие със счупен лазерен прицел, войнствено разтърси дългите си редки коси и с тънък свадлив гласец излая:
	— Я марш оттук, гадове!
	— Какво? — не повярва на ушите си капитанът. — А защо тогава изпращате SOS?
	— Че аз не на вас!
	— А на кого?
	— На хората!
	Екипажът се спогледа с недоумение.
	— А ние тогава какви сме?
	— Заразени от мозъкоядите! — с най-дълбоко убеждение заяви дядото.
	— От кои? — поразено попита Станислав.
	— Гадни извънземни твари, които са долетели за моя мозък! Обаче среден пръст за вас! — Дядото пъхна оръжие под мишницата си и за по-голяма убедителност показа два средни пръста наведнъж.
	Космолетците така се смаяха, че дори не се обидиха.
	— Точно така, дядо, но не се тревожи, ние вече виждаме, че сме закъснели — измърмори Тед. — Явно старчето съвсем е изкукуригало.
	— Не е учудващо. — Капитанът съчувствено разглеждаше изпосталялото, обветрено и загоряло до черно лице, на което дори през брадата се виждаха белези. — Единственият оцелял след аварията, десет години самота…
	— Повече — поправи го Вениамин. — На външен вид е на шестдесет-седемдесет, а от космофлота пенсионират на четиридесет. Даже ако това е бил последният му рейс…
	— Благодаря, ясно ми е — прекъсна го Станислав, сърдейки се повече на себе си, че сам не беше съобразил. — Значи двадесет-тридесет, още по-лошо. Тук всеки би се побъркал.
	— Какво си шушукате там, а? — подозрително извика дядото, протягайки тънката си шия. — Сигурно замисляте някоя гадост!
	— Излиза, че не трябва да ви спасяваме? — уточни Полина.
	— Ха-ха-ха! — презрително отвърна затворникът. — Да не съм глупак?! Няма да се дам жив!
	— Ами мътните да те вземат тогава — обиди се Тиодор. Ама че работа, с всички сили да летят на помощ и да ги посрещнат така! — Макар че… Слушай, дядо, а системата ти за гасене работи ли?
	— И още как! — наду се старецът. — Като часовник! Щом нашите долетят, ще ви дадат да се разберете и после веднага — на вашата планета, за да изгорят веднъж завинаги това гнездо на оси!
	Станислав се почувства като лисицата от старинната басня, още повече, че дядото поразително приличаше на разрошена гарга. Само че държеше сиренцето не в клюн, а зад оградата.
	— Дядо — дружелюбно започна той, вдигайки и обръщайки ръцете си към „стража“ с дланите нагоре, — аз двадесет години съм служил в космическия десант и прекрасно разбирам какво се е наложило да преживеете: битка, авария, гибелта на приятелите, борба за оцеляване… Но повярвайте, ние наистина сме хора и долетяхме на помощ!
	— Доверявай се, но проверявай! — обяви дядото и с професионален жест на командос вдигна оръжието.
	Ден се хвърли настрани, преди останалите въобще да разберат какво става. Съдейки по дупките, останали на мястото на следите му, куршумите бяха експлозивни.
	— Аха-а-а! — тържествуващо закрещя старецът, гмуркайки се зад оградата като лалугер в дупката си. — Така си и знаех! Мозъкояди!
	Картечниците със скърцане се задвижиха, насочвайки се към целта.
	— Бягайте! — извика Станислав. Уставното „отстъпвайте!“ никога не му беше харесвало: в него имаше повече оптимизъм, но и повече срички.
	Екипажът изпълни командата бързо, единодушно и с поразителен ентусиазъм. За късмет на „мозъкоядите“, картечниците нямаха автоматична насочваща система и стреляха в хаотичен режим нагоре-надолу и настрани. Несметните вражески пълчища биха били разстреляни поголовно, но разпръсналите се шестима от екипажа успяха да дотичат до близката горичка без загуби, ако не се смята загубата на достойнство.
	Стрелбата трая само две минути, ентусиазмът обаче държеше екипажа още пет, така че бегълците се опомниха далеч навътре в горичката.
	— Трябваше ли да стреля точно по киборга?! — от сърце изръмжа Станислав, облегна гръб на едно дърво и предпазливо надникна иззад него, но корабът вече не се виждаше оттук. Капитанът се надяваше, че и те самите не се виждаха оттам.
	— По-добре ли щеше да е по човек? — с укор уточни Полина.
	Станислав не смяташе така, но все пак го беше яд.
	— Може би той искаше просто да ни изплаши. Да види как ще реагира Ден.
	— Извинете, капитане — обърна се към него рижият. — Но на мен ми се стори, че ви е омръзнало да ме ремонтирате.
	Станислав май усети ирония в разкаяния глас на киборга. Съдейки по кискането на останалите, не само той я беше усетил.
	— Добре, дайте да се махаме оттук — кисело нареди той. — Само че не обратно, а ще минем през гората и ще се върнем при нашия кораб по заобиколен път, за да не попаднем в зоната на обстрел.
	Гората се оказа също толкова дружелюбна, колкото и проклетият старец. Докато екипажът си проправяше път през гъсталака, бластерът почти се разреди. Налагаше се ту да изгарят висящите лиани, подозрително приличащи на ловни мрежи, ту да отпъждат местните животни. Може би те не замисляха нищо лошо, но беше невъзможно да се види такава муцуна и да не се стреля по нея. После трябваше да откъснат от Полина една тлъста змия-пиявица, а после от змията — Полина, която се беше вкопчила в плячката с умоляващ вопъл: „Но, Станислав Федотович, нали вече е умряла и няма как да избяга! Аз сама ще я нося!“ Край на спора сложи самата внезапно оживяла змия, която се изплъзна от ръцете на спорещите и се шмугна под най-близкия пън.
	Най-накрая изтощеният екипаж изскочи от гората и се спря да поеме дъх и да смъкнат един от друг извънземните кърлежи. По някаква причина най-вече Станислав беше обект на тяхната любов и почти целият беше обвит от бели, непрекъснато пърхащи крилца. Изглеждаше, че още малко и ще вдигнат капитана във въздуха и ще го отнесат в леговището си, за да го извадят от скафандъра там и да го изядат.
	— Нещо става студено — потръпна Полина.
	— Да, и на мен започнаха да ми тракат зъбите — призна Вениамин, превключвайки регулатора на температурата на отопление. Едното местно слънце вече беше залязло, второто достигна хоризонта и с всеки изчезващ лъч вятърът ставаше все по-силен и по-студен.
	Обезпокоеният Станислав заряза кърлежите (сами ще паднат в дезинфекционната камера) и заповяда „ходом марш“. Съдейки по скоростта на слънчевия залез, до пълната тъмнина оставаше не повече от половин час и кой знае какви зверове ще излязат на лов тогава.
	— Вижте тревата! — сепна се Полина по пътя.
	Твърдата еднометрова четина вече беше наполовина по-ниска и продължаваше да се скъсява пред очите им. Зооложката клекна, с изумление и възторг наблюдавайки как всяка тревичка се увива като спирала и същевременно отделя бяла гъста пяна. Щом плътно усуканият диск окончателно се скри в пукнатината, веществото вече беше толкова, че успя да я запечата.
	Капитанът се обърна към гората и ахна. Гъстата шапка от листа беше изчезнала, като или на момента беше окапала, или по примера на тревата се беше скрила в кората, а от хоризонта се кълбяха и бучаха ниски черни облаци. Тиодор бързо дръпна ръката на Полина, помагайки й да стане, и екипажът с утроена скорост затича към убежището.
	За броени минути вятърът се превърна в ураган, като запълни със свистене както външните микрофони, така и вътрешната връзка. Той духаше в гърбовете, но малко настрани от кораба, като затрудняваше движението и навяваше толкова прах, че се наложи да се ориентират по Ден и да се равняват по Вениамин, който понасяше спринта най-тежко от всички. По-добре да го изчакат сега, отколкото да го търсят после.
	Последните няколко метра изискваха такива усилия, че хората дори не запомниха как са се качвали по стълбата. Освестиха се чак в шлюза. А когато с огъващи се колене се изсипаха през него, от външната страна на илюминаторите бушуваше виелица и с разочарован вой хвърляше по стъклата буци сняг.

	* * *

	Ден дойде на вечеря с пуловер.
	— Да беше си облякъл и яке — учуди се Тиодор, който седеше на масата с тениска и джинси. Корабът, привикнал към космическите студове, без проблем поддържаше вътре полагаемите се двадесет градуса. Освен това над холографския подиум гореше виртуален огън и създаваше илюзия за топлина.
	— Да не би да те тресе? — разтревожи се и Вениамин.
	— Не. — Рижият хвърли поглед на илюминатора. — Просто така ми е… по-уютно.
	— Е, щом ти е по-уютно… — не настоя докторът. След една седмица в криокамерата вероятно и него щеше да го тресе, само щом погледне снега. — Маша, колко градуса е зад борда?
	В пламъците се образува стълб със завързана за него гола девойка, огненорижа и зеленоока — в най-добрите традиции на аутодафето. Както се полага на вещиците, видът й беше нагъл, съблазнителен и ни най-малко не беше разкаян.
	— Минус деветдесет и два — със секси задъхан глас съобщи тя.
	— А по Целзий? — уточни Станислав.
	— Това е точно по Целзий. — Дървата моментално изгаснаха и върху тях се появиха купчинки сняг, а Маша се „преоблече“ с валенки, шапка ушанка и палто с такова дълбоко деколте, че истинско момиче веднага щеше да се разболее не само от възпаление на белите дробове, но и от цистит.
	— Ама че температурна разлика! — И на капитана също рязко му стана студено и побърза да изпие глътка чай. — Дано в такова временце нашият борец с мозъкоядите да не се вкочани в своята крепост.
	— Какво ще му стане? — сърдито каза Тиодор. — Вече тридесет години е тук и даже сега май тук още е лято! Може би няма и никаква система за гасене. Просто ни излъга, за да ни ядоса или изплаши.
	— Съмнявам се — поклати глава Станислав. — Може да е побъркан, но е могъл да свали картечниците от крайцера, да ги сложи на стената, да ги включи заедно и да ги поддържа в бойна готовност. Между другото, стената ме учудва повече от всичко друго. Там всеки лист трябва да се вдигне с два ремонтни робота, а освен това и да се стиковат, да се заварят…
	— Ами ако се занимаваш само с това през половината си живот… — сви рамене Тед.
	— Оградата е построена бързо, в първите години след аварията — тихо възрази Ден, гледайки в димящата си чаша. — На снадките има почти такъв слой ръжда, както и на повърхността на листовете.
	— Значи е имал време за ремонт на станцията за гасене. — Станислав внезапно беше осенен от идея и изпусна от зъбите си вече нахапаното хлебче: — Всъщност ние защо решихме, че това е единственият оцелял? Може вътре да има и други, нормални, а това да е просто пазач.
	— Тогава защо не изскочиха навън, щом чуха стрелбата? — резонно се поинтересува Вениамин.
	— А ние огледахме ли се, за да проверим?
	— Това си е задължение на командира — иронично напомни приятелят му.
	— Аз не порицавам, а констатирам факта — леко се смути Станислав. — Оградата явно е съвместна работа.
	— Целият екипаж съвместно се е побъркал и е повярвал в нашествието на мозъкоядите? — изхъмка Тиодор.
	— Че тук и без мозъкояди има достатъчно гадини, спомни си само онази пиявица.
	Полина си я спомни и тъжно въздъхна.
	— Разбира се, останалите оградостроители може и да не са доживели до днес — призна Станислав. — Обаче трябва да идем там още веднъж. Може да успеем да поговорим с някой по-вменяем, а може и дядото да се наспи и да се успокои. В края на краищата човекът е в шок, за първи път от много години вижда други хора и, естествено, се е разстроил.
	— Аз щях да го разбера, ако ни беше взел за пирати — раздразнено каза Тиодор. — А той започна да бълнува за някакви мозъкояди и заразени… Някой изобщо знае ли за какво става дума?
	Станислав знаеше.
	— Много стара измислица, още от времето, когато е изобретен скоковият двигател. Уж в космическите дълбини, където преди не сме стигали, обитава хищна извънземна форма на живот, която само чака да я открием. Нещо като червейчета с невронни мустачета, които се заравят в мозъка на заразения човек и започват да го контролират.
	Тед направи страшна физиономия и протегна към Полинината шия два зловещо мърдащи пръста.
	— Ама че глупост — изсумтя момичето, отблъсквайки ръката му. — За да се образуват такива паразитно-симбиотични връзки е необходима еволюция в течение на милиони години. А тук изведнъж пришълци от чужда галактика, като с магия са съвпаднали с нашата нервна система и физиология като ключ и ключалка?! Нима някой може да повярва в такова нещо?
	— Аз вярвах — честно каза Станислав. — Даже се боях да спя на тъмно.
	— Сериозно?
	— И още как. Вярно, че тогава бях на седем години.
	— И дядото явно се е вдетинил — заключи Вениамин, замислено разбърквайки чая си. — Аз, разбира се, не съм психиатър, но в дадения случай бих препоръчал бетахалозин. Той премахва подозрителността или поне те кара да се усъмниш в убежденията си. И вече тогава може нормално да се поговори с пациента и той да бъде уговорен да премине пълен курс на лечение… — Захарта бързо се разтвори, но докторът разсеяно продължи да потраква с лъжичката.
	— А ние имаме ли такъв халозин? — заинтересува се Станислав.
	— Да, той е в състава на корабната аптечка, всичко се случва в космоса. Но, уви, към инжекциите не се прилагат оръжие за изстрелване и игли, пробиващи скафандри — въздъхна Вениамин и най-накрая отпи от чашата.
	— Значи ще се опитаме да се договорим без лекарства — със съжаление реши капитанът. — Имаме две бронежилетки и за всеки случай ще ги облечем върху скафандрите.
	— Само две? А останалите зад тях ли ще се скрият? — ухили се Тиодор, като си представи картината.
	— Останалите ще чакат по-далече, за да не нервират стареца и да не се завират между куршумите. — Полуотхапаното късче хляб се откъсна и падна в чая. Наложи се бързо да бъде уловено с лъжичката.
	— И кой ще отиде? — оживи се пилотът. — Ние с Ден?
	— Ден със сигурност не — категорично възрази Станислав, хвърли поглед на прегърбения над чинията си навигатор и вече по-меко обясни: — Той и предишния път нещо не се хареса на стареца, да не вземе пак да му устрои „проверка“.
	— А преди тридесет години не е ли имало киборги? — учуди се Полина.
	— „Двойки“. Клонове с типова външност. — Капитанът едва се сдържа да не добави: „А не стига, че ние имаме уникален модел, ами е с фабричен дефект“.
	— Между другото, Стас, аз не те съветвам ти също да ходиш — намеси се Вениамин. — По-добре да прикриваш тила ни с бластера.
	— Ни? — учуди се капитанът. — Ти сериозно ли?
	— Ами нали съм лекар — гордо изпъчи гърди Вениамин. — Аз умея да разговарям с болни.
	— Обаче бягаш бавно.
	— Няма да се наложи да бягам — самонадеяно обеща докторът.
	— Дли? — насмешливо помръдна мустаци Михалич. — Нк аз д ида и всчк ще е бз прблм!
	— Добре, разбрах — покорно каза Станислав. — Ще хвърляме жребий.

	* * *

	След полунощ, а денонощието тук траеше около тридесет часа, вятърът смени посоката си и облепи и десния борд на кораба със сняг. Няколко пъти през рева на бурята се чуваше далечна стрелба, която караше всички отначало да подскачат, после да трепват, а накрая със стон да покриват глави с възглавниците си и да пожелават на мозъкоядите добър апетит.
	Въпреки неспокойния си съсед, екипажът се наспа преди изгрева и го посрещна, гледайки омагьосано обзорните екрани, а след това и илюминаторите. След изгрева на първото слънце снежната равнина беше потъмняла от мършояди, търсещи онези, които снощи не бяха успели да дотичат до дупките си. Под лъчите на второто слънце долината се беше превърнала в езеро със „замък“ по средата, красиво, но не задълго отразяващ се във водата — след един час тя вече беше станала кал, в която растяха дебели стъбла, увенчани с огромни нежно розови цветове. С ответна визита долетяха вчерашните птици и започнаха упорито да чукат с клюнове силовото поле. Изплаши ги само отварянето на шлюза.
	— Бива! — съобщи Тед, който пръв скочи на земята. Калта вече се беше сгъстила толкова, че още поддаваше под краката, но вече не жвакаше и не се хлъзгаше.
	— Как се чувстваш в бронежилетката, не ти ли е твърде тежка? — притеснено попита Полина Станислав. Момичето упорито поклати глава. Гордостта от спечелената мисия надделяваше над страха (вярно, съвсем малко) и зооложката изрично отказа да размени с някого жребия си, макар че „загубилите“ дружно предлагаха да се сменят.
	— Ами да вървим, а?
	Тиодор безгрижно сложи на рамо дръжката на мопа със завързана накрая тениска. Тя беше само условно бяла и изглеждаше напълно в унисон с мопа. Но затова пък нямаше да му е жал, ако бъде надупчена от куршуми.
	— Помните ли какво да кажете? — продължи напътствения инструктаж Станислав.
	— Предай се, жалък хуманоид! — изхриптя пилотът със зловещ бас.
	— Тед, дай знамето на Вениамин.
	Тиодор стисна по-здраво дръжката и рапортува:
	— Да се държим крайно вежливо, без резки движения, да не спорим, да не настояваме, а спокойно да убеждаваме.
	— И без глупави шегички — строго добави капитанът, но вялото „аха“ не го успокои. Ех, трябваше все пак той самият да отиде!		Екипажът отчете предишните си грешки и директно се отправи към гората. Не влязоха в нея, а се спряха на полянката в края й, готови да се скрият зад дърветата, в случай на опасност. Тед и Полина тръгнаха нататък, красноречиво размахвайки тениската. Цветята вече бяха полускрити от тревата и по тях кацаха „пеперуди“ — пъстри овали с размер на длан. Вместо крилца кълбовидното телце имаше мембрана, която в спокоен полет се полюшваше на вълни, а при рязко набиране на скорост — на тласъци като медузите.
	„Крепостта“ пазеше мълчание, дори когато космолетците се приближиха на указаните от капитана двадесет метра. Тиодор се поколеба и свали шлема си. Слънцата още не грееха толкова, за да заслепят очите и да повалят с топлинен удар човек, и регулаторите на скафандрите стояха на „неутрално“. Освен това дядото прекрасно се справяше без шапка. Може би откритите човешки лица ще предизвикат повече доверие?
	Полина последва примера на приятеля си. Въздухът се оказа топъл и влажен, причиняващ задух и неприятно чувство на спарено в гърдите.
	— О, Тед, виж каква красота! — Момичето очаровано се загледа в една пурпурна със златни ивици „пеперуда“, която по спирала се спускаше все по-надолу и все по-близо.
	Тиодор цинично фрасна красотата със знамето и добре направи — когато насекомото падна с пипала нагоре, между тях се откриха солидни челюсти.
	— Е, къде е нашето деденце? — попита пилотът и заби знамето в земята и същевременно, за всеки случай, в бързо обезцветяващото се телце. — Ехей, ние сме мирни парламентьори! Нека само да си поговорим!
	— Какво искате, мозъкояди? — веднага охотно се обади „стражът“ и показа носа си и цевта на винтовка иззад стената.
	— Не може ли да сключим примирие за малко, а? — Тиодор помаха със знамето. — Ти ще ни заемеш системата за гасене, а ние ще ти дадем консерви или нов скафандър.
	— Ха, консерви! — презрително изсумтя дядото, който се убеди, че гостите са безобидни и се изправи в цял ръст. — Че аз тук имам такава хидропоника, дето вие не сте и сънували! — И за доказателство измъкна от пазвата си голям узрял домат, отхапа звучно от него и замери „заразените“ с остатъка. — А шкафандри имам за ошште тришта години!
	Доматът се взриви в краката на пилота като истинска граната. Тиодор с ругатня отскочи назад и се наведе, оглеждайки опръсканите си обувки.
	— Дядо, ама влезте ни в положението! — замоли се Полина. — Трябва да се доберем колкото се може по-бързо до Мерак, а без скоков двигател не можем да излетим от този сектор. Дайте ни да се погасим, а?
	— Нищо — войнствено отсече дядото, — сами ще се погасите след известно време. Ще поседите тук един месец, няма какво да ви стане!
	— Ама че дърт пън… — сърдито изсъска момичето. — Според мен, той даже се радва, че сме заседнали тук.
	— И още как, тридесет години кукува тук самотен, а сега има такова развлечение!
	Дядото сдъвка домата и куршумите по правилна дъга се забиха в краката на парламентьорите. Наложи се да хвърлят знамето и да се оттеглят към гората. След „мозъкоядите“ се понесе накъсан и много обиден смях.

	* * *

	Вече в кораба проведоха съвещание, след като затвориха шлюза и съблякоха скафандрите.
	— Поне този път не започна да стреля с картечниците — традиционно се опита да внесе нотка оптимизъм Вениамин.
	— Пргрс! — иронично отбеляза Михалич.
	— Значи болният все пак общува с нас — продължи мисълта си докторът. — Това дава надежда. Възможно е постепенно да завоюваме доверието му и да постигнем устойчива ремисия…
	— След месец, след година? — раздразнено го прекъсна Станислав. — По-скоро ние самите ще се чалнем.
	— Хайде утре пак да идем при него, да проследим тенденцията, така да се каже.
	— Да идем можем — Тиодор разсеяно подхвърляше и хващаше за дръжката джобното си ножче, — но се боя, че на дъртия пръч това само ще му хареса. Как не, цели мозъкояди му се подмазват и се разбягват от един изстрел! А как така за тридесет години не е изстрелял всичките си боеприпаси?!
	— Експлозивни куршуми има само във винтовката. — Ден, на когото явно му омръзна мяркащата се пред носа му стомана, протегна ръка и с два пръста хвана ножа за края на острието. Сгъна го и спокойно го върна на смаяния пилот. — А картечниците са заредени със самоделни, аз днес намерих няколко.
	— Значи има и работещ синтезатор — с досада заключи Тед. — Само го зарежда с метални отпадъци. Ех, ако ние имахме парализатор… — Пилотът с укор изгледа капитана, намеквайки, че заповедта да върнат на пиратите всичкото им оръжие не беше от най-разумните.
	— Обаче нямаме парализатор — твърдо отсече Станислав. Трофейният арсенал щеше да ги радва само до първия митнически скенер, където щяха да ги чакат конфискация и глоба. — Самонасочваща се мрежа, гранати с парализиращ газ и щурмови брониран робот също. Затова нека преминем от фантастичните идеи към реалните.
	Тиодор с кръвожаден вид отново разгъна ножчето си.
	— Да го извадим от строя с вашия бластер е фасулска работа!
	— Стария душевноболен човек? — възмути се Полина.
	— Може да се стреля в рамото или в крака — смили се пилотът.
	— А ако Станислав Федотович не уцели точно там?
	— Ден ще уцели.
	— Тед — неприятно се учуди Вениамин, — ти сериозно ли?
	— Не, но толкова е приятно да си помечтая! — Пилотът все още не можеше да прости на стареца двойното си позорно бягство.
	— Мечтай си наум — нареди капитанът. — Това е неговият кораб и той е в правото си да не пуска никого там. А нашето положение не е толкова критично, че да го щурмуваме.
	— Аха — мрачно се съгласи Тиодор. — Само е кофти.
	— Ами трябваше да отлетиш заедно с Алексей — не издържа Станислав.
	Пилотът оскърбено засумтя: едно е малко да помърмориш, а съвсем друго е да изоставиш екипажа в труден момент!
	— Има ли други предложения? Не? Значи ни остава само да чакаме и да се надяваме на най-доброто — обобщи капитанът. — А засега вие с Ден сте на подчинение на Михалич и ще му помагате да ремонтира повредените датчици, за да работи всичко към момента на излитане. И… Полина, къде е котката?
	— В моята каюта, както наредихте — учуди се момичето. — Защо?
	— Няма значение. — Станислав помасажира основата на носа си. — Непривично е някак, даже леко се изнервям.
	— Да я пусна ли? — оживи се зооложката.
	— Как пък не! — възмути се капитанът. — Аз просто се чудя в кой тъмен ъгъл тя замисля поредната си пакост, щом толкова дълго не се вижда и не се чува. А с хайвера какво става?
	— Виси си — докладва Полина. — Май засега всичко е наред с него.
	— Кога ще се излюпи, разбра ли?
	— Между седмия и деветия ден, зависи от температурата.
	— Понижи я до минимума — разпореди се Станислав, без сам да знае кого заблуждава. Дори ако на момента излетят от планетата, до Мерак има не по-малко от две седмици път. — А дали да не го сложим в криокамерата?
	— Не бива — със съжаление възрази Полина. — Твърде чувствителен е, веднага ще загине.
	„А така ще загине по-късно“ — помисли си капитанът, но премълча, като реши да се разправя с проблемите по реда на възникването им.

	* * *

	Нощта беше без сняг, но още по-мразовита от предната. Тиодор замислено почука термометъра, сякаш е стъклен, а не холограмен. Числата останаха три, но не успяха да върнат младежа обратно в леглото.
	Пилотът намери Ден в гост-командната. Червенокосият спеше на твърде късото за него диванче, свил крака към корема си и дръпнал върху себе си покривалото от облегалката.
	— Ей, Денка! — леко го разтърси за рамото Тед.
	Киборгът мигновено отвори очи и със съвършено бодър отсечен глас доложи:
	— Системата е готова за работа.
	— Какво?! — Тиодор за момент се шашна, но го разтърси още веднъж, по-настойчиво. — Събуди се!
	— А? — Ден замига, протегна се и вече нормално, сънено попита: — Какво става?
	— Виж! — Тиодор пъхна под носа му инжекция в защитен блистер. — Отмъкнах я от медотсека.
	— „Бетахалозин“. — Зениците на киборга за миг блеснаха в червено, шрифтът беше много дребен, за да го прочете на нощна лампа. — За какво ти е на теб?
	— Не е за мен, тъпако! Искам да почерпя нашия съсед, за да стане по-сговорчив. Ще дойдеш ли с мен?
	Рижият бавно разроши косата си.
	— Станислав Федотович няма да го одобри.
	— Ще го одобри, ако се получи. А ако не, нищо няма да му казваме.
	— А ако сам разбере?
	— Ами както искаш — разочаровано каза Тиодор, скри блистера в юмрука си и се изправи.
	— Там е студено — потръпна Ден, който беше заспал с пуловера си. — И има хищници.
	— Аха, а тук има одеяло и кондензирано мляко — подразни го пилотът. — Ама че си и ти, уж боен киборг. „Системата е готова за работа“, как пък не!
	— Системата за самосъхранение в това число.
	Тиодор сърдито изсумтя, обърна се и тръгна към шлюза, напрегнато вслушвайки се дали законопослушният изкин няма да го издаде на капитана. Но не последва нито вик, нито светлината се включи, даже диванчето не изскърца. Затова, когато в стъклото на шкафчето, до пилота се отрази тъмен силует зад гърба му, самият Тед едва се удържа да не извика.
	— Какво? — обърна се и предизвикателно попита пилотът. — Ще се опиташ да ме спреш?
	— Не. — Рижият отвори съседното шкафче и извади от него втори скафандър. — Ще дойда с теб.
	— „Станислав Федотович няма да го одобри“ — ехидно му напомни пилотът, наум въздъхвайки с облекчение. Без колегата му приключението губеше половината си очарование, като в замяна ставаше тройно по-опасно.
	— Ще му кажа, че ти си ме накарал.
	— Ама че работа! — възмути се Тед, но ситуацията не предразполагаше към дълги шумни спорове. Освен това Ден вече беше сложил шлема си и можеше да го чуе само по вътрешната връзка.
	През нощта планетата изглеждаше безжизнена — гола земя в бялата паяжина на скрежа, очертал пукнатините, безлистните дънери на дърветата, никакви пиявици и пеперуди… впрочем последното само радваше Тиодор. Не го смущаваше и мракът, навремето пилотът твърде добре беше разбрал какво е това истинска тъмнина. А от тази, лесно прогонвана от мижавия лъч на джобното фенерче, нямаше защо да се страхува.
	На триста метра от крепостта изгасиха фенерчето, а на сто залегнаха, за да преценят обстановката.
	— Термодатчици — прошепна Ден.
	— Къде?!
	— Черните кутийки върху картечниците. Като че ли са свързани пряко с тях.
	— Аха. — Разбира се, Тиодор не можеше да види кутийките, обаче разбра какви са малките алени светлинки по горния периметър на стената. — Това е добре!
	— Защо? — учуди се партньорът му.
	— През деня те бяха изключени. Значи дядото спи. А обикновена камера за наблюдение има ли?
	Ден се забави с отговора, проверявайки отново данните.
	— Не. Или е екранирана така, че не мога да я засека.
	— Странно. — Това и на Тед се стори подозрително. — Не му ли е интересно по кого ще стрелят оръжията му?
	— На сутринта ще излезе и ще види. Ако нещо е останало.
	— Ха-ха — изкоментира пилотът, макар че не му беше до смях. — Добре, по-малко проблеми за нас. Знаеш ли как да надхитрим тези датчици?
	— Или да се полеем с течен азот — Ден направи пауза, давайки на Тед възможност да си представи тази картина (а също така прехвърлянето на получилите се статуи през оградата), — или да се скрием зад непроницаем за топлинно излъчване екран.
	Тиодор погледна черния хълм на фона на звездното небе, който теоретично представляваше корабни останки зад пределите на крепостта.
	— Как мислиш, там ще се намери ли нещо подходящо?
	— Хайде да проверим — обречено се съгласи рижият.
	След половин час към оградата бавно, но сигурно допълзя куцукаща с всичките си осем крака костенурка, с коруба от парче дебел и почти неогъващ се изолационен материал. Щом допря стената и емоционално се посъвещава сама със себе си, извънземната животинка получи леки конвулсии и се изправи на задни крака.
	— Всичко е наред, в сляпата зона сме — докладва Ден.
	Тиодор надзърна от другата страна. Отгоре зловещо светеше едно червено око, без да забелязва гостите, прилепили се плътно до стената.
	Пилотът извади от чантичката на кръста си въже с кука накрая, внимателно го завъртя и го хвърли на стената. Дръпна го и установи, че куката се е закачила надеждно.
	— Почакай — спря го колегата му. — Аз съм пръв.
	— Откъде накъде? — изсумтя Тиодор.
	— Това е моята работа. Аз съм създаден за нея. — В гласа на DEX отсъстваше емоция, което беше още по-красноречиво от нея.
	— А въжето е мое!
	Киборгът не започна да спори, просто се обърна с лице към стената, вдигна ръце и подскочи. Не много високо, само я докосна с края на пръстите си, но това беше достатъчно.
	Отгоре двамата се оказаха почти едновременно. Тед си пое дъх и покровителствено потупа цевта на картечницата:
	— Добро кученце!
	Тя свадливо заскърца, напомняйки на „укротителя“, че му предстои път обратно.
	Старецът беше прибрал стълбата за през нощта и се наложи да се спуснат по въжето. Дори Ден не се реши да скочи от триметрова височина кой знае къде, при това в скафандър. Впрочем под стената не бяха открити капани или остри боклуци, а напълнената с пръст метална кофа до болка напомни на Тед за собственото му растениевъдство. Само че вместо лейка редом стоеше нещо като самоделна двузъба вила, омотана с някакви парцали.
	— А това какво е? — Ден помести фенерчето насам-натам. Синьото петно се плъзна по разчистената и изравнена площадка с малки каменни хълмчета.
	— Гробище — веднага се досети Тиодор. — По дяволите, колко са много! Всъщност… ако на крайцера е имало хиляда и петстотин души… а тук са около петдесетина… значи това са тези, които са умрели вече след кацането. Загиналите по време на аварията вероятно са погребани в братска могила, тогава не им е било до церемонии.
	— Бързали са да построят стената — съгласи се Ден. — Но защо? Засега не сме видели нито едно животно, с което не бихме могли да се справим максимум с бластер. А на тяхно разположение са имали цял армейски арсенал.
	— Може това да е защитно съоръжение от вятъра и снега? — предположи пилотът. Приятното затишие зад стената създаваше илюзията, че тук даже е по-топло.
	— А картечниците?
	— Дядото ги е монтирал, когато се е побъркал с тия мозъкояди.
	Червенокосият премълча, още малко посвети наоколо с фенерчето, докато то не освети шлюза и предпазливо попита:
	— Тиодор, как смяташ, интуицията функция само на човешкия мозък ли е?
	— Мисля, че и на твоя също е инсталирана успешно — с усмивка го окуражи пилотът.
	— Лошо.
	— Защо? — обърка се Тед.
	— Кой знае защо, но ми е приятно да осъзнавам, че се намираме от тази страна на оградата.
	Не им беше трудно да разблокират външната врата — там имаше примитивен електронен механизъм, с който Ден се договори само за няколко минути. Но с вътрешния винтов люк се потрудиха, защото той скърцаше ужасно и се наложи да го отвъртат (а после и да го завъртат обратно) буквално по сантиметър.
	Доблестната бригада за принудителна психиатрична помощ постоя малко в „антрето“, преценявайки обстановката и привиквайки към светлината. Лампите на тавана, древни изпъкнали полусфери, светеха до една, но много оскъдно и от време на време мигаха. Стенните панели бяха свалени на места, явно за ремонт на сноповете кабели и тръби, показали се от дупките като черва. Съдейки по количеството им, някъде тук се намираше машинният отсек, в който те се стичаха от целия кораб.
	Партньорите вдигнаха защитните стъкла, а после направо свалиха шлемовете: външните слушалки улавяха само относително гръмките звуци, а сега по-голяма роля играеха шумоленето и свободния обзор.
	— Въздухът почти отговаря на стандарта — докладва рижият. — Висока влажност, нивото на въглероден двуокис е завишено двойно, кислородът е в норма, плътността е в норма.
	— Значи системата за вътрешна циркулация и пречистване горе-долу работи — заключи Тед. — Явно дядото я е затворил на оцелелите сектори. А какво мирише така странно?
	— Органични примеси. Безвредни.
	— И за Мося ли така щеше да кажеш? — кисело попита пилотът. Вече почваше да го нервира прекалената официалност — да не би Ден отново да е забил?
	— Не — възрази рижият и когато Тед вече беше решил, че това е целият отговор, невъзмутимо поясни: — Мося не беше примес, а основен компонент.
	Пилотът задавено прихна.
	— Знаеш ли, понякога твоето чувство за хумор ме плаши — призна си той. — Не винаги мога да разбера шегуваш ли се или говориш сериозно.
	— Мен също.
	— А?
	— И аз не винаги разбирам. — Ден безшумно се плъзна напред, към най-близката врата с кръгло прозорче. Не успя нищо да разгледа през него, стъклото се беше запотило отвътре. — Изглежда, че това е едно помещение. Техническо.
	— Парен котел в ролята на авариен генератор? — изхъмка пилотът, смъкна ръкавицата си и докосна прозорчето с длан. — Топло е!
	— Но не е горещо. Да влезем ли?
	— Или първо да огледаме целия кораб? — поколеба се Тед. — Тъкмо да се убедим, че системата за гасене е наред.
	— А какъв е планът ни изобщо? Да вържем дядото и да го инжектираме? — със съмнение уточни рижият. — Със същия успех може просто да го зашеметим.
	— Това е нехуманно — неубедително възрази пилотът и добави доста по-честно: — Освен това, подозирам, че той кърти в каютата си, залостил я е с трофейния моп и е стиснал оръжието върху гърдите си. Но аз прочетох, че това нещо може не само да се инжектира, а и да се пие! Важното е да намерим с какво да го смесим.
	— Да потърсим кухнята или килера?
	— Аха. — Въпреки това Тед остана на мястото си. — Ей, чу ли това?
	— Това е отвън. Някой се движи към шлюза. — Ден мигновено взе решение и дръпна бравата на подозрителната врата. Отвътре с мляскащо „паф-ф-ф“ излезе топъл влажен въздух и смути бегълците само за миг — „органичните примеси“ поне нямаха оръжие.
	— Охо — с уважение прошепна Тед, облягайки се на затворилата се врата. — Бива си я плантацията!
	Хидропониката на дядото наистина си струваше. Привързаните към металните решетки домати бяха стигнали до тавана, а краставиците се виеха по опънатите под тях въженца и потапяха корените си в улей с питателна среда. Оскъдната червена светлина превръщаше храстите в нещо извънземно, а особено зловещо изглеждаха разперените мустачета и ластуни.
	— Все пак той не спи — с лек укор отбеляза Ден и влезе по-навътре между редовете. Доматите го следяха със зли червени очи, събрани в гроздове като при шоарските лисици, а така ухаеха, че коремът на Тед закъркори. Макар че екипажът беше вечерял обилно и с нормална храна — времето да използват биосинтезатора още не беше дошло.
	— Точно както когато бяхме деца на село при баба — прошепна пилотът, преглъщайки слюнката си. — Когато с приятелите нощем обирахме съседската слива.
	— Именно — разсеяно потвърди червенокосият, незабелязано от колегата си пронизвайки листата с инфрачервеното си зрение — ами ако в тях се крие още някой?
	— Какво, ти също ли си влизал в чуждите градини? — изуми се Тиодор.
	— В капитанския парник на „Черната звезда“. За череши. Исках да разбера какви са на вкус. — Ден мигна, преминавайки във видимия спектър. Засега всичко беше наред и не му се искаше да изразходва енергия напразно.
	— И как бяха, харесаха ли ти?
	— Да. Особено червените.
	— Да пуснеш киборга в парника… — закиска се пилотът.
	— Шшт! — Пръв тревога вдигна слухът, а не зрението. Към вратата се приближаваше някой, вече по вътрешния коридор. Крадешком, което веднага повиши статуса на проблема от „нека изчакаме на скришно място“ до „май ни надушиха!“.
	Младежите бързо залегнаха и затаиха дъх. Тиодор показа със знаци: „Ако започне да стреля — бягаме в различни посоки!“ Ден кимна и за всеки случай уточни в какви именно, за да не се сблъскат.
	Изминаха няколко мъчителни минути, преди стражът да набере смелост (или напротив, да наплаши криещите се в парника) и червеният полумрак беше прорязан от бяла, бавно разширяваща се ивица. В зловещата тишина след малко тя се стесни и изчезна.
	Тед погледна Ден, но той поклати глава, а след това и самият пилот чу една мека стъпка, после втора…
	Дядото явно беше решил, че в тази игра могат да играят трима. При това даже не се опитваше да извика „мозъкоядите“, значи не биваше да разчитат на предупредителен изстрел.
	Позицията им беше на скришно, но неизгодно място — ако се преместят, за да се опитат да минат в тил на нападателя, тутакси ще се окажат на огневата линия. Налагаше се да чакат, докато стражът не се махне по-далеч или не ги принуди да изскочат право пред краката му, ефектът на неочакваното може да им даде някакъв шанс.
	Дядото, подлецът, сякаш почувства това и замръзна на място, шумолейки и скърцайки с нещо. Един кадифен доматен лист досадно се вреше в носа на Тиодор и на няколко пъти едва не го накара да кихне. Накрая пилотът не издържа, протегна ръка и внимателно пречупи клончето.
	Тоест, искаше да е внимателно.
	Пукането беше тихо, но толкова отчетливо, че веднага един лъч удари младежа право между очите.
	За щастие, лъчът не беше лазерен, а от фенерче, но въпреки това Тед се отпусна безсилно и задавено застена, осъзнавайки, че им е спукана работата.
	Оказа се, че това не е дядото, а много, много по-лошо…
	— Какво правиш… — Станислав премести фенерчето и погледа си към рижия, по-успешно сливащ се с доматите. — Какво правите тук?!
	— Аз го накарах! — бързо каза пилотът, който чак сега съобрази, че Ден не бива за пореден път да изпитва капитанското търпение.
	— Аха — изсумтя капитанът, — естествено.
	Тед не успя да попита как Станислав Федотович е могъл толкова бързо да разкрие коварния им план. Отвсякъде блесна нормална, ярка бяла светлина, вратата с грохот (явно с крак) се отвори и в парника се втурна разяреният старец, облечен с тесен син комбинезон на механик и с вехти чехли на краката.
	— А така, мозъкояди, паднахте ли ми?! — радостно закрещя той, движейки оръжието си наляво-надясно като маркуч за поливане на лехи. — Я ръцете горе!
	Станислав озадачено погледна ръцете си — едната с фенерчето, другата с бластера, който с отработено движение беше нацелен в челото на дядото.
	— Сигурен ли си? — меко уточни капитанът. — Аз имам и мерник, и скоростта на стреляне е по-висока.
	— Ха! — Старецът, който ни най-малко не изглеждаше притеснен, отмести оръжието си, но вместо да се предаде, хвана комбинезона си на гърдите и с трясък разтвори ципа чак до слабините: — Хайде давай, стреляй!
	— Мамка му, ама той е напълно луд! — изохка Тиодор. Освен униформената сива тениска, хлътналата старческа гръд беше стегната накръст с две ленти термовзрив. От лазерния лъч той така щеше да детонира, че може би щяха да разпознаят Станислав и подчинените му, но дядото едва ли.
	— Така че хвърлете оръжието и свалете скафандрите — тържествуващо продължи старецът, щом видя ефекта от стриптийза си, — и изчезвайте на своята консервена кутия, докато съм добър!
	— Добър ли — възмути се Тед, — че навън е минус сто!
	— Значи ще бягате бързо — гадничко се закиска дядото, мърдайки с рамене, за да помогне на автоматичния цип по-бързо да се затвори. — И няма какво да ми правите мили очи, знам ви аз мръсното племе: едно тяло ще уморите и в друго ще се прехвърлите!
	— Първо, никакви мили очи не ти правим! И второ, не сме никакви…
	— Добре, човеко, разконспирира ни — уморено каза Станислав, пусна бластера и невисоко, но красноречиво вдигна ръце. — Ние наистина сме космически мозъкояди.
	— Аха! — още повече се зарадва дядото, по-удобно хвана винтовката, но не побърза да стреля с нея — за парника посред ледената пустиня това можеше да се превърне в трагедия.
	— И долетяхме тук — с монотонен глас на извънземен паразит продължи капитанът, — за да приберем своя събрат, който вече тридесет години се измъчва на тази изостанала неприветлива планета.
	Дядото явно не очакваше такъв обрат. Той направи крачка назад и смаяно изгледа залегналата в доматите двойка.
	— Чуй го, преносителю! — отмъстително потвърди Тиодор. — В него е нашият вожд.
	— И къде се крие този ваш събрат? — нервно се заозърта дядото. — Тук други хора няма!
	— В теб — така убедено каза капитанът, че даже на пилота му стана страшно. — Дай ни го и ще те оставим намира.
	— Лъжеш — неуверено възрази дядото, бързо опипа главата си с лявата ръка и тутакси я върна на приклада, — аз щях да усетя!
	— Ти подценяваш нашата древна и могъща раса — неочаквано подкрепи капитана и Ден, Без всякакви усилия тембърът на гласа му се измени, понижи и определено прозвуча така нечовешки, че не само дядото потръпна. — Тя е способна незабележимо да паразитира даже върху киборгите.
	Тиодор зарови лице в сгънатата си ръка, едновременно изобразявайки почит пред „вожда“ и запушвайки уста с ръкава си, за да не се разсмее.
	— Докажете го! — с треперещ фалцет поиска дядото.
	— Безсъница, сутрешна сухота в устата, болки в ставите преди дъжд, ние не обичаме влагата — започна безстрастно да изброява „симптомите на заразяването“ Станислав. — Понякога дори може да чуеш гласа му, който ти дава ценни съвети.
	Съдейки по обезсърчено издължилото се лице на дядото, той редовно чуваше гласове.
	— А аз, старият глупак, мислех, че полека започвам да откачам! — промърмори той, бъркайки дълбоко в ухото си. — А тя каква била работата!
	— Не се бой, това е съвършено безболезнена процедура — продължи да кове желязото капитанът. — След едно малко боцване нашият съплеменник ще може незабелязано да напусне тялото ти и да се премести в по-подходящ преносител.
	— А в мен какво не му харесва? — внезапно се възмути дядото.
	— Ти си стар, слаб и не представляваш за него интерес — безжалостно отсече Станислав. — Ние сме му подготвили ново тяло, като с измама примамихме на кораба една млада самка. Тя е убедена, че сме обикновени превозвачи на стока.
	— Аз ли съм стар и слаб?! — Дядото разпалено изпъчи гърди. — Да ме смени с някаква си женска? След толкова години заедно? Как пък не! Я да се махате оттук!
	Станислав тихичко заскърца със зъби, но все пак предприе още един опит.
	— Дядо — ласкаво каза той, — ние може да сме чудовища, но не сме подлеци! Имаме си свой кодекс на честта. Сам си помисли, как можем да изоставим другаря си в беда? Ти би ли изоставил своя?
	Старецът се замисли. „Мозъкоядите“ с надежда чакаха, страхувайки се дори да мигнат, за да не изплашат „жертвата“.
	— А не може ли той сам… — бавно започна дядото.
	И тогава по покрива сякаш удари камък.
	Преговарящите дружно вдигнаха глави.
	— Какво е това? — шепнешком попита Тед и в същия миг звукът се повтори на пет метра встрани.
	Вместо отговор, дядото изруга по армейски грубо, подскочи към стената и със засилка удари с длан по ключовете. Лъчите на фенерчетата се замятаха из потъналия в мрак парник: три — безсмислено шарещи насам-натам и един — целеустремено движещ се между редовете. Щом стигна до стената, старецът започна да се взира през илюминаторите, притичвайки от един към друг и псувайки все по-цветисто. Учуденият, но не загубил военните си навици Станислав се зае със същото, само че от своя край на реда. Първият прозорец беше празен. Вторият също, мярна се само отблясък от чуждо фенерче. Третият — празен, четвъртият…
	— Твойта м…! — Бившият космодесантчик мислеше, че е забравил тази езикова конструкция, но се оказа, че подсъзнанието му трепетно я е пазило за подходящ случай. Изключително подходящ.
	Към стъклото бяха притиснати отпуснатото трупче на една „птица“, от което се стичаше лигава слуз, а също така и захапалите го челюсти.
	— Шаро! Защитнико мой! — изохка дядото и презглава се втурна към вратата.
	Станислав не успя да разгледа добре хищника. Заслепен от светлината, той почти веднага отскочи от илюминатора. Капитанът бързо изключи фенерчето и се вгледа през стъклото, но със същия успех можеше да прониже с погледа си някоя черна стена.
	— Какво има там, Станислав Федотович? — не закъсня да се присъедини към него Тиодор.
	— Някакво животно. — Капитанът пак освети двора. Редките кръжащи във въздуха снежинки блестяха като стоманени стружки.
	— Но как се е промъкнало покрай термодатчиците на картечниците? — недоумяващо каза Тиодор.
	— А там имаше ли такива? — Станислав нервно прокара ръка по гърдите си, сякаш проверяваше няма ли в тях някоя незабелязана дупка от незабелязан куршум.
	— Имаше — тихо потвърди иззад съседния храст Ден и всички веднага разбраха благодарение на кого вече няма датчици. — И имаше висока вероятност, че спешно ще напуснем обекта, а и съвсем на друго място, а не там, където лежи нашият предпазен екран. В шлюза вляво от входа има превключвател…
	Изглежда, че дядото беше побягнал точно натам, защото на стената се чу оглушителна стрелба. В светлината от огнените светкавици се мяркаха черни сенки и кълба дим. За жалост, картечниците стреляха само напред и нагоре и тези твари, които бяха успели да прелетят над оградата, останаха в двора. Едната продължаваше тежко да скача по покрива (като че ли там бяха даже две), другата се въртеше до стената на парника, опитвайки върху нея или зъбите, или ноктите си.
	В парника отново стана светло, по-точно алено. Старецът се върна вече в скафандър, окичен с щурмови винтовки, громолящи една в друга като средновековни доспехи.
	— Какво се блещите?! — сопна се той. — Пуснали сте вредители, сега вървете да ги изгоните!
	— А не може ли да почакаме, докато сами не се махнат? — предложи Тиодор. — Ще обиколят двора и ще се убедят, че тук няма нищо за ядене…
	— Мозъкояд, а пък глупак — насмешливо го прекъсна дядото. — Че това са главокълвачи, те сега ще намерят някое слабо място и ще се вмъкнат вътре!
	— През обшивката на боен крайцер? — Станислав реши, че това е поредният пик на старческата параноя.
	— През вентилационната система, глупако! Откъдето духа топъл влажен въздух, натам се насочват като лисици в курник!
	— Но там има клапани, филтри, решетки… — не повярва капитанът. — Какви зъби трябва да имат, за да прегризат всичко това?
	— А че те не го гризат. — Дядото провери индикатора за патрони, за всеки случай претегли винтовката на ръка, за да се убеди, че техниката не лъже и внезапно хвърли оръжието на Станислав: — Ето ти нормална пушка, с твоя светилник няма да им пробиеш кожата! И не стой срещу муцуните им — от скафандъра може и да успееш да изскочиш, но стъклото веднага ще се разтопи.
	Капитанът объркано пъхна бластера в кобура. Винтовката беше стара, тежка и неудобна, но поддържана добре. Нито петънце ръжда, нито прашинка.
	— А вие специална покана ли чакате? — нахвърли се дядото на останалите. — Взимайте оръжие, слагайте шлемовете!
	— Уха! — възхити се Тиодор, който пръв грабна една винтовка. — Каква играчка само!
	— А ще се справиш ли с нея? — подозрително уточни Станислав.
	— Убил съм стотици шоарски лисици с подобна! — нахално го убеди пилотът, с такъв кръвожаден вид насочвайки винтовката към илюминатора, че капитанът побърза да се махне не само от огневата линия, а и от сектора на обстрел.
	Ден се отнесе към оръжието доста по-равнодушно, просто го взе и го окачи през врата си, като леко затегна ремъка, така че прикладът да се окаже на нивото на дясното му рамо, а цевта да гледа леко надолу. На него Станислав не зададе излишни въпроси.

	* * *

	Директно от шлюза видяха първия главокълвач — черен, непрестанно гънещ се къс материя, сякаш вятърът беше съборил едноместна палатка и я гонеше из двора. Животното също ги забеляза — гънките се разгладиха и се показа гладка безока муцуна, най-забележителната част от която бяха не челюстите, а широкото гърло. Отвътре то блестеше като стъкло и като че ли беше чувствително към светлината, защото раздразнено запулсира под лъча на фенерчето.
	Преди екипажът да може хубавичко да го разгледа, дядото хлопна вратата. Тутакси по нея шляпна нещо, старецът доволно изхъмка и пак открехна шлюза.
	Приближилият се на два метра главокълвач нададе нисък, бързо заглъхващ вой, след който още няколко секунди не затваряше пастта си и гърлото му трескаво потрепваше, сякаш се стараеше да си поеме въздух. Но незнайно защо, именно тогава хората се почувстваха особено зле, чак гърдите ги стегнаха.
	— Изпразни отровата си и сега ни тормози с инфразвук, гадината — небрежно обясни дядото. — Какво, шашкате ли се, като не сте свикнали?
	Станислав не си представяше как може да се свикне с такова нещо. По-просто беше да се пребори със страха, затова капитанът стисна зъби, хубаво се прицели и стреля право в гърдите на кресльото. Пръсна течност, главокълвачът подскочи като дебело прасе, което са ритнали с ботуш, и с твърде подобно квичене се хвърли към оградата и изчезна от полезрението.
	— Там те имат ципа, и то тридесет слоя — снизходително съобщи дядото. — Даже бронебойните затъват там. Цели се в муцуната, когато я отвори, или в крилете.
	— А по-рано не можа ли да кажеш? — Станислав предпазливо се показа през пролуката и освети двора с фенерчето. Но там, докъдето достигаше то, беше пусто.
	— Личният опит е най-добрият учител! — с патос изрече старецът, прекрачвайки прага. — Да вървим, сега ще ти покажа как се прави, новобранец! А вие минете от другата страна, ще ги заградим.
	Капитанът искаше сърдито да възрази, че има двадесет години личен опит и осем награди, а идеята за разделяне никак не му харесва. Но все пак се наложи да се разделят, при това набързо. Пикиращата от покрива твар попадна под кръстосания огън и рухна на земята като шаваща купчина парцали. Дядото майсторски заби в нея един последен куршум и помръдването се смени с конвулсивно треперене.
	— Пазете мунициите — неодобрително отбеляза той. — Останаха ми само седем сандъка.
	Станислав предпочиташе да пази себе си, затова без ни най-малко угризение на съвестта смени празния пълнител.
	— Картечниците ти са заредени със самоделни куршуми и нищо, поддържат отбраната.
	— Ами да се изплашат е по-лесно, отколкото да се убият! Те са глупави като мухи — с досада и същевременно с чувство на превъзходство съобщи дядото. — Колко от тях сме претрепали, а все долитат всяка нощ, на нищо не се учат.
	— Интересно, защо не нападат нашия кораб? — учуди се Тиодор. — Нали сме съседи.
	— За какво сте им притрябвали? — презрително изсумтя дядото. — Те са тревопасни.
	— Какво?!
	— Ами да. — Старецът се върна до вратата и с ритник я накара да се затвори. — Към парника напират, вредителите проклети! А ние сме просто пречка за тях!
	— Мамка му! — откъсна се от пилота.
	В центъра на шлюза се виждаше огромно жълто-зелено петно слуз, разширяващо се пред очите им. Обшивката се топеше като сладолед под струйка горещ шоколад и надолу се стичаха сребристи капки.
	— Аха — равнодушно каза дядото и заобиколи най-после спрялото да мърда тяло. — И зеленчуците точно така стават на желе, само остава да го изсмучат. Ето, нали ви казах!
	Лъчът на фенерчето се плъзна по страната на кораба до покрива и спря в огромна движеща се купчина, ужасяваща дори без инфразвук, докато Станислав не съобрази, че „чудовището“ се състои от пет-шест индивида.
	— Получете си го, гадини!
	Уви, този път дядото не уцели. Главокълвачите бързо се разлетяха на всички страни, без да показват кой от тях е ранен и се видя задникът на седмия, вече наполовина вмъкнал се във вентилационната шахта.
	— Ах ти, мръснико! — Старецът изстреля целия пълнител по него, но само натика още по-навътре паразита. — Довършете останалите, а аз ще изтичам да го посрещна вътре! Ако се промъкне, сбогом, реколта!
	Той побягна точно навреме, защото главокълвачите се върнаха и отмъстително започнаха да целят хората с тежки струи, може би стомашен сок или просто някакъв разтворител, с който ловуваха. За щастие, точността и далекобойността им куцаха и се налагаше да долетят близо и да плюят почти от упор, така че най-важното беше да не ги допускат наблизо.
	— Извинявай, приятелю! — в движение промърмори Станислав, когато, без да иска, събори една от гробищните могили. — После ще я оправя.
	Мъртвецът все пак се обиди, защото капитанът се спъна и влетя презглава под преобърнатия скелет на един флайер. След секунда таванът потече на главата му, но Станислав и без това не възнамеряваше да остава там — допълзя до кърмата, мушна се в дупката, май някога направена по същия начин, и с петия куршум свали плюещия.
	— А аз се карах на леля си, че тъпче всякакви боклуци в двора на вилата! — Тед надзърна иззад купчина железа, стреля и не улучи. — Оказва се, че от тях също има полза. Пази се!
	Ден, който току-що беше довършил един главокълвач, се обърна и стреля по друг. Той се оказа по-пъргав и с мощни загребвания на мембраните си запрати тялото си назад и нагоре, но така се престара, че излетя извън пределите на крепостта. Картечниците с готовност излаяха след него и пресякоха желанието му да се връща.
	В обградения „замък“ също затрещяха изстрели, а после от вентилационния отвор излезе бял гъст дим, сякаш в парника избухна пожар.Но това беше само замръзваща в студа влага.
	— Ей, дядо, добре ли си? — извика Станислав, не дочака отговор и отначало се уплаши, а после съобрази, че няма вътрешна връзка със стареца. — Ден, изтичай да видиш какво става там! Имаш ли достатъчно патрони?
	— Да — отговори киборгът с напълно обяснимо забавяне. Не е много лесно да прескачаш кофа, която после да хвърлиш по муцуната на главокълвача зад теб и същевременно да разговаряш.
	Капитанът нямаше много боеприпаси, само пълнител и половина. А половината веднага беше изразходена, за да прикрие Тиодор, който притича в друго укритие. Пилотът бързо се отплати, макар и без да може да убие главокълвача, който нападна капитана, но поне го спря с куршумите си, а после Станислав му помогна окончателно да намери вечен покой.
	Киселинността на разтворителя имаше предел и вратата не беше прогорена докрая, а остатъците от слузта бяха замръзнали и изглеждаха безвредни. Ден все пак се постара да не ги докосва и открехна неплътно затворената врата с приклада си.
	Предпазливостта, с която киборгът се прокрадваше към входа на парника, се оказа излишна. В средата му лежеше главокълвач, който до своята безславна кончина беше успял да направи доста поразии в лехите. Дядото се гърчеше под купчина съборени перголи, но съдейки по яростните му коментари, страдаше най-вече морално. Плътността на въздуха и съдържанието на кислорода в парника рязко бяха паднали, но това беше само половината беда. Доста по-голяма заплаха представляваше дупката, през която красиво се сипеха снежинки и се топяха по пътя към пода. Засега се топяха. Най-близките клончета вече се покриваха със скреж.
	— Тиодор, как сте там?
	— Гоним последния — със задъхан шепот отвърна пилотът. — Пъргав е, мамицата му!
	— Не го гонете, нека дойде тук.
	Стрелбата се прекрати. Ден спокойно чакаше, без да обръща внимание на дядовите искания незабавно да побегне за стълба и поялник, а също така на обещанията му да използва този поялник не по предназначение, ако „мозъкоядът“ не се хвърли веднага да изпълни заповедта.
	Снежинките изчезнаха. Вентилационната шахта, даже прогорена от слузта, беше тесничка за главокълвача, но той упорито се промъкваше през нея, вълнообразно мърдайки тялото си като дъждовен червей.
	Самотният изстрел прозвуча в помещението доста по-силно, отколкото яростната стрелба в двора.
	— Какво става тук при вас? — втурна се в парника Станислав, а след него и Тиодор.
	— Теренът е чист, изтичането е ликвидирано. — Рижият небрежно пусна винтовката на пода и отиде да помогне на дядото. Пилотът се обърна към звука от падащи кървави капки, вдигна глава и с уважение подсвирна. Трупът беше затапил дупката, ако не напълно, то поне даваше достатъчно време да го заменят с нещо по-подходящо.
	— Що за боравене с оръжието е това?! Ами ако от удара в земята… — Капитанът се приближи, загледа се по-внимателно и млъкна. На индикатора светеше „нула“. — Ден, аз нали те попитах!
	— Аз ви отговорих — невъзмутимо сви рамене рижият. — Стигнаха.

	* * *

	Затрудненията с адаптера се оказаха доста по-малко, отколкото се опасяваше капитанът. Техният транспортник също не беше слязъл вчера от поточната линия и на Михалич му потрябваха само два дълги дебели кабела с накрайници тип „крокодил“, универсален гаечен ключ, късче изолационна лента, сгънато на четири и нов комбинезон. Успяха да изгасят стария, преди да изгори целият и даже можеше да се носи и по-нататък, ако не беше психичното здраве на останалите — само рога му липсваха на опушения и още димящ на места техник.
	Когато се развидели, стопли се и беше сигурно, че главокълвачите са заспали дневния си сън, в двора на крепостта закипя работа. Младежите запълваха дупките в обшивката, Михалич поправяше вентилацията, Полина възстановяваше разгромения „цветарник“, загребвайки пръстта в кофата и ловейки разпълзелите се по целия двор „маргаритки“, а дядото седеше на прага на шлюза и дуднеше на тема облагородяващото влияние на труда. Тружениците поглеждаха лежащата на коленете му винтовка и благоразумно си мълчаха.
	Станислав се върна на транспортника и зад капитанския пулт с чувство на дълбоко удовлетворение наблюдаваше процеса на гасене. Той вървеше бавно (техникът се боеше да подава голяма мощност на толкова съмнително съединение), но безпроблемно. Още някой друг час и могат да излитат.
	— Картината „На село при баба“ — усмихна се Вениамин, щом надникна през илюминатора. — Дойдоха внуците, поправиха оградата, изкопаха картофите, обраха малините… Признай си, Стасик, откъде имаш такива дълбоки познания за мозъкоядите?
	— Изкарал съм курс по психиатрия. — Станислав също леко се безпокоеше относно дядовата винтовка, но капитанът се беше убедил, че старият боец е зациклил само на мозъкоядите, иначе се държеше съвсем адекватно. — В академията ни учеха да разговаряме с терористи, психопати и самоубийци.
	— И ти го помниш до ден днешен? — възхити се приятелят му.
	— Ами нещо си спомних, нещо измислих… — призна си капитанът. — Важното е, че свърши работа!
	— Аз все повече съжалявам, че пропуснах това дивно зрелище — иронично се оплака докторът. — Предполагам, че си изглеждал забележително в ролята на вожда на мозъкоядите.
	— А нима съм излизал от нея? — пошегува се Станислав. — Кой може да измисли такова нещо — посред нощ, на чужда планета, двама да щурмуват въоръжена крепост с помощта на кука и лост!
	— Е, строго погледнато, имали са и киборг — лукаво примижа Вениамин.
	— От лоста има повече полза. Проблемите със сигурност са по-малко. Какво да правя с тези „мозъкояди“, а? — риторично попита Станислав. Настроението му беше добро и не му се искаше да мята дисциплинарни гръм и мълнии. Но принципът „победителите не ги съдят“ обикновено предизвиква чувство на всепозволеност, а следващия път може да не им провърви. — От предишното почистване корабът още не е успял да се замърси.
	Вместо отговор Вениамин протегна ръка към него:
	— Връщай.
	— Кое? — обърка се Станислав.
	— Стасик, ти за глупак ли ме мислиш? От аптечката изчезнаха две инжекции с халозин. И откога ти се шляеш по нощите с проверки дали всички членове на екипажа са по местата си?
	Капитанът със смутен смях претърси джобовете си и извади леко посмачкан блистер.
	— Дръж, умнико!
	— Какъвто е вождът, такова е и племето му — обобщи Вениамин, прибирайки инжекцията.
	Станислав виновно разпери ръце.

	* * *

	След преброяването на загубите се изясни, че са загинали около четвърт от храстите, а върховете на краставичните ластуни са замръзнали и са увиснали като миши опашки. Обаче понеже дядото ги беше сял с резерва, предпочитайки да направи излишъците на компост, не можеше да става дума за гладна смърт, но въпреки това Станислав се разпореди да се занесат в крепостта два сандъка с консерви, за да изкупи вината на екипажа си и същевременно да се отблагодари за гасенето.
	Дядото прие даровете одобрително и се поинтересува:
	— От човешки кораб сте ги отмъкнали, а?
	Капитанът въздъхна. Напразно не му боднаха едно халозинче, докато имаха възможност.
	— Дядо — ласкаво каза той, — не искаш ли все пак да отлетиш с нас? Ще те закараме до най-близката станция, а оттам с пътнически рейс ще се върнеш на родната планета.
	— Как ли пък не! — едва ли не с ужас отказа той. — Мен и като човек никой не ме чакаше там, а тук имаме дом, стопанство, животни… — На, вземи! — Старецът извади от джоба си сгънат на четири лист хартия.
	— „Аз, Ивалонкъйъйе Ждъйенръйфенпнеп — подчини се изуменият капитан, запъвайки се почти на всяка буква, — заявявам желанието си да напусна редовете на завоевателния космофлот и да остана на дадената планета с цел създаване на наблюдателен контролно-пропускателен пост и семейство. Моля да приемете оставката ми и да определите полагаемата ми се пенсия. Вярно записано от моя преносител“.
	Отдолу стояха два подписа.
	— А… хм… Семейство?! — успя единствено да каже Станислав.
	— Стар съм аз вече за космическо нашествие — виновно обясни дядото. — Искам да се размножа, докато не е станало късно.
	— Ъ-ъ-ъ… — Капитанът старателно се прокашля, придаде си официален вид и отсече: — Добре, редник, приемам оставката ти! Свободен си!
	— Сержант! — ревниво го поправи дядото, подавайки му химикалка.
	— А, да. — Станислав с размах надраска отдолу резолюция. — Ами, успех като цивилен. А нас, уви, ни чака път.
	Екипажът тържествено, под прицела на картечниците и винтовката, напусна малката крепост. Вениамин трепна и нервно се обърна към звука от леко скърцане, но това се оказа не установка за картечница, а бодро вдигащото се на пилона черно-бяло знаме на контролно-пропускателния пост на мозъкоядите.
	— Наистина, какво да прави на Земята? — разсъждаваше капитанът, докато корабът се готвеше за излитане. — Да доживее дните си в психиатрична болница? Не, нека остане тук. Свеж въздух, здрава храна, любимо хоби… Може още десетина годинки да си поживее за собствено удоволствие.
	Екипажът тъжно и съгласно мълчеше.

	* * *

	По време на късната, но от това още по-вкусна вечеря Тед и Ден предпазливо хвърляха погледи на капитана, напрягайки се всеки път, когато той отваряше уста или пресрещаше погледите им. После разбраха, че няма да има възмездие, успокоиха се и се развеселиха. Поне Тиодор — рижият се държеше все така леко отчуждено, сякаш се беше върнал в началото на запознанството им и още не знаеше какво да очаква от тези хора.
	Затова пък Полина беше съвършено щастлива, че всичко така чудесно се уреди и бърбореше без почивка.
	— Чуйте какво прочетох в справочника! — В едната си ръка момичето държеше таблет, а в другата — вилица, с която така разгорещено жестикулираше, че на седящия редом Станислав много му се искаше да набоде нещо на нея, за да не остане без око. — Това не са никакви главокълвачи, а Solvendomus noctus, изключително интересен вид от семейство Solvendomus, което в болшинството си е съставено от слабо подвижни екваториални мекотели. А тези са активни земни същества, които живеят на глутници по десет-двадесет индивида, и се хранят, като ограбват симбиотичните подземни колонии на псевдомъхове и насекоми. През деня насекомите изнасят мъховете на повърхността за фотосинтеза, а през нощта ги прибират обратно и запечатват входа с много издръжлив материал…
	— Който явно не отстъпва много на корабната обшивка — заключи Вениамин. — Сега става ясно защо те упорито искаха да влязат в крепостта. Помислили са я за своята естествена хранителна база, а вас за тези насекоми-защитници.
	— Вие още не знаете най-удивителното! — не се успокояваше Полина. — Ферментът, изработван от челюстните жлези на Solvendomus, е способен не само да разлага широк спектър от вещества, но и да образува хелатни съединения със съедобните! Тоест, ако някой от вас се беше разтворил заедно със скафандъра си, щеше да се получи не еднородна локва, а многослойна!
	— Това безумно ме радва — с чувство каза Тиодор, гледайки в чинията си, където, за беда, лежеше млечно-вишнево желе на различни слоеве.
	— Добре, че вече сме в орбита — съгласи се Вениамин. — Между другото, Стаси… капитане, кога и накъде ще се насочим оттук?
	Станислав се замисли. Завчера му се искаше да захвърли всичко, да се отърве от кораба и заедно с него от всички проблеми — освен финансовите, разбира се, но… „Мен и преди никой не ме чакаше там“. Да завърши дните си в наемна квартира, редовно превеждайки на банката половината си пенсия (или колкото там определи съдът, за да не умре длъжникът от глад), в самота — Венка не се смята, той пак ще си работи в болницата, ако не в онази, то в друга, терапевти от неговото ниво не се намират под път и над път… Дядото поне има оранжерийка.
	Не, Станислав определено не искаше такъв край за себе си.
	— Ще доставим товарите, както се договорихме — уж непринудено каза той, сякаш това се подразбираше от само себе си. — Обаче ни е необходимо ново трасе, което да отчете тази стартова точка.
	— Аз направих — тихо каза Ден.
	— Вече? — учуди се капитанът. — Хм… Ами, показвай!
	Рижият седна по-близо, на стола, охотно преотстъпен му от Полина, извади от комуникатора вирт-прозорец, разпъна го по-широко и в гост-командната задълго се възцари тишина.
	— Какво е това? — попита най-после капитанът.
	— Нашето ново трасе — покорно повтори навигаторът.
	— А защо е… ъ-ъ-ъ… такова? — не успя да намери достоен и същевременно цензурен епитет Станислав.
	Тиодор заинтересувано надзърна зад капитанското рамо, също ококори очи и се изкикоти:
	— А защо не, това сигурно ще е забавно!
	— Аха, когато полицаите отворят черната ни кутия, намерена от космическите боклукчии, ще си умрат от смях! Ето това, например, какво е? — Станислав посочи с пръст дори не жълтото, а прозрачно сивото кръгче.
	— „Пазара“, орбитална станция, на която всяка седмица се провежда търговия между продавачи и прекупвачи на контрабанда — рапортува навигаторът. — Данните са взети от картата на Роджър Сакаи, в официалните я няма, естествено.
	— И те ще ни пуснат на станцията си?
	— Ние ще ги помолим.
	— Контрабандистите?!
	— Ние много ще ги помолим.
	— Ами ето тази? — Капитанът проследи линията по-нататък. — Тя направо си е червена, какъв смисъл има да минаваме през нея? Повисяхме на едно място в космоса, сега за разнообразие да повисим на друго?
	— Тя работи, просто е стара и никак не може да получи сертификат. Но повечето използвали я кораби докладват за успешно гасене.
	— Според мен, „ние“ и „успех“ са несъвместими понятия — промърмори Станислав. — А тук защо? Отклоняваме се от пътя си и заобикаляме много!
	— Но пък всичките са зелени. Така е по-надеждно.
	— Ден — капитанът се отчая да съвмести своята логика с кибернетическата, — кажи ми честно, марихуаната в каютата на Тиодор още ли е там? И всичките листа на мястото ли са си?
	Навигаторът непоколебимо издържа погледа му.
	— Ще бъдем на Мерак след осем дни, по пътя ще доставим елхата на Лида, а ако ни провърви, то и консервите на „Д-23“.
	Станислав пак погледна схемата. Нейната налудност все така минаваше всякакви граници, но беше и също толкова съблазнителна.
	— В крайна сметка какво губим? — озвучи мислите му пилотът.
	— Здравия си разум — въздъхна капитанът, безнадеждно опитвайки си да си спомни кога за последен път е имал досег с него. — Добре, ще летим по този път. Но имай предвид…
	— На моя отговорност — довърши Ден. — Помня.

	* * *

	На сутринта в някои зрънца хайвер се появиха големи сребристи очички. Те се движеха напосоки, от което изглеждаше, че в пашкула лениво се обръща едно единствено петнисто същество. Розовото сияние беше поугаснало и се беше разсипало на отделни дребни точки.
	— Е, поне част от хайвера се развива нормално — отбеляза Вениамин, бавно осветявайки пашкула с лъча от медицинското фенерче. Обвивката изсветляваше и се виждаха свитите на спирала личинки, тъмни и с непропорционално големи глави. Неоплодените или загинали зрънца хайвер бяха почернели, но си оставаха еластични и не миришеха неприятно.
	— И вече всеки момент ще се излюпи — с огорчение забеляза момичето. — Какво да правим? В енциклопедията пише, че меракийците снасят хайвера си на надвисващи над реките скали, личинките падат във водата и течението го отнася в океана.
	— Не разполагаме с река — въздъхна докторът. — А с океан още по-малко.
	— Дали да не поставим под пашкула кофа? — предложи Полина. — Все е нещо.
	— Какъв смисъл има? В нея няма да се побере и една десета.
	— Ами тогава две кофи… — Да се обрекат личинките на неминуема гибел й беше още повече жал, отколкото да се замрази хайвера.
	— Това не е решение. В такъв малък обем водата бързо ще се развали, а и личинките ще започнат да растат и пак ще трябва да пожертваме част от тях. Освен да потопим цялата каюта във вода — невесело се пошегува докторът.
	Полина още пет минути съсредоточено гледаше пашкула, навъсила вежди и гризейки нокътя си, после внезапно засия и се втурна към капитана.
	Станислав Федотович стоеше зад пулта и разглеждаше изобразения на вирт-прозореца астероид със същото изражение, с което зооложката разглеждаше пашкула. Даже формата на двата обекта беше подобна, крушовидна. Само че капитанът не беше обезпокоен от наличието на живот там, а от пълното му отсъствие.
	— Нещо е много тихо. Няма ни светлинка, ни митнически запитвания, ни отговор на нашето искане.
	— Естествено, нали това е нелегална станция. — Тиодор, напротив, гледаше екрана с вълнението на ловец в засада. — Тя трябва да е тиха. Нека почакаме да се убедят, че не сме случайни пътници и знаем с точност къде сме долетели.
	— Да не би контрабандистите да са сменили базата си?
	— Едва ли, твърде много проблеми биха си създали. Може би просто не е пазарен ден?
	— Трябва да е пазарен. — Навигаторът беше малко блед, но гласът му беше твърд. — Аз отчетох това при изчисляването на трасето.
	— Станислав Федотович! — вежливо дръпна капитана за ръкава Полина. — Може ли да взема цистерната?
	— Каква цистерна? — учудено се огледа той.
	— Онази с водата, която е в товарния ни отсек — с невинно изражение обясни момичето.
	— Със светената вода! — възмутено уточни Станислав. — Защо ти е?
	— За богоугодни цели — увери го зооложката. — Личинките скоро ще се излюпят и им е нужен аквариум.
	— Вземи кофа — отряза я капитанът, отново обръщайки се към безмълвния астероид.
	— Ама, Станислав Федотович! Тя и без това ще се развали, манастирът сега е чак накрая на трасето!
	— Може и да не се развали — със съмнение каза капитанът, който също се тревожеше от този въпрос — доставчикът беше гарантирал срок на годност само седем дни.
	— А личинките със сигурност ще загинат без вода!
	— Без храна също. И те уверявам, че това е още по-неприятна смърт. — Станислав си спомни как веднъж отрядът им беше обграден в една полуразрушена база и на тринадесетия ден две от момчетата предпочетоха да излязат под вражеския огън, за да не се побъркат от глад. Най-обидното беше, че същата вечер обсадата беше разкъсана.
	— Ако добавим в цистерната малко тор и насочим към нея мощен сноп светлина в нужния спектър, то след няколко дни водата ще се напълни с микроорганизми — съобщи Полина, след като поразмисли. — Ето ви и храна за личинките. Разбира се, това не е този вид водорасли, с който са свикнали, но меракиецът казваше, че тяхната раса никак не е капризна. Освен това спорите на простите водорасли са много издръжливи, откриват се дори в открития космос. Може точно от Мерак да са долетели на първобитната Земя!
	— А откъде ще вземем тор?
	— Ами… — Зооложката смутено почеса носа си. — През средновековието хората успешно са наторявали пръстта с естествен тор. Трябва само да пресметна концентрацията.
	— О, боже — каза Тиодор, щом схвана накъде клони тя. — Надявам се, че ти сама ще се заемеш с това?
	— В цистерната има три хиляди литра! — възмути се момичето. — Сама и за цяла седмица няма да се справя, а водораслите ще потрябват утре или вдругиден. Ще сложа в ъгъла една кофа, става ли?
	— Важното е да не признаваме на монасите какво сме направили с техния товар — въздъхна Станислав, предавайки се под натиска на съдбата и екологията. — Ще кажем, че светената вода просто се е развалила и сме я излели.
	— Ура!!! — Полина с радостен писък се хвърли на шията му. — Станислав Федотович, обичам ви!
	— Има сигнал — докладва Ден, отвори диалоговия прозорец и отстъпи встрани.
	— Транспортен кораб „ЛПКВ-231“, вашето искане за кацане е получено — без да му мигне окото, съобщи контрабандистът като обикновен диспечер от космодрума. Той даже изглеждаше съответстващо: с изгладена бяла риза и вратовръзка, гладко избръснат, с лъскави и старателно сресани коси. — На борда имате ли оръжие, наркотици, нелегални пътници, ценни антикварни предмети или предмети на изкуството?
	— Не — автоматично отвърна Станислав.
	— Тогава за чий сте се домъкнали тук? — възмути се контрабандистът, излизайки от образ.
	Капитанът се опомни, взе се в ръце и заплашително попита:
	— А ти за чий ме разпитваш? Как пък няма да се отчитам пред всякаква паплач! Каквото карам, всичкото си е мое!
	— Споко бе, човек, защо веднага се нервиш? — мигом даде на заден ход диспечерът (явно наистина беше дребна риба). — Работата ми е такава, да отсявам смотаняците и ченгетата! Теб кой те праща?
	— Чувал ли си за Роджър Сакаи? — рискува Станислав.
	— Е? — някакси помръкна и застана нащрек събеседникът.
	— Той сега на станцията ли е?
	— Как ли пък не! — изсумтя диспечерът и окончателно убеди капитана, че тук по-добре да не се хвали с това познанство.
	— Има късмет — промърмори Станислав, — праща ме Балфер.
	— Ама той нали умря?! — изуми се контрабандистът.
	— Именно. — Капитанът впери в него толкова лош поглед, сякаш се опитваше да определи степента на съучастничеството му в това прискърбно събитие и наказанието, което заслужава.
	— Какво карате? — побърза да се върне към по-приятна тема диспечерът. — Нали трябва да ви дам съответно място на пазара!
	— А не може ли да искаме да купим нещо?!
	— Тогава се плащат двадесет единици за вход. Безплатно е само за търговците.
	— Добре де, наркотици — бързо размисли Станислав, обърна се към пилота и заповяда: — Покажи стоката.
	Отначало Тиодор се взря учудено, а после възмутено в капитана, но все пак отиде в каютата си и донесе саксията. Диспечерът одобрително кимна, щом окончателно се убеди в благоненадеждността и закононепослушанието на гостите.
	— Трети ред, деветнадесето място — каза той, като погледна в една таблица. — Търговете започват в дванадесет часа земно време, тоест след деветдесет и седем минути, и завършват в шест сутринта. През това време вратите на хангара ще бъдат затворени. Вътре има тоалетна, кафене също.
	— А как при вас стои въпросът с гасенето? — небрежно попита Станислав, за да не се досети диспечерът, че това всъщност е единственият мотив да долетят при тях.
	— Гасене при излитане — равнодушно съобщи той, — след търговете ще включим системата, че много като вас се изхитриха. Мислят си, че щом е свободна зона и могат да си правят каквото искат. Нищо подобно, ние следим за реда. Който шмекерува на „Пазара“ или краде от своите, той никога не се връща тук. Защото не си тръгва. Вървете в седми порт, координати…
	В центъра на астероида засветиха четири светлинки, стандартен стиковъчен маяк: отгоре бяла, в левия долен ъгъл зелена, в десния синя. Оказа се, че корабът виси с едната си страна към шлюза и Тед, неохотно предавайки саксията на Полина, седна на пулта и започна да обръща транспортника.
	— Не повече от двама души от кораб — монотонно инструктираше диспечерът, вече без да гледа в камерата. — Никакви киборги, андроиди и ГЧБР*, никакви оръжия за масово унищожение. Ако искате да продадете или да купите нещо такова, на „Пазара“ може само да се договаряте, а стоката да предадете в открития космос. В джобчето на гърдите на всеки един трябва да има бележка с името на кораба, където да се отнесе тялото.
	[* Гигантски човекоподобни бойни роботи, както е обяснено в първата книга „Космобиолози“. — Бел.прев.]
	— Тялото? — Гърбът на Станислав някак неприятно го засърбя.
	— Не се бойте, връщаме ги, както се полага — увери го диспечерът. — Ние не сме някакви зверове все пак. А и е твърде скъпо да ги погребваме за наша сметка.
	Връзката прекъсна.
	— Е, какво? — преувеличено бодро се поинтересува капитанът, обръщайки се към екипажа. — Този път кой желае да ми прави компания?

	* * *

	— Тя мами! — възмущаваше се Тиодор след един час, макар че всичко вече беше решено. Полина, която набързо си правеше прическа със сешоара, показа на приятеля си дълго розово езиче. — Станислав Федотович, нека пак да теглим жребий! Ами ако там ви нападнат? Как ще се защитавате сам?
	— Ако ни нападнат, нито двама, нито десетима ще можем да ги отблъснем. — Станислав дойде до неочаквания извод, че жребият се оказа удачен. — И двама чужди мъже ще привлекат доста повече подозрителни погледи от баща и дъщеря.
	— И техния малък семеен бизнес — изкикоти се Полина, изключи сешоара и се приближи до масата за саксията. Тиодор бързо се вкопчи в нея от другата страна.
	— Ама нали ще я донесете обратно?!
	— Разбира се — увери го капитанът. — Ще й сложим такава цена, че никой да не се навие.
	— В краен случай ще вземеш елхата — ехидно добави момичето и пилотът разбра, че е прибързал да разтвори ръце.
	— Хайде, стига сте се занасяли. — Станислав свали фуражката, даде я на Вениамин и веднага стана някакси чужд и сякаш даже по-нисък. — Излизаме.
	— Успхвтрг — прощално вдигна мазолестата си длан Михалич.
	— Аха — съгласи се капитанът, който нищо не разбра, но оцени искреността на пожеланието.
	Шлюзът на „Пазара“ се оказа трикамерен. Едва ли собствениците на станцията толкова се безпокояха за изтичането на въздух, по-скоро се застраховаха от невъзпитани гости, които щом се отвори вратата, радостно биха се хвърлили в атака… и щяха да опрат в масивна металокерамична стена. А зад нея в още една.
	На изхода от третата камера имаше детектор, до който дежуреше единственият пазач, намръщен и сънен юначага с ръчен плазмомет. Когато Станислав прекрачи прага, системата бдително замига и запиука, но пазачът не обърна никакво внимание на това. Обаче старателно обискира невъоръжената Полина (изглежда заради любовта към процеса, а не към резултата).
	— Ръката — изкомандва накрая той.
	— Коя? — обърка се момичето.
	— За която няма да съжалявате — промърмори юначагата, сръчно закопчавайки на китката на капитана тънка червена гривна.
	— А какво е това?
	Пазачът награди момичето със същото „украшение“, провери здравината на ключалката и лаконично отвърна:
	— Входно билетче.
	— Да бяхте го окачили направо на шията — невесело се пошегува Станислав, разглеждайки гривната. Съдейки по теглото й, при взрива китката ще се откъсне чак до лакътя.
	— Шията после ще я откъснем ръчно — обеща юначагата, отново подпря стената и широко се прозя.
	Можеше и да не питат къде да тръгнат — в края на дългия коридор бучеше и шумеше пъстро живо море. Над главите на хората се извисяваха космати гърбици и люспести муцуни, поклащаха се очи на дълги стъбълца, между краката се мярна нечия опашка.
	— Охо, колко са много! — учудено прошепна Полина.
	— Не по-малко от пет хиляди. — Станислав разбра защо в космоса беше така пусто около астероида. Участниците в пазара бяха долетели на него по-рано, може би даже преди денонощие, за да си купят по-добри места, да се наспят и да приведат стоката си в добър вид преди търговете. Охранителите в черни униформи с червени нашивки тъкмо отвориха огромната врата и събралата се пред нея тълпа започна с шум да се влива там.
	Станислав и Полина се наредиха на опашката. Нямаше закъде да бързат, напротив, искаше им се да спечелят време и да се поогледат. За радост на капитана, никой не им обръщаше ни най-малко внимание. Продавачите заемаха места зад дългите, подредени в шест реда маси и разполагаха стоката си, ревниво поглеждайки съседите. Купувачите чинно течаха по каналите на пътеките, образувайки малки водовъртежи около интересните сергии.
	— Аз мислех, че всичко ще бъде… по-зловещо — озадачено призна Полина. Освен оръжието, заемащо цял ред и в такова количество предизвикващо не повече емоции от отдела за битова техника, тук се продаваха и резервни части за корабни двигатели, и сухи дажби, и дрехи, и даже обикновени плодове, на които само произходът им беше нелегален. Едно плешиво старче-букинист, с добра щърба усмивка, консултираше купувач, нежно държейки в ръцете си старинна книга с наивна ярка картинка на корицата, а до него търгуваха с холокристали, на които бяха записани най-новите филми и песни.
	— Аз също. — От тона на Станислав ставаше ясно, че той никак не е разочарован от това. — Аха, ето го и нашето място.
	За закъснелите продавачи беше отредена най-малката забутана зад ъгъла масичка, което само зарадва капитана. Но още не бяха успели да се приближат към нея, когато отстрани нещо тресна, проблесна и точно в краката на „наркотърговците“ падна един димящ труп.
	— Тоя урод се опита да ми плати с фалшив кристал! — възмутено закрещя в настъпилата тишина вече не толкова доброто старче и за доказателство хвърли на пода до трупа нещо малко и блестящо, което се разлетя на стотици пръски.
	— А-а-а — с разбиране въздъхнаха наоколо и движението се възобнови. Над трупа се наведе най-близкият охранител и започна невъзмутимо да претърсва джобовете му в търсене на бележка.
	— Е — шепнешком се поинтересува Станислав, — сега доволна ли си?
	Полина само шумно преглътна и заобиколи трупа отдалеч.

	* * *

	Търговията с наркотици се оказа много скучна работа. Освен че конопеният разсад малко интересуваше купувачите, но и космолетците се сдобиха с конкурент с по-разлистено храстче. След всяка сделка той победоносно поглеждаше „семейството“, очаквайки да намалят цената, но явно „бащата и дъщерята“ много искаха да забогатеят.
	— Ех, трябваше да си взема таблета с книгите — след час вече заскуча Полина.
	— Върви да се разходиш из пазара — предложи Станислав, който реши, че тук като цяло е безопасно. Някои даже бяха довели децата си и те с радостни крясъци играеха на криеница под щандовете. Никой не стреляше по тях, макар че на доста им се искаше.
	— Просто така? Ами ако охраната реши, че шпионирам?
	— Ще кажеш, че баща ти те е пуснал да потърсиш подарък за рождения си ден, но засега не си намерила нищо интересно.
	— А ако намеря? — с надежда попита Полина.
	— Дъще — изразително каза капитанът, — нали не си забравила да сложиш в джоба си бележка?
	Момичето притихна, с опасение и същевременно с горещо любопитство разглеждайки далечните редове. Навярно тя все пак щеше да се отправи на разузнаване, но в този момент поредният купувач равнодушно плъзна поглед по марихуаната, закрачи нататък, потрепна, обърна се, ококори очи и закрещя:
	— Славик! — и започна енергично да си проправя път обратно.
	На капитана силно му се прииска да се скрие под щанда или, напротив, да направи каменна физиономия и да заяви: „Припознали сте се“. Но това със сигурност щеше да се стори подозрително на охраната, затова се наложи насила да се усмихне приветствено и да възкликне:
	— Вадим! Какво правиш тук?
	— Скафандърът ми да се пръсне, това наистина си ти! — Старият познат понечи да го прегърне направо през щанда и Полина едва успя да измъкне попадналата в „клещите“ саксия.
	Не можеше да се каже, че бившите космодесантчици бяха големи приятели по време на службата си, просто дружаха по необходимост. Освен това Вадим беше ранен и се уволни четири години по-рано от Станислав. Но в цивилния живот всеки от твоя полк ти се струва като брат, да не говорим за човек от собствения ти взвод, с когото неведнъж си стоял гръб до гръб.
	В друга ситуация Станислав също щеше да му се зарадва.
	— А аз чух, че си се пенсионирал! — Вадим заобиколи сергията и стисна капитанските слепоочия с длани. Станислав се ужаси, че приятелят му ще тръгне да го целува, но той само завъртя главата му наляво-надясно, изучавайки го придирчиво от всички страни. — Мисля си аз, свършено е вече с нашия Славик, седнал е на пейката пред блока с бабичките пенсионерки. А ти, я какъв си юнак, станал си наркотърговец!
	Ушите на Станислав предателски почервеняха.
	— Аз даже отначало не те познах — продължаваше да излъчва възторг от срещата бившият му колега, — побелял си, понапълнял си, даже шкембенце си заформил. Добре ли върви бизнесът?
	Капитанът бързо глътна корема си и за пореден път си обеща, че ще прави лицеви опори и коремни преси не от време на време, а ежедневно сутрин и вечер.
	— Ами върви по малко — промърмори той.
	Самият Вадим не се беше променил особено, само косата му беше пораснала до раменете, около очите му се бяха прибавили бръчки и движенията му бяха станали някак припрени. Отляво на колана му все така висеше в ножницата си голям армейски нож, познат на Станислав още от службата, вдясно от кобура стърчеше дръжката на бластер, новичък и два пъти по-масивен от капитанския.
	— А това твоята приятелка ли е? — Приятелят му най-накрая обърна внимание на Полина.
	— Дъщеря ми. — Станислав неловко я прегърна през кръста, надявайки се, че го прави достатъчно бащински.
	— Толкова голяма? — учуди се Вадим. — Ти май казваше, че не си женен! Грехове на младостта, а? — лукаво намигна той.
	Станислав наведе очи и с въздишка разпери ръце.
	— Много е хубавичка! — Колегата отстъпи една крачка назад, за да разгледа по-добре „роднините“. — На теб се е метнала, даже има същата упорита трапчинка на брадичката. Изглежда, че и характерът е твоят, нали?
	Капитанът и момичето смутено се загледаха един в друг, за пръв път забелязвайки тези проклети трапчинки.
	— Ъ-ъ-ъ… А ти как си?
	— О-о-о, моите приключения ще стигнат за цяла книга! — мечтателно обърна очи Вадим. — Вероятно и ти самият има с какво да се похвалиш, стари мошенико! Да идем в бара да пием по едно малко и по едно голямо, а щерка ти ще се справи тук и сама, нали? — Приятелят му с правото на „чичо“ я ощипа по бузата.
	Полина изписка и оскърбено го плесна по ръката, но нахалникът само се разхили.
	— Да вървим — съгласи се Станислав, разбиращ, че няма друг изход. — Поли, ако има нещо, веднага ме извикай. Хангарът май е екраниран отвън, но ще можем да се свържем един с друг.
	— Добре, татенце — унило се съгласи Полина.

	* * *

	— И дори няма връзка с тях! — с досада каза Тиодор, щом за десети път се убеди в този тъжен факт. — По дяволите, трябва да чакаме още четири часа и половина.
	— Върви да спиш — посъветва го Ден, който беше станал от пулта точно с тази цел.
	Вениамин и Михалич вече си бяха легнали с идеята, че ако до шест сутринта няма да има новини, по-добре да убият времето.
	— Изобщо не ми се спи — махна с ръка пилотът, почовърка в настройките на вирт-прозореца и внезапно се оживи: — Охо, а в тази дупка има инфранет!
	— Нали това не е проста дупка, а контрабандна — забеляза навигаторът. — Вероятно и цената му е съответна.
	— Нищо, ако само погледна новините и проверя пощата, няма много да се охарчим.
	Тед отиде да си направи кафе, но бурканчето се оказа празно. Наложи се да иде в склада, дълго да рови по рафтовете в търсене на ново, а после да си вземе душ, понеже някакъв идиот (пилотът старателно прогони подозрението, че е самият той) е сложил на края на най-горния рафт отворен пакет със сода, който Тед, без да иска, събори върху себе си.
	Но затова пък уби още четиридесет минути.
	На пулта Тед се върна, облечен с нова черна тениска с пентаграма. В лявата ръка държеше ябълка, а в дясната — джобно ножче за разрязването й. Ден вече го нямаше в гост-командната, комуникаторът на капитана все още мълчеше, в шлюза никой не напираше да влезе.
	— Пак ти! — възмути се младежът, сложи ябълката на края на пулта и измъкна от креслото настанилата се там котка.
	Тя се отпусна като парцал и замяука, раздразнено размахвайки опашка. Пилотът на око прецени разстоянието до диванчето, канейки се да подари на наглото животно възхитително усещане за полет, но не успя да замахне — в центъра на екрана замига иконката за спешно повикване.
	— Маша, свържи ме! — бързо извика Тиодор, надявайки се, че капитанът е намерил начин да влезе във връзка с тях.
	Изкинът послушно разгърна диалогов прозорец, но в него се появи не Станислав и дори не честните контрабандисти с трупа му, а непозната лелка на около четиридесет и пет години, тъмнокоса, малко пълновата и съдейки по яката й, облечена в прост домашен халат. А и повикването се оказа извънпланетно, чак от Нов Бобруйск.
	— Здрасти — разочаровано каза Тед.
	— Добър вечер — запъна се лелката и го изгледа малко странно. — Извинете, не знаех, че при вас е толкова късно.
	— Нищо, аз и без това не спях — успокои я пилотът и заби ножа в ябълката. Тя не попадаше в обзора на камерата, но се чу характерно хрущене.
	Събеседничката му трепна и се напрегна още повече.
	— Моля ви тогава да събудите Полина, защото не знам кога друг път ще успея да се свържа с вас.
	— Защо?
	— Как така защо? — обиди се лелката. — Аз да не би да нямам право да поговоря с родната си дъщеря, която вече една седмица, незнайно защо, не ми се обажда и не ми пише?
	— Естествено, че имате — убеди я поуплашеният младеж. Отношенията с майките на приятелките му никак не вървяха. Високият мускулест космолетец с тридневна четина, горещи мексикански очи и нахална белозъба усмивка, миришещ на бира отдалеч, по някаква причина им ставаше неприятен от пръв поглед (явно беше свързано някак с това, че на дъщерите им ставаше приятен). — Но, за съжаление, в момента тя не е на кораба.
	— А къде е? — още по-подозрително се осведоми лелката.
	Пилотът се поколеба. Да съобщи на любящата майка (съдейки по разказите на Полина, даже хиперлюбяща), че единственото й детенце се е отправило на сборището на контрабандисти да търгува с наркотици, май беше твърде безразсъдно.
	— Разхожда се по магазините — излъга той.
	— В два часа през нощта? — Лелката нервно повиши глас и като че ли си представи ужаси, по-страшни от контрабандата.
	— Ъ-ъ-ъ… Ами да, в местния мегамаркет има голяма нощна разпродажба и Поли реши да иде на шопинг — започна да шикалкави Тиодор.
	— Сама?!
	— Не, с капитана.
	— Сами?!!
	— Помага му да избере подаръци за жена му и децата — намери какво да каже пилотът, но майчиното сърце и не помисли да се успокои.
	— Тоест той безсъвестно използва детето ми за лични цели?
	Котката, на която вече й омръзна да виси във въздуха, внезапно се изви и успя да стигне Тед със задните си лапи.
	— А-а-а, ще те убия!
	Младежът изпусна бунтовничката и разтърси ръка, ронейки по пулта ярки капки кръв. Една от тях цопна точно в средата на уеб камерата и, съдейки по пребледнялото лице на събеседничката, изглеждаше много ефектно на голям екран. Лелката не зададе никакви въпроси повече, а след секунда направо прекъсна връзката.
	Пилотът изруга и тръгна към медицинския отсек за дезинфекциращо средство.

	* * *

	Вадим наливаше по равно в чашите, но се напи много по-бързо от Станислав. На него не му се налагаше да нервничи как е „дъщеричката му“ и няма ли контрабандистите да нападнат кораба му, проверявайки този ли е, за когото се представя, или желаейки да завладеят безплатно стоката му.
	— Марихуаната, Славик, е минала работа — със заплитащ се език разправяше „старият приятел“. — И печалба малко, и ако те хванат, ще ти лепнат максимална присъда като за твърди наркотици. А и проблеми много, поработих аз малко и я зарязах. Никак не е гот, не знаеш какво тези наркомани ще направят за една доза. На моя колега една кучка в абстиненция му отхапа ухото, представяш ли си?
	След половин час Станислав се изпълни с искрено съчувствие към работата на внедрените в бандитските свърталища полицаи — противно му беше даже да слуша тези дрънканици, а да не говорим да се съгласява с тях.
	— Така че зарязвай, Славик, тази гадост — Вадим сърдечно прегърна приятеля си със свободната ръка, — правилно казваше мама: „Наркотиците са лошо нещо!“ Друго нещо е търговията с роби.
	Станислав се задави и разля половината от чашата, а втората половина я изкашля.
	— Водката не струва, аха — съгласи се бившият му колега, като гаврътна пълна чаша на екс и даже не се намръщи. — Но нищо, скоро ще направим една далавера и ще имам не само за коняче, а и за черно хайверче.
	— А това нима е… м-м-м… гот?
	— Откъде накъде? Важното е правилно да се подбере стоката — небрежно, сякаш говореше за превоз на добитък, съобщи Вадим. — За да не се съпротивлява много и никой да не го търси, а и да го търси, да не може да докаже нищо. Между другото, на моя шеф му трябват надеждни хора — намигна той, — искаш ли да те препоръчам?
	— Ще си помисля — измърмори капитанът, едва сдържайки повдигането си. — Първо трябва да отгледам и задомя дъщеря си, а после може и да се впусна в приключения.
	— Семейството е свято нещо! — хлъцна съгласно Вадим. — Само че защо после? Ако се съгласиш, тя ще стане такава богата булка, че годениците ще се редят на опашка.
	— А на нас защо ни е такъв годеник? — Станислав все пак се беше понапил толкова, че да прояви бащинска ревност. — С пари щастие не се купува!
	— Ето защо те обичам, Славик — Вадим за пореден път си наля водка и я разреди с прочувствена сълза, — за доброто ти сърце. Ако те погледне човек, ще си каже, че си абсолютен сухар, ще убиеш и няма да се намръщиш, а ти дълбоко в душата си си дете, което и досега вярва в приказките за благородни рицари… или, хе-хе, вече разбойници? Помниш ли как ме носи три километра, защото бях с прострелян крак, а Рижия Досадник крещеше, размахваше бластера си и искаше да ме оставиш, защото задържаме отстъплението?
	„По-добре да те бях оставил“ — с досада си помисли Станислав.
	— Ти сега си ми като роден брат — тържествено обяви Вадим и така го удари по рамото, че ставата му изпращя. — Моят кораб е и твой кораб, твоите проблеми са и мои проблеми! Ако има нещо, само ми кажи, ще го направя като за себе си!
	— Вадик, и аз много те обичам — търпението на „братчето“ свърши, а и бутилката се поизпразни, — но трябва да отивам на работа. Много се радвам, че си поговорихме, надявам се, не за последен път.
	Приятелят му разочаровано застена, но не настоя. Свирна на бармана и с поглед му нареди да смени празната бутилка с пълна. Измъкна от поставката една салфетка и начерта на нея няколко цифри и букви.
	— Ето, ако размислиш, пиши. Винаги са ни нужни такива хора!
	— Задължително. — Станислав смачка бележката в джоба си и тежко се плъзна от високия бар стол. Тръсна глава, опитвайки се да съобрази коя от вратите е изходът, а коя е входът към тоалетната, после реши, че и двете ще му свършат работа и тръгна към най-близката.
	Вадим остана да седи на бара и пиянски да се хили на танцьорката.

	* * *

	На Полина й стана още по-скучно без Станислав Федотович и тя започна така да се прозява, че клиентите, дори без да питат за цената, заобикаляха сергията отдалеч. Въпреки солидните размери на хангара, вътре вече ставаше задушно и още повече й се спеше.
	Съседът-производител на канабис също заскуча, пикът на продажбите мина и контрабандистът реши да се пораздвижи, като се разходи покрай редовете.
	— Как е, конкуренти, май не върви търговията? — подигравателно попита той Полина.
	— Върви — възрази момичето, уязвено от самодоволната муцуна на конкурента — кръгла, охранена, с контешка къса брада. — Ка… Татко тъкмо отиде да сключи договор за цялата стока.
	— Ами? — смая се наркотърговецът. — На кого му трябва тоя боклук, че и на такава цена?
	— Това не е боклук, а последното достижение на селекцията, с повишено съдържание на канабиноиди — презрително го прекъсна Полина. — Един храст е колкото три обикновени.
	Наркотърговецът скептично изхъмка, но не продължи. Разгледа марихуаната от всички страни, замислено подръпвайки брадата си, и реши:
	— Добре, ще взема за проба. Дори ако лъжеш, вие със своята „конкуренция“ ми донесохте нелоша печалба и мога да си позволя дарение за бедняците.
	Полина се опомни и измъкна саксията от грабливите ръце на клиента.
	— Извинете, но храстът вече е резервиран! — уплашено забърбори тя. — Нашата партида е точно от сто броя и това е стотният.
	„Не лъже“ — убеди се и още повече се заинтересува контрабандистът.
	— А ако го купя на двойна цена? — предложи той. — Ще излъжеш татко си, че случайно си го изпуснала и се е счупил. Е, ще те напляска, но пък най-после ще можеш да си направиш приличен маникюр.
	— Не — отсече оскърбената Полина. Тя режеше ноктите си по микробиоложки навик късо, смятайки, че това е много по-красиво (и най-важното по-удобно!) от дългите изрисувани нокти. — Аз никога не лъжа татко.
	— Ами както искаш — разочаровано се предаде наркотърговецът.
	Момичето още малко постоя, ругаейки наум капитана и любвеобилните му приятели, а после си помисли, че щом съседът така спокойно напусна мястото си, то и на нея нищо не й пречи да го направи. Освен това Полина успя да се убеди, че тукашните закони, макар да са, меко казано, оригинални, са ефективни. А ако някой открадне саксията, къде ще се дене с нея от затворения хангар?
	Отначало момичето се оглеждаше всичко наред ли е, но после се натъкна на зоологическия сектор и забрави за всичко друго. Въпреки посещението на новобобруйския ксенозоопарк и живия ъгъл на биологичния факултет, по-рано Полина беше виждала тези същества само препарирани или на картинка. Зооложката омагьосано преминаваше от сергия на сергия, радвайки се за Станислав Федотович — ако тя имаше пари, не би могла да устои пред черната карахамска катеричка. Пухкавото животинче с огромни очи седеше на пода на клетката, трогателно държеше в сините си люспести лапички парче пластмаса, изкъртено от обшивката и методично го трошеше. Полина си помисли, че нея вече строгият капитан навярно би обикнал. Впрочем рибата-медуза също беше прекрасна. Нея можеха да я пуснат в цистерната, когато се освободи от меракийските личинки. Даже не е нужно да иска разрешение, рибата-медуза и без това не се вижда в прозрачната вода, може само случайно да се напипа. Или тя да те напипа.
	Но повече от всичко момичето се впечатли от сергията с насекомите. В пирамидата от прозрачни кубове с капачета щъкаше, шумолеше, чегърташе и скърцаше такова богатство, че Полина се залепи плътно до него, така охкайки и стенейки, че всеки мъж би отдал половината си живот за способността да доведе една жена до такова състояние. Тоест всеки човешки мъж, а продавачът беше само хуманоид.
	— От какво се интересувате? — със скърцащ глас се осведоми кентавриецът. Такова внимание към стоката му, наполовина състояща се от редки защитени видове, а наполовина от категорично забранени за износ, леко го изнервяше.
	— От всичко — разсеяно отвърна Полина. — Какъв великолепен образец на Scolopendra gigantea! Обаче сърпоносната жужелица е малко вяла и окраската й не е ярка. Отдавна ли сте й правили ултравиолетова вана?
	— Миналата седмица — обърка се продавачът, свикнал той самият да консултира некадърните новаци.
	— А трябва през ден! — строго го смъмри зооложката и отиде до следващия терариум. — И защо тук има само една нимфа* на млечната мечка?! Това е колективно насекомо, то ужасно страда от самотата! Длъжен сте незабавно да му намерите приятелка!
	[* Незряла форма на някои насекоми, които претърпяват постепенна метаморфоза, преди да достигнат зрялост. — Бел.прев.]
	— Всъщност аз току-що я продадох — озъби се кентавриецът, с изумление усещайки слабо чувство на срам.
	— Надявам се, че сте предупредили купувача, че й е необходим рой най-малко от три насекоми?
	— Аха — излъга купувачът и нервно премигна с третия си клепач. Млечната мечка беше купена от земляни с дръпнати очи за някакво чудновато средство за дълголетие.
	— А тук какво има? — Полина почука с пръст по стъклото. Отделението беше празно, ако не се счита късчето кора и странната клонка, приличаща на виолетово перо с черна сърцевина.
	— Scarabaeus terribilis — снизходително отвърна продавачът (поне за едно нещо всезнайката не е в час!) — Леразийски скарабей, крайно отровно членестоного, едно ужилване на което е достатъчно, за да…
	— … убие кентавриец на място, човек в течение на седем до десет минути, а леразиец да принуди да откъсне поразения си крайник — обидено го прекъсна Полина. — Знам какво е това. Просто не го виждам. Също ли сте го продали?
	— Какво?! — Продавачът надникна в аквариума от своята страна, развълнува се още повече, обиколи сергията (и внезапно се оказа по-нисък от Полина с половин метър — явно беше стоял върху някакъв сандък), отмести момичето и се лепна за стъклото. После се осмели да открехне капака и да преобърне кората с клонката, но скарабеят и там не се оказа.
	Полина се наведе и погледна под щанда. Оттам с неодобрение я изгледаха двойка изненадани хлебарки, които не приличаха особено на домашни любимци, избягали от стопанина си.
	— А това самец ли беше или самка?
	— Самец — простена продавачът и щом съобрази накъде клони зооложката, заедно с нея вдигна глава към тавана.
	Под самия покрив кръжеше размазано оранжево петънце. Полина напрегна слуха си и различи далечно басово бръмчене и дори сухото щракане, с което бръмбарът се удряше в червените очи на камерите за наблюдение.
	— Бедничкият — съчувствено каза зооложката. — Той е убеден, че това са яйчните камери на самките, които светят през размножителния период. Самките са безкрили и когато достигнат полова зрялост, се качват на високите дървета и увисват на някое листо, за да привлекат вниманието на партньора: у тях най-добре е развито зрението нагоре…
	— Знам как се размножават тези проклети гадини! — извика търговецът. — Трябва да го хванем, докато не е ужилил някого!
	— От друга страна — меланхолично отбеляза Полина, любувайки се на пламенния влюбен, — щом ужили някого, веднага ще го хванем. Той има много мощни назъбени челюсти, които е трудно да бъдат освободени от меките тъкани…
	Търговецът се оцвети в сиви петна на зелен фон. През това време бръмбарът реши да превземе крепостта с прекрасната дама, като я таранира. Спусна се по-ниско, засили се, с все сила се блъсна в прозрачната преграда и, зашеметен, като камък полетя надолу. Кентавриецът и Полина един през друг се хвърлиха към него. Въпреки че кльощавото телце на търговеца му даваше преимущество в лавирането, момичето преуспя в разблъскването. След тях се носеха отчаяни ругатни и пожелания (дори и обещания) за извиване вратовете на бързаците, но ако някой стреля по тях, то не ги улучи.
	Скарабеят падна някъде в средата на залата — мястото на катастрофата можеше да се определи само с точност до пет метра. Натам вече бързаше охраната, привлечена от чудовището, мяркащо се на мониторите за наблюдение. Щом разбраха, че това е само един бръмбар, охранителите отначало се успокоиха, а после разбраха какъв бръмбар е точно и се разтревожиха още повече. Новината не се хареса и на най-близките продавачи и клиенти и скоро в епицентъра на падането останаха само четирима строги младежи в униформа, старателно обръщащи стоката по щандовете и в сандъците, кършещият лапите си кентавриец и Полина, която с готовност помагаше в търсенето, докато не се сблъска с единия от охранителите.
	— А ти какво правиш тук? — раздразнено се поинтересува той. — Това е твоят бръмбар, така ли?
	— Не, но аз съм квалифициран зоолог — гордо съобщи момичето. — Знам как да се оправям с него.
	— А знаеш ли как да се оправиш по пътя до мястото си? — грубо я прекъсна охранителят. — Хайде тръгвай нататък и по-живо!
	Под дулото на ръчния плазмомет Полина охладня към ентомологията и унило се завлачи назад. Станислав Федотович още не се беше върнал, а марихуаната стоеше на щанда. И то каква! Висок разклонен храст, опасно клатещ се от всеки повей, защото малката пластмасова саксия с труд го поддържаше в равновесие.
	— Ей, какви са тези глупави шегички?! — възмутено закрещя Полина, която веднага заподозря виновника за тази чудна метаморфоза. — Веднага ни върнете нашия канабис!
	— Ама ето го него — направи се на глупак „конкурентът“.
	— Това е друг!
	— Откъде го измисли? — насмешливо показа зъби наркотърговецът. — Саксията ваша ли е? Ваша е. Тук е топло, светло и той малко е пораснал, докато ти си се шляела някъде.
	— С половин метър?
	— Ти самата каза, че е нов уникален сорт — открито й се подиграваше „конкурентът“. — Кажи, Труп, нали порасна направо пред очите ни?
	Старчето-букинист закима и се закиска, оголвайки редките си жълти зъби като истински вампир.
	— Ще се оплача на охраната! — с пресеклив глас обеща момичето, стискайки юмруци.
	— Ами опитай — лениво се съгласи конкурентът. — А аз ще послушам къде ще те прати тя.
	Уви, Полина и така знаеше къде. Дори ако успее да докаже, че са подменили храста, то какви претенции може да има, щом новият е много по-разкошен? Момичето ярко си представи как безутешният Тед й нахлупва саксията на главата.
	В средата на залата някой истерично закрещя. Полина безпомощно махна с ръка към негодника и се втурна нататък, надушвайки с нюха на зоолог, че това е по нейната част.
	Трима охранители продължаваха да търсят бръмбара, а четвъртият да пъди любопитните. Тукашната публика беше твърде корава, за да се паникьосва и да разбива вратите, но изискваше незабавно да се ликвидира опасността. В крайна сметка са платили за безопасността си!
	— Казах ви да се разотивате! — за стотен път повтори вече прегракналият охранител. — Няма нищо интересно!
	Тълпата не вярваше, мърмореше и се възмущаваше, а някой даже успя да се прокрадне отзад и да го удари по рамото.
	— Що за… — Охранителят се огледа, но не откри чужда ръка на рамото си. Обаче там седеше някаква гадина, горе-долу със същия размер, приличаща на огромна мокрица с бодлива хитинова черупка, изпод която като остриета на ножица стърчаха не изцяло прибраните крила. Дългото членесто коремче завършваше с три дълги черни игли, а под тях мърдаха многочислени псевдокрачета. Главата на тварта сякаш липсваше, но когато от отворите в черупката се показаха мустаци и приветливо се извиха към пребледнялото му лице, охранителят разбра, че с бръмбара всичко е наред. Обаче с него самия май не е.
	Във възцарилата се тишина писъкът на някаква нервна женица прозвуча като сирена за въздушна тревога, а в следващия миг охранителят откри, че към него са насочени около сто и петдесет разнокалибрени дула, някои от които доста причудливи, в това число трите плазмомета на собствените му колеги.
	Но докато младежът набързо се прощаваше с живота, през тълпата с отчаян вик:
	— Спрете! Може да го убиете! — се промуши едно тъмнокосо момиче и мъжествено закри с гърди охранителя (поне от едната страна).
	Уви, младежът не успя да се зарадва, че в този жесток свят още има такива храбри и добросърдечни хора. Момичето, без да му обръща ни най-малко внимание, внимателно подаде лакътя си на бръмбара. Той помисли, опипа го с мустаци и величествено пропълзя на ръкава на зооложката. Заобиколилите ги ахнаха и дружно поместиха оръжията към нея. Охранителят с облекчение припадна.
	Без да забелязва тази суматоха, Полина се наведе над беглеца и го понесе обратно към клетката, като нежно му гукаше:
	— Ах, миличкият ми… Ах, сладичкият ми…
	Бръмбарът поласкано мърдаше мустаците си. Тълпата се разделяше пред тях като морето пред библейския пророк.
	Момичето благополучно дойде до зооложките редици, внимателно наведе лакътя си и бръмбарът, като се поколеба малко, благоволи да се върне в покоите си. Търговецът бързо хлопна капака, заключи вратичката, рухна на стола и изтри потта от челото си.
	— Той има специфично зрение и твърде малък мозък, за да възприеме човек като едно същество, а не като набор от фрагменти — обясни Полина, обръщайки се към аудиторията, застинала в нямо благоговение. — В естествена среда той се храни с други насекоми и дребни животни, а лакътят за него е голям и изигра ролята на клонче. Но ако бях протегнала пръста си…
	Момичето почука по прозрачната пластмаса, бръмбарът мълниеносно се хвърли към плячката и украси стената на клетката с розово петънце отрова.
	— Ах, прекрасният ми той — с умиление каза зооложката, целуна пластмасата в отговор и под дружните възхитени аплодисменти тръгна към своя щанд.
	Обаче не й дадоха да отиде далеч.
	— Ей, момиче! Я стой!
	Полина се огледа и видя тримата настигащи я охранители. Сърцето й заби по-силно и й заповяда незабавно да ускори крачка, но мозъкът цинично възрази, че все едно ще я стигнат и само ще стане по-лошо.
	Впрочем не се наложи да вика капитана на помощ.
	— Ти, такова… — Отблизо охранителите се оказаха не свирепи горили, изобличили мошеничката, а съвсем любезни и даже малко смутени младежи. — Накратко, искахме да ти благодарим. За нашия колега и изобщо за всичко.
	— Благодарете ми — величествено позволи Полина, изпъчила гърди и поруменяла.
	Охранителите охотно занареждаха комплименти. Първо за безстрашието на момичето, после за красотата и ума й, а накрая я поканиха в бара да пийнат за запознанството.
	— О, не — сепна се Полина. — Ъ-ъ-ъ… татко ми забранява да пия!
	— А той как ще разбере, ако набързо обърнем по чашка?
	— Ами той вече пие там — смутено призна момичето.
	Момчетата се разхилиха и отстъпиха.
	— Добре, сладурче, върви да работиш. А ако случайно възникнат някакви проблеми, ние сме наблизо!
	— Ами всъщност… — Зооложката отмъстително изгледа зеления храст в края на реда. — Имам един проблем… Вярно, че той ме уверяваше, че вие няма да можете да ми помогнете, така че даже не знам дали да ви кажа…
	Охранителите на мига престанаха да се усмихват, намръщиха се и я помолиха по-отблизо да ги запознае с този песимист.

	* * *

	Полина посрещна капитана с невинния вид на Пепеляшка, успяла да се прибере от бала преди злата мащеха. Малко наклоненият канабис стоеше на предишното си място и за приключенията му напомняха само няколко прашинки пръст на сергията. „Конкурентът“ хвърляше злобни погледи към „семейството“, лилавеейки с ударената си челюст, но когато Станислав се заинтересува от този феномен, страхливо се обърна.
	— Е, как мина? — със сладък гласец се осведоми „дъщеричката“.
	— Нормално — промърмори „татенцето“, като избягваше погледа й. — А тук как върви?
	— Нормално — на свой ред излъга Полина, използвайки момента бързичко да смете пръстта на пода.
	— Ще идеш ли да се поразходиш?
	Момичето потръпна:
	— Не, нещо не ми се иска. А защо главата ви е мокра?
	— Изпотих се. — Капитанът прокара през косата си пръсти, за да ги среше поне малко. Студената вода го беше ободрила, остана само гадният вкус в устата му и още по-гадното чувство на срам, макар че Станислав нищо не беше направил. Брат, как ли не. Позор за семейството. А уж беше добър човек, даже беше получил няколко награди за героизъм и храброст… Сигурно много са потрябвали за търговец на роби.
	Капитанът погледна комуникатора. До отварянето на вратата оставаха още два часа, но повечето търговци вече бяха покрили щандовете си с куполи със силово поле и дремеха на еднократните пеноматраци, балони, с които се продаваха от автомата на входа, заедно с кафе и сок. Всички, които искаха да си купят нещо, вече го бяха направили и от вратата на бара, полупразен преди час, стърчеше дълга опашка. Край най-далечния ред бързо крачеше самотен човек и Станислав по някаква причина се втренчи в прегърбената, някак позната фигура. Не може да бъде, нали капитанът го остави мъртвопиян и канещ се да продължи в същия дух! Впрочем в бара продаваха „изтрезвин“, термоядрен коктейл от пет легални (и не особено) препарата, удрящ черния дроб, но мигновено проясняващ главата. Станислав също би го погълнал с удоволствие, ако не беше огромната му цена. Но Вадик имаше пари… Може шефът му да му се е обадил, да му е поръчал нещо важно и затова спешно да е трябвало да изтрезнее.
	„Всъщност какво ме интересува този бандит? — Станислав се принуди да се извърне. — Само да не ми досажда пак.“
	— Станислав Федотович, наистина ли всичко е наред? — уточни Полина. — Изражението ви е някак странно.
	— Просто се уморих. — Капитанът показно замига, потри с длани бузите си и започна да рови в комуникатора си за някаква проста игра от рода на пасианс, за да убие времето.
	Игра се намери, но така и не му помогна да се отърве от противното тягостно усещане, че космодесантчикът Вадим е загинал в онази битка и колегата му Славик не е успял да го довлече до спасителния катер…

	* * *

	— Е, най-после! — приветства „наркотърговците“ измореният и сънен, но упорито дочакал връщането им Тиодор. — Всичко наред ли е?
	— Естествено — небрежно отвърна момичето, сякаш не се беше съмнявала в успешния край на начинанието. — А къде са останалите?
	— Къртят най-безсъвестно — изказа ги пилотът.
	— Просто нашите нерви са по-здрави — пошегува се Вениамин, излизайки от каютата с капитанската фуражка в ръка. Всъщност той не беше спал никак добре и даже се зарадва на будилника, навит за шест часа.
	— Вие се безпокояхте за двама, а той за трима — изкиска се Полина, връщайки канабиса на пилота.
	— Не е вярно, само за един — измърмори Тед, придирчиво оглеждайки всеки лист. — Е, какво, може ли най-накрая да се погасим и да отлетим?
	— Да, след половин час ще започнат да пускат. — Станислав нахлупи фуражката и веднага се почувства много по-добре. — Тъкмо ще успеем да изпием по кафе.
	— Не, нека бързичко да преместим цистерната от товарния отсек в жилищния! — сепна се зооложката. — В открития космос това ще е много по-трудно да се направи.
	— Защо? — учуди се капитанът. — Да не би да не минава през вътрешната врата?
	— Минава, но там всичко е задръстено с кутии с консерви и ще трябва да ги преместим. По-лесно е да я вкараме през външния шлюз.
	Станислав хвърли тъжен поглед на кафеварката и навярно покойните меракийци започнаха неудържимо да кихат на оня свят.
	В гост-командната безшумно и незабележимо се появи Ден, все така облечен с пуловер. Явно киборгът беше чул за цистерната, защото в очакване застана до шлюза.
	— Добре — примири се капитанът, — да вървим.
	Цистерната тежеше около четири тона заедно с водата, но за щастие производителят я беше снабдил с колелца, така че основният проблем беше да се преместят от пътя й останалите стоки, стратегически подредени по реда на станцията, за която бяха предназначени. Уви, заради промяната на маршрута този ред се превърна в хаос, по-сложен от кубчето на Рубик, което е било в ръцете на дете. Но наистина беше по-лесно да откопаят цистерната от страната на външния шлюз.
	— Нашата елхичка нещо е оклюмала — загрижено забеляза Полина. — Дали и нея да не я пренесем в някоя каюта?
	— Кажи още, че на консервите им е скучно — изсмя се Тиодор, откачайки закрепванията.
	— Ама наистина, виж колко е бледа! Сигурно светлината не й е достатъчно. Или тора.
	— Не ми говори за тор — изстена пилотът. — Мечтая си по-бързо да забравя тази позорна страница от биографията си.
	Пристанищните охранители озадачено наблюдаваха как екипажът избута цистерната от единия шлюз и я вмъкна през другия — на същия кораб. Но не попитаха нищо, от което Станислав се почувства още по-глупаво.
	За да влезе цистерната в каютата, потрябва хирургична точност. Диаметърът на цистерната и ширината на вратата се различаваха буквално със сантиметър. Добре, че беше в полза на вратата.
	— Между другото, майка ти звъня — спомни си пилотът, бутайки цистерната от своята страна.
	Ден я направляваше отляво, а докторът и капитанът бутаха отзад.
	— Така ли? — разстрои се Полина. — Жалко, че сме се разминали, междупланетните разговори са толкова скъпи, останаха ми пари само за няколко минути… Не искам мама да се досети за това, нали я излъгах, че съм си намерила много добра и високоплатена работа. А какво искаше, знаеш ли?
	— Май просто да се убеди, че всичко с теб е наред.
	— И?
	— Боя се, че не се убеди — призна Тед. Последните метри минаха като по масло и бутащите, които не го очакваха, едва не изпопадаха на пода.
	— Защо?
	Пилотът не успя да отговори. Вратата на каютата беше отворена по-отрано и котката не пропусна да се възползва от това. В долната част на грозда зееха няколко дупки от захапване и веднага се хвърляха в очите, заради перлената, маслено блестяща слуз, протекла от повредения хайвер.
	— Ама че идиотка! — възкликна пилотът. — За какво й е притрябвала тази гадост? Тя даже не мирише на храна.
	— Може би в един от циклите на развитие на меракийците влиза яденето на хайвер от хищниците и той отделя привличащи ги феромони? — започна да разсъждава на глас Полина. — Зародишът започва развитието си в топлия корем, пълен с хранителни вещества, бързо расте, укрепва, а после излиза или по естествен път, или по прободен…
	— Какъв, какъв? — озадачено попита Тед.
	— Прогризан — зловещо обясни Полина.
	Потресеният от коварството на извънземната природа екипаж хипнотизирано се втренчи в грозда… и чу как под койката котката мъчително повръща.
	— Макар че явно греша — унило си призна Полина, — и тази улична глупачка просто плюска всичко наред.
	— А какво значи „един от“? — сети се Вениамин. — Ти нали каза, че личинките просто падат във водата.
	— В статията беше написано „основният цикъл“ — призна зооложката. — Значи има и допълнителни. Въобще това е много интересна и за съжаление, потайна раса. В инфранета има малко информация за нея и то повърхностна… Със същия успех може да се изучава човешкия организъм по някоя детска книжка, вместо по анатомичен атлас.
	— Момчета — измърка Маша от терминала, — там много-много ви искат. Номер три, готовност за осем минути.
	Станислав разбра, че кафето пак се отлага.
	— Хайде, всички по местата — мрачно нареди той. — Свързваме се с гасилката и се готвим за отлитане, докато диспечерът не е размислил и не ни е върнал в края на опашката.

	* * *

	Полина пъхна ръката си до рамото в горния люк на цистерната, загреба вода с чашата, погледна в нея и многозначително изхъмка.
	— Е, какво? — задавено попита Тиодор, на чиито рамене седеше момичето.
	— Най-високо качество! — увери го приятелката му. — На, виж!
	Пилотът извърна очи към пъхнатата под носа му чаша и се олюля. За два дни наторената вода така качествено беше позеленяла, че дори не се виждаше дъното.
	— Супер — без всякакъв възторг каза младежът. — Истинско блато.
	— И обърни внимание колко свеж стана въздухът тук! — Полина внимателно изля водата обратно.
	Пилотът намръщи нос:
	— Според мен е обратното.
	— Имам предвид, по съдържание на кислород! Впрочем, в някои модели на космически кораби се използва система за биологическа, а не химическа регенерация на въздуха. Едноклетъчни водорасли циркулират в ярко осветени тръбички, поглъщайки въглерода и човешките отпадъци, а в замяна отделяйки…
	— Я слизай! — не издържа Тед. — Цялата ми шия изпотъпка, а сега се захвана и с мозъка ми. Знам за тази система, твърде е нестабилна и става само за резервна.
	— Обаче е екологична и безотпадна. — Полина леко скочи на пода. — Три-четири килограма хлорела напълно удовлетворяват дневната потребност на човек от кислород и удвояват биомасата си на всеки осем часа.
	— А, не — потръпна пилотът, след като пресметна, — ако хлорелата я устройват моите отпадъци, то аз лично не съм готов, като ответна вежливост, да изям двадесет и четири килограма тиня.
	— Важното е личинките да я ядат — не настоя зооложката, която също питаеше към зеленото „бульонче“ чисто научен интерес.
	Тед почука с нокът по оплелата пашкула паяжина. Вместо звън като от струнен инструмент, се раздаде стъклено дрънчене — повърхността на нишките беше помътняла и станала по-твърда, както и обвивките на зрънцата хайвер. Вече не можеше да се разгледа какво става в тях.
	— Те могат ли да счупят тази черупка?
	— По-скоро ще отделят размекващи я ферменти. Трябва само да повдигнем пашкула по-нависоко, за да се окаже над цистерната.
	— Може да отрежем долните и страничните нишки и да намотаем на нещо горните — предложи пилотът.
	— А те ще издържат ли теглото на целия грозд?
	— Като че ли са здрави. А и той някак е изсъхнал за седмица, не ти ли се струва?
	— Естествено. Нали личинките се развиват, дишат, изпаряват влага, а нямат приток на течности и хранителни вещества. Но нищо — Полина с любов потупа стената на цистерната, — тук те бързо ще наваксат.
	Джобното ножче не успя да се справи с паяжината, плъзгаше се по нея като по стъкло. Наложи се да отидат при Михалич за лазерен нож. Нишките неохотно се овъгляваха, вонейки на запалена вълна, но горе-долу поддаваха.
	— След няколко часа най-после ще предадем първия товар — мечтателно каза Тиодор, — Станислав Федотович ще ни плати поне отчасти и аз веднага ще си купя една каса бира. Не, две каси! Тъмна и светла.
	— И шоколад! — Полина преглътна слюнката си. — Млечен, с ядки… Макар че вече и на черен съм съгласна. Абе какво толкова, дайте ми кутия какао и лъжица!
	— А на мен три чифта чорапи и нови дънки. И искам да си кача петата версия на „Битки по завоите“, още преди месец излезе и тъкмо на сайта на компанията има разпродажба.
	— Аха, и аз искам да прелистя книжния каталог — оживи се момичето. — Ами ако Панна Ксанина най-накрая е написала осемдесет и третия том на „Хроники от тюркоазената звезда“?!
	— Това такива женски романчета със сладникави анотации ли са? — припомни ис пилотът.
	— Не романчета, а роман! — сериозно го поправи Полина. — За любовта между средновековна земна девойка, похитена от летяща чиния и прекрасен ксенос от далечна мъглява галактика.
	— В осемдесет и три тома?!
	— Авторката обеща точно сто, но май няма да се вмести — съкрушено призна момичето. — Макар че в тази работа важното не е резултатът, а процесът.
	— Кажи ми, когато излезе последният том — с палаво огънче в очите помоли Тед. — Искам да прочета как най-накрая той ще побере в треперещите си артритни ръце нейните дълги сбръчкани гърди и ще изфъфли с беззъба челюст: „Мила, не помниш ли защо се съблякохме?“
	— Ти си мъж — презрително се отдръпна от него Полина. — Ти не разбираш.
	— Да бе, къде мога да се меря аз с прекрасния ксенос — захили се пилотът. — Впрочем всеки си има своите чудатости, важното е, че най-после ще се сдобием с пари за тях!
	— О, ами Ден? — сепна се момичето.
	— Мда — съчувствено изхъмка Тед, — ако той спомене на Станислав Федотович за заплата, то капитанът със сигурност ще го върне, преди да му изтече гаранцията.
	— Но на Денка навярно му е обидно. Той от сутринта се държи отчуждено, сякаш отрано се настройва, че тук той е никой и значи няма на какво да разчита. А нали всичко беше започнало да се нарежда!
	— Нека да съберем пари и да му купим нещо — предложи пилотът.
	— Хайде — зарадва се приятелката му. — А какво?
	— Ще видим на станцията. В краен случай той също обича бира и шоколад — ухили се Тед. — Е, какво, достатъчно ли е?
	— Ето тук срежи още малко и ще свърши работа.
	Момичето домъкна един стол от гост-командната, стъпи на него и се приготви да навие отслабените нишки, като ги закрепи с щипка за хартия. Тиодор се вмъкна под грозда, допря ръце и тил до него и се понамести като атлет преди вдигане на щанга.
	— Готова ли си?
	— Аха! — Полина звънко щракна с щипката.
	Младежът се изправи със сподавено ахване и в същия миг отгоре жално задрънча и захрущя, сякаш някой беше бутнал с пръчка висящи от покрива ледени висулки. В краката на пилота се посипаха късчета паяжина, толкова устойчива на разрязване, но оказала се неимоверно крехка на пречупване.
	— Счупиха се — печално съобщи Полина. — Всички до една.
	— Ама и краища ли не останаха, за да ги съединим?
	— Сега ще опитам…
	След четвърт час Тед осъзна, че хайверът не е толкова олекнал, колкото би му се искало. Той все така тежеше около сто килограма и пилотът имаше усещането, че с всяка минута се прибавят по още няколко.
	— Не, никак не става — предаде се Полина, скачайки от стола. — Ха-ха, приличаш на картината „Момиче с делва“!
	— Ако веднага не ми помогнеш — процеди Тиодор, бавно трансформирайки се в статуята „Атлас със земното кълбо“ — прегърбен, с издути от напрежението мускули и изпъкнали вени, — то момичето ще се окаже без делва, но затова пък до колене в яйца!
	Полина се опомни и побърза да раздели товара му. Двамата успяха внимателно да спуснат грозда на пода, а после и да измислят как все някак да го закрепят. В гост-командната се върнаха навреме, уморени и пропити с мирис на изгоряло, но доволни.
	— О, чашката ми! — зарадва се Станислав, измъкна я от ръцете на Полина и я напълни с чай, преди момичето да може да възрази, че отива към мивката, а не идва от нея. — А аз я търся ли, търся…
	Момичето отвори уста… и я затвори, щом прецени, че ако в цистерната се е развъдила не само хлорела, то врялата вода отлично ще дезинфекцира всичко, така че не си струва да разваля апетита на капитана, а и своята репутация.
	— Така, а къде ми е столът? — Станислав отиде на мястото си и откри, че столът му е изчезнал някъде.
	— Върху цистерната — разкаяно наведе очи Полина.
	Тодор бързо обиколи в гръб капитана и се скри в пилотското кресло, докато не са го заподозрели в съучастие.
	— Какво?!
	— Ами ние го сложихме напреки върху люка като поставка за грозда — обясни момичето. — Иначе долната част щеше да задръсти отвора и личинките от горната част нямаше да могат да се доберат до водата. Може засега да вземете моя, а аз ще ям права.
	— И ще го взема — отмъстително каза Станислав, на когото вече му писна от този хайвер. — Кога най-после ще се излюпи… или ще умре и ще можем с чиста съвест да го изхвърлим?
	— Всичко ще се реши в следващите денонощия — убеди го Полина. — Мисля, че излюпването ще започне още тази нощ.
	— Отлично. — Благодушието на капитана се обясняваше много просто: той също предвкусваше предстоящото попълнение в бюджета. „Благодарение“ на изменения маршрут, транспортникът долетя в местоназначението седмица по-рано, така че можеше да се надяват на бонус. — Е, какво, хора, готвим ли се за скачване?
	— Би-и-ира — сладострастно простена креслото.
	— Бонбони — съгласи се Полина, с тъга гледайки към кутията с една самотна вкаменена курабия, по-скоро премахваща апетита, отколкото предизвикваща го.
	— Кафе с коняк — подкрепи я Вениамин, най-безропотният, но от това още по-тъжен.
	— И нормален чай. — Станислав с отвращение надникна в чашата си и изля остатъците в мивката. — Защото този, не само че е изгубил аромата си, ами е и плесенясал.

	* * *

	„Д-23“ беше автоматична орбитална станция за гасене, оборудвана с толкова примитивен изкин, че дори Маша го нарече „тъпа купчина байтове“. В отговор на заявката той първо извъртя половинчасова реклама, която не можеше да бъде спряна, после помоли да направят дарение за развитието на прекрасната планета Хох, около която се въртят в момента (брошурата с „очарователните й пейзажи“ предизвика неудържимо желание да хвърлят върху тях неутронна бомба), след това поиска парола и се укроти, чак когато ядосаният Тед написа в прозорчето със звездички една неприлична дума. Едва ли това беше паролата, просто некадърния админ го беше домързяло да настрои интерфейса нормално.
	На Хох живееха около три милиона души и заради въздушните куполи повърхността й приличаше на крастава жабешка кожа или, ако се увеличи оптиката на максимум, на разпилени антикварни коледни топки с къщичка и тераформирана градина във всяка. Космолетците не смятаха да ги разглеждат отблизо, тяхната цел беше магазинчето на станцията. Свързаха се с неговия собственик, който някак вяло потвърди: да, това е неговата поръчка и той е готов да я приеме, ако „момците“ сами отнесат сандъците в склада, защото помощникът му неотдавна е напуснал, а самият той е счупил пръста на крака си (съдейки по променения тон, в задните части на помощника).
	Капитанът помърмори малко (след като връзката прекъсна, разбира се), поръча на Михалич да наблюдава гасенето, а Вениамин всичко останало и се отправи да разтоварва сандъците заедно с Тед и Ден. Полина тръгна след тях, не за да им помогне, а да им посъчувства, а и да покомандва.
	Михалич се настани комфортно в креслото зад капитанския пулт, примижавайки от удоволствие и тананикайки под носа си в такт с намаляването на негативния заряд в дупковата камера*. Песента беше странна, но оптимистична.
	[* Камера в двигателя, в която се образува изкуствена „черна дупка“, която през „червеева дупка“ се свързва с естествената в търсения космически сектор.]
	Вениамин отвори кухненското шкафче и с учудване намери там бутилката от изпития с Павел коняк. Явно след запоя някой сънен и уморен машинално я е сложил на рафта заедно с чашите, вместо да я изхвърли в боклука. Докторът погледна бутилката срещу светлината и се поддаде на глупавия порив да извади тапата. Вдигна глава и протегна език за последната капка.
	— Хм — неодобрително се донесе от колонката зад гърба му.
	Капката влезе в кривото му гърло и се взриви там като граната. Докторът се задави и от очите му бликнаха сълзи. Вениамин се обърна и през мътната им пелена видя нечие лице на вирт-прозореца. Съдейки по пищната тъмна рамка отгоре и от двете страни, женско.
	— Внвт! — виновно разпери ръце Михалич, признавайки си, че той е приел междупланетния разговор.
	— Извинете, с кого разговарям? — строго и подозрително се осведоми лицето.
	— Крбн мхнк н вште услг! — Михалич жизнерадостно й махна с мазолеста длан и се усмихна с цялата си брада.
	— Тхова е ншият кхорабен мх-ханик — не много по-отчетливо изхриптя Вениамин, зачервен от отчаяните усилия да сдържи кашлицата си. — А аз съм дхокторът.
	— На ваше място аз не бих се увличала със самолечението — процеди събеседничката, презрително гледайки бутилката. — При това колективно.
	— Не, вие пък, тя вече е празна — побърза да я увери докторът, с треперещи ръце набута тапата и естествено изпусна бутилката. Михалич услужливо се наведе за нея, но не успя да я хване и тя се търкулна под креслото.
	— Виждам — още по-неприязнено потвърди жената, проследявайки с поглед преминаващия по долния край на екрана вирнат задник. — А къде е Полина?
	— Разтоварва сандъци с консерви от ремаркето. — Докторът най-после изтри очи, прогледна и тутакси съжали, че го е направил. Така страшно никога не го бяха гледали, май само от екрана, прожектиращ трилър за един маниак канибал. — Тоест имам предвид, че тя сама…
	От по-нататъшните мъчения Вениамин беше спасен от внезапно посинелия прозорец, зачеркнат от бял надпис: „Достъпът до инфранет от дадената станция е забранен поради тримесечни задължения. Нашите искрени извинения на ползвателите на мрежата ни, по всички въпроси се обръщайте към системния администратор“.
	— Кй бш тва, ммкму? — предпазливо се поинтересува Михалич и подаде тапата на доктора.
	— Не знам. — Вениамин се отдалечи от пулта и изхвърли „уликата“ в кошчето. — Да се надяваме, че просто са сгрешили номера.

	* * *

	Полина наистина разтовари един сандък (от чист инат, защото Тед посмя да се усъмни, че тя може да работи не само с език) и сега без сили седеше на края на платформата, печално размишлявайки дали е хванала дископатия или й се е разминало.
	— Последният — изпуфтя Тед, с помощта на Ден нагласяйки плоския, но широк сандък на върха на почти двуметровата пирамида. — Къде й е копчето за включване?
	По-опитният Станислав се наведе и погледна отдолу.
	— Има колелца — съобщи той. — Това не е антигравитационна платформа, а обикновена.
	— Какво, и двигател ли няма?!
	— Има дръжка. — Ден повдигна дългия железен прът с напречник на края.
	— Каменен век някакъв — възмутено промърмори пилотът и се впрегна от другата страна. — Няма да се учудя, ако тук още смятат с калкулатор и в тоалетната водата се пуска ръчно.
	— Е, тук вече прекали — усъмни се Полина. — Такива неща даже в нашия НИИ нямаше.
	— А нима научният институт не трябва да е оборудван по последна дума на техниката?
	— Защо? Нашето ръководство искрено вярваше, че истинският учен не забелязва подобни дреболии.
	Планината от сандъци с грохот и подскоци, където плочките се съединяваха, бавно запълзя по коридора. Станислав и Полина бутаха и придържаха отзад.
	— Къде им е складът? — жално попита момичето, усещайки, че все пак няма да се отърве от дископатията.
	— До магазина, входът е през търговската зала. Ето го, струва ми се.
	Клиентът дори не благоволи да излезе иззад щанда, замислено наблюдавайки как космолетците се опитват да избутат платформата през ниския, но много неподатлив праг. По слепоочието на обръснатата по религиозен или етнически обичай глава се спускаше вълнист рус перчем, а мустаците висяха чак до гърдите и придаваха на и без това дългото лице на продавача крайно унило изражение. До грамадния ПОС терминал с олющени копчета лежеше не по-малко солиден калкулатор със светлинна батерия. Докато Полина омагьосано го гледаше, мустакатият старателно огледа всеки сандък, сякаш търсеше за какво да се заяде и разочаровано кимна:
	— Добре. Само че извинявайте, момци, но пари нямам.
	— Какво значи — нямате?! — смая се Станислав.
	— Ами това значи. Годината не беше успешна. Лебедианците построиха наблизо нова модерна станция с хипермаркет и на Хох започнаха рядко да идват кораби, в един от складовете падна метеорит, доставчиците вдигнаха цените, пък и пръстът ми… — Продавачът показа иззад щанда крака си, до коляното в гипсопласт.
	— На мен ли ще ми разправяш за неуспешна година?! — не издържа капитанът. — От този рейс зависи по-нататъшната ми съдба!
	— Тогава за какъв дявол ги мъкнахме дотук? — възмути се и Тиодор и с грохот пусна на пода дръжката на платформата. — Не можахте ли да кажете веднага?
	— В такъв случай нямаше да ги донесем — с досада съобрази Полина. — А сега той явно се надява, че ще ни домързи да ги влачим обратно.
	— Ако щете заколете ме, нямам и стотинка — уморено разпери ръце продавачът. Очевидно Станислав не беше първият кредитор, опитал се да изкопчи от него пари. — Или ще ви платя в консерви или ги връщайте на доставчика.
	— А той ще ни плати ли курса обратно?
	— Не съм убеден — честно отвърна мустакатият. — Но консерви ще получите два пъти повече. Ние сме хора бедни, но честни.
	Станислав нервно се огледа, търсейки на какво да излее гнева си. Магазинчето наистина изглеждаше окаяно: две трети от олющените рафтове бяха празни, изкуствената папрат в ъгъла беше избеляла от слънцето, а и гипсопластът красноречиво свидетелстваше за финансови проблеми — кой мазохист ще се съгласи месец и половина да куца с това нещо, ако съвременните технологии позволяват дори бедрена кост да зарасне за седмица?
	— Добре — неохотно промърмори капитанът и отпусна юмруци, — какво да те правим, давай консервите.
	Продавачът не изрази нито радост, нито огорчение.
	— Изберете си — разреши той. — Ако искате от тези, ако искате от рафтовете. Ще разпродам останалите и ще затворя магазина, и без това няма смисъл…
	Станислав се почувства като алпинист, който е повлечен в пропастта от падналия си партньор, за когото е вързан. Хем няма в какво да го обвини и е невъзможно да го накаже повече, хем никак не му се иска да му съчувства.
	— Някой идва насам — съобщи Ден, проследи с поглед стената, сякаш беше стъклена и уточни: — Трима. Хора.
	— Отлично. — Капитанът се обърна към продавача. — Ако купят нещо, ще ни дадеш поне част от…
	Купувачите се поколебаха пред вратата, а после едновременно (макар и малко трудно) се втурнаха през нея и нестройно закрещяха, размахвайки два бластера и един вибронож:
	— Никой да не мърда! Това е обир! Бързо събирайте всичко ценно и го слагайте в тази торба!
	Съдейки по размера на торбата, крадците или бяха големи оптимисти, или много обичаха консерви. Във всеки случай тя така си остана самотно да лежи на пода. Космолетците се спогледаха и пилотът с гробовен глас озвучи общата мисъл:
	— Е, сега загазихте, нещастници!
	Сега се спогледаха крадците, но не успяха да измислят достоен отговор. Ден и Тед се хвърлиха напред като отвързани кучета.
	Крадците, които се надяваха да уплашат мирните работници чак до паралич и хълцане, се объркаха от такава внезапна и яростна атака. Само един от тях успя да стреля и не уцели, защото Ден безпогрешно определи най-опасния противник, провря се под ръката му и я дръпна нагоре, а после преметна крадеца във въздуха и го удари в пода, като го лиши от дъх и съзнание.
	Вторият крадец безразсъдно сметна посивелия капитан за лесна плячка и се нахвърли на закрилия с тялото си Полина Станислав. Рефлексите се оказаха по-бързи от мисълта. В следващата секунда нападателят стенеше и лежеше на пода с извита зад гърба си ръка, а виброножът едва чуто жужеше до ухото му.
	Третият се биеше още по-лошо, отколкото стреляше. Тиодор със засилка му изкара въздуха и го накара да се превие, после го изправи с удар в челюстта и замахна за финална пластика на носа му, но в този миг отстрани нападна Ден и с къс рязък удар прати обирджията в нокаут.
	— Ей — възмути се пилотът, размахвайки сърбящия го от неизлятата ярост юмрук, — този беше мой!
	Киборгът сговорчиво се наведе, хвана крадеца за яката и го изправи във вертикално положение, а Тед с наслада довърши започнатото. Нещастникът направи още един пирует, по-хубав от предния и падна накръст върху вече поваления си другар.
	— Стига! — сепна се капитанът. — Какво правите? Те вече се предадоха!
	— Така ли? — Пилотът недоверчиво ритна долното тяло. — А така агресивно лежат…
	— Тед, аз на кого говоря!
	Но Тиодор вече се беше успокоил и с вид на тържествуващ вампир се отдалечи, смучейки разбитото кокалче на юмрука си.
	— Извикайте полиция — нареди Станислав на продавача, който все така не изразяваше никакви емоции, освен тъжна покорност на съдбата. — И ми дайте няколко по-здрави въжета.
	— Ей, защо веднага полиция, дайте да се разберем! — хленчеха вързаните крадци със съвсем други, изплашени и унизени гласове. — Ние само искахме да ви уплашим и да вземем мъничко пари, че съвсем обедняхме, даже няма с какво да се погасим… Ама влезте ни в положение, нали всички имаме черни дни…
	Капитанът отмъстително затегна по-здраво въжето.
	Докато Ден пренасяше сандъците в склада, Полина и Тед огледаха рафтовете, но не намериха почти нищо интересно и разочаровано се върнаха на щанда.
	— Желаете ли още нещо? — заучено попита продавачът.
	— Аха — кимна Полина. — Кажете, моля, къде е тоалетната? Обожавам историческите музеи.

	* * *

	— Какво е това? — Вениамин измъкна от най-горния отворен сандък една консерва и лицето му се удължи още повече. — Три сандъка с консервиран хляб?
	— Два — мрачно го поправи капитанът, преподреждайки кутиите в склада, за да освободи място за „хонорара“. — И един с консервирана сланина.
	— За какво са ни?
	— Нямам идея. — Станислав накратко разказа историята за сдобиването с провизиите.
	Вениамин по-внимателно погледна етикета.
	— Какво пък, пресни са и можем да ги продадем без проблем — бодро заключи той. — Или дори да ги изядем сами, и без това скоро трябва да попълваме запасите си. А като имаме предвид, че сме ги получили по цени на едро…
	— Всичко е наред, Венка. — Капитанът взе консервата от ръцете му и я хвърли обратно. — Не съм разстроен.
	— Наистина ли? — недоверчиво попита докторът.
	— Абсолютно. Вече разбрах, че неудачниците се привличат един друг и няма какво да се направи. Интересно, с какво ще се разплатят миньорите за пощата си — с колетите си с домашни бисквити и вълнени бабини чорапи или с няколко тона руда?
	— Разстроен си — огорчено заключи приятелят му.
	— Не. Поне не толкова, че да ме утешаваш като дете. Псст!
	Вениамин и котката, съсредоточено душеща ъгъла на сандъка, отскочиха встрани и се втренчиха в капитана с еднакво неодобрение.
	— Миньорите са богати момчета. Според условията на договора си, те седят на Самородка вече повече от година без прекъсване, компанията щедро ги компенсира за тежките условия на труд, а няма за какво да харчат заработеното. Там дори няма ни един бар.
	— Дали и ние да не започнем работа при тях в шахтата? — неубедително се пошегува Станислав, вдигна сандъка и го сложи на разчистения рафт. — Тъкмо ще се скрием от кредиторите.
	— Засега никой не ни притеснява. Имаме още няколко месеца.
	— Аха — съгласи се капитанът и благоразумно не го поправи, че „само“, а не „още“. Иначе Венка няма да го остави на мира и съвсем ще му развали настроението с опитите да го повиши.
	Ден свърши своята част от работата и тихо приседна на края на масата с чаша чай, но тутакси до него от двете му страни седнаха Полина и Тиодор, които си намигаха и се подхилваха.
	— Ето, това ти е от нас. — Пилотът тържествено тръшна пред рижия голяма консервена кутия с етикет „Вишна в сироп“.
	— Подигравате ми се — констатира Ден, но взе консервата. Повъртя я в ръце, поколеба се, сякаш очакваше двамата да станат и да си отидат, след като са се позабавлявали. Не дочака, и без да вдига очи, неуверено попита: — А за себе си купихте ли нещо?
	— Не-е — печално каза Полина. — Тед не намери бира, а шоколадът беше бял.
	— Аз мислех, че ти обичаш и бял.
	— Обичам. Когато той е такъв отначало, а не заради жизнените обстоятелства. В това магазинче половин година е нямало доставки и всичко прилично отдавна е изкупено. Даже вишната беше последната. — Момичето така тъжно изгледа консервата, че Ден без много приказки я отвори и я сложи на средата на масата.
	Няколко минути се чуваше само дрънченето на вилиците по метала, докато в консервата не остана последната вишничка, която взаимната вежливост направи неприкосновена.
	— Ех, да беше ме видяла мама! — мечтателно промърмори Полина, като топеше вилицата в сиропа и я облизваше, за да удължи удоволствието. И понеже приятелите й нищо особено не забелязаха в тези й думи, обясни: — Имам алергия към вишни.
	— Тоест сега ще се обринеш, ще подпухнеш, ще се хванеш за гърлото и ще трябва в галоп да те носим в медицинския отсек? — предпазливо уточни Тиодор.
	— Не-е, предварително изпих едно хапче — успокои го момичето. — Няма да се лишавам от такова удоволствие заради един анафилактичен шок я!
	Котката скочи на масата, предпазливо подуши острия край на консервния капак, сбърчи муцуната си и се извърна. Тръгна по-нататък, внимателно поставяйки дългите си тънки лапи между чиниите.
	— Ама че е нагла! — учуди се възмутено Тиодор, но го домързя да стане и да я събори на пода. — Вече изобщо не се бои от нас.
	— Че защо да се бои? — Полина сграбчи котката под хлътналия корем и без да обръща внимание на мрачното й ръмжене, започна любовно да гали гърба й. — Тя е още котенце и трябва да е ласкава и игрива… ох!
	Котката скочи на пода, отърси се, победоносно навири опашка и се запъти към диванчето. Днес тя наистина беше непривично общителна, но зооложката доста преувеличи относно „ласкава“.
	— Полина — замига обаждане от Вениамин на комуникатора й, — излез, моля те, в коридора.
	Гласът на доктора беше толкова странен, че приятелите едновременно отместиха столовете си и станаха, а после си спомниха нещо и също така синхронно се наведоха и вилиците им се кръстосаха в консервата като шпаги.

	* * *

	Вениамин ги чакаше на прага на каютата, без да се решава да прекрачи вътре, а Станислав изцяло разделяше опасенията му. Странно омекналият грозд лежеше върху цистерната като спукан балон. Под него личаха очертанията на стола. По страните на цистерната и на пода до нея сивееше, червенееше и зеленееше нещо непонятно какво — или плесен, или лишеи, или пък колонии от бактерии, кръгли и изпъкнали. От някои даже стърчаха власинки или раздвоени стъбълца и докторът можеше да се закълне, че част от тях се обърнаха към звука от отваряне на вратата.
	— Излюпили са се! — радостно изпищя Полина, хвърли се към цистерната и махна стола от нея. Празната обвивка от грозда с мляскащ звук падна на пода. Момичето скокна на стола, запретна ръкав и пъхна във водата ръката си до лакътя. — А-а-а, вижте каква прелест!
	Тиодор предпазливо, прескачайки най-големите петна, се приближи до момичето. Под теглото на двамата столът мъчително заскърца и пилотът побърза да скочи, но успя да види, че в шепата на Полина се гърчи нещо като две черни червейчета или попови лъжички.
	— Приличат на пиявици — забеляза пилотът.
	Момичето страхливо разтвори длани и „пиявиците“ паднаха обратно в цистерната.
	— Дайте ми фенерче! — нетърпеливо поиска зооложката.
	В пронизалия водата лъч космолетците съзряха страшновато, но омагьосващо зрелище. Водата гъмжеше от черни чертички, сякаш в нея бяха изсипали чувалче с живи пирони, от дъното растяха някакви нишки, нанизани с водни мехурчета, а по стените бяха залепени бради от мъх. Зелената тиня забележимо беше намаляла, явно личинките бяха оценили усилията на екипажа.
	— А тази гадост откъде се взе? — Станислав отлюспи от края на люка парче от „лишея“. То се оказа грапаво, но също така и хлъзгаво като котешки език. На тавана също нещо беше успяло да се вкорени, отчасти висейки надолу, отчасти като лепкава разклонена лиана пълзейки по обшивката.
	— Пак оттам — Полина посочи надупчената обвивка на грозда. — Тези черни зрънца хайвер, които помислихме за неразвити, са се развивали по друга генетична програма. Мерак е планета с немногочислена биоценоза, там няма други многоклетъчни същества, нашият пасажер спомена за това. От едни зрънца се излюпват растения, а от други — животни, които по време на растежа си продължават да се диференцират, отдалечавайки се по еволюционното дърво…
	— Стоп — разтърси обърканата си глава капитанът. — Имаш предвид, че от тези пиявици може да израсне нещо друго, а не меракийци?
	— Меракийци — възрази Полина. — Просто различни. Само си помислете — зооложката хвана капитана за ръкава и бавно, одухотворено, като в картинна галерия, показа с широк жест каютата, — в тази цистерна… е, и малко извън нея… е затворен цял един свят! Риби. Амфибии и рептилии. Птици. Разумни същества. И всичко това от съвършено еднакви зрънца хайвер! Нима това не е прекрасно и удивително?
	— Луда работа — обобщи Тиодор. — Да нямаш роднини на Хох?
	Станислав се съмняваше, че би допуснал такова буйство на извънземната еволюция, ако знаеше за него отпреди. Но определено нямаше как да върне тези консерви на доставчика.
	— Но сега поне не можем ли да изхвърлим излишното? Ето онова от тавана и тази гадория, която пълзи към крака на Михалич…
	Техникът погледна надолу и бързо отскочи.
	— Тук няма нищо излишно! — възмути се зооложката, отне „лишея“ от капитана и внимателно го сложи на мястото му. — Всички те са тухлички от хранителната пирамида: растенията се хранят с неорганични вещества и светлина, животните ядат растенията и други животни. Ако махнем долното ниво, цялата система ще рухне!
	— Тоест меракийците всъщност се ядат едни други? — потръпна Вениамин.
	— Ами да — невъзмутимо потвърди Полина. — Както и ние. Само че ние сме разделени с храната си от стотици хиляди години еволюция, а меракийците… от мъничко по-малко.
	— Ако Анастасия можеше да чуе това — изхъмка Тиодор.
	— Тя изобщо не възразяваше срещу борбата в рамките на един и същ вид. Да беше видял лицето й, когато се сблъскахме до кофата за боклук! Още малко и щеше да ме убие.
	— Полина — с досада я прекъсна капитанът, връщайки се към основната тема. — Първо, изглежда, че ти се заблуждаваш относно значението на думата „мъничко“. И второ, аз нямах намерение да превръщам кораба си във филиал на Мерак!
	— Няма и да успеете — утеши го Полина. — Мерак е единствената планета, на която меракийците могат да завършат своя цикъл. Затова те така се стремят да си хвърлят хайвера там. Ако до края на третата седмица от рождението на личинките, от които трябва да се развие висша форма на живот, те не попаднат в строго определено морско течение, ще загинат. Но ние ще ги докараме навреме, нали?
	— Може би — внимателно потвърди Станислав, който вече се страхуваше да предположи. — Но едно е аквариум, а съвсем друго — пълна каюта с праисторическа джунгла! С такива темпове те ще напълнят целия кораб за седмица. — Капитанът отново погледна тавана. Лианата беше успяла да се обзаведе с още няколко разклонения, куп въздушни корени и нещо, приличащо на пъпка и в същото време на затворено око.
	— Едва ли — побърза да каже зооложката. — На втория или третия ден личинките ще преминат на хранене с водна растителност, а после и със земна. Хранителната пирамида силно се стеснява към върха. Например дневната норма на една жаба са сто комара, така че личинките бързо ще изчистят тук. Мисля, че е достатъчно да затворим вратата и нека този малък уютен свят се развива по своите закони.
	— Докато по вратата не почукат отвътре? Полина, надявам се, че сега знаем всичко, което можем да очакваме от меракийския хайвер? Или ти си ни запазила още някое „прекрасно и удивително“ нещо?
	— Това е всичко — обидено засумтя момичето. — Аз просто не исках да ви натоварвам с такива дреболии.
	— Е, да, по-добре е веднага да ме натовариш с проблеми. — Станислав още веднъж се огледа, неодобрително поклати глава и излезе от каютата. Полина петнадесет секунди честно се терзаеше от угризения на съвестта, а после клекна, извади таблета си и с упоение затрака по него, сякаш вземаше интервю от най-близката купчинка мъх.

	* * *

	В най-гадния и натрапчив кошмар на Тед винаги гаснеше светлината. Постепенно, карайки го все по-силно да напряга очите си, докато не започнат ужасно да го болят, но без резултат. През сивата пелена се мяркаха само алените светкавици на аварийната сигнализация, а воят на сирените късаше нервите му и го караше да греши още по-често и с по-фатални последствия. Корабът се снижаваше и беше невъзможно да го вдигне от тази височина („Защо?!“ — протестираха логиката и опитът, но сценарият на кошмара уверяваше: „Не може и даже не се опитвай!“) Автоматиката отказа, неловките пръсти бъркаха ръчките и копчетата, които дори бяха изчезнали от обичайните си места, диспечерът крещеше нещо неразбираемо и вече ставаше дума не за приземяване на кораба, а да го накара да падне върху нещо ненужно и желателно да не е много твърдо…
	… Когато Тед отвори очи, в каютата беше тъмно. Пилотът приближи треперещата си ръка към лицето, видя фосфоресциращата рамка на комуникатора, промърмори:
	— Мамка му! — отново стисна очи и се обърна на другата страна, завивайки се чак до очите с одеялото.
	Не беше сънувал тази глупост повече от три месеца, откакто след дълги упорити тренировки беше повярвал, че ще може безпроблемно да приземи кораб и в пълна тъмнина, ориентирайки се по озвучените от компютъра данни и запомняйки наизуст всяка вдлъбнатинка на пулта, да не говорим за копчетата.
	Тежкият ирационален ужас отстъпваше, но сирената продължаваше да вие.
	„Защо Маша не я дублира на моите терминал и комуникатор?“ — сърдито си помисли пилотът и веднага се събуди окончателно. Аварийната сирена?!
	— Я-а-у… — носеха се приглушени, вледеняващи кръвта звуци или от коридора, или от гост-командната. — Я-а-а-у…
	— А, да се провалиш вдън земя дано! — с ненавист измърмори Тиодор, който най-после се сети каква е работата. — Ден и нощ няма спокойствие с теб…
	Младежът поседя на края на леглото няколко минути, стискайки с ръце слепоочията си. Разбра, че е безполезно да се надява да настъпи тишина, а сънят му си е отишъл безвъзвратно и се отправи да изключи „сигнализацията“ ръчно.
	След тъмната каюта (и особено след неприятния сън) нощното осветление в коридора и гост-командната изглеждаше на пилота едва ли не като празнична заря и отначало дори го накара да присвие очи. Котката седеше в нишата на илюминатора, гледаше звездите и виеше така самозабравено, сякаш в предишния си живот е била вълк. Тя забеляза самеца, явил се на страстния й призив, чак когато над главата й изсвистя чехъла му. Тутакси млъкналата и присвила уши котка се стрелна като лазерен лъч към навигаторския пулт, като бутна стоящата на края му кутия. Бучки захар като шрапнели затракаха по пода.
	Тед се опомни и обу вече приготвения за стрелба втори чехъл. Оставаше да събуди целия кораб! Впрочем иззад облегалката на диванчето се показа една рижа разрошена глава и сънено попита:
	— Какво става?
	— Нищо — с досада се сопна пилотът. — На теб не ти ли пречат тези вопли до ухото ти?
	— Не, аз ги филтрирам — честно отвърна киборгът. — Като несъществени.
	— Мря-а-а! — обидено потвърди котката от пулта.
	Пилотът се намръщи:
	— Толкова филтри не мога да си натъпча в ушите. Всъщност ти защо спиш тук? Клаустрофобия ли те мъчи?
	Ден сериозно помисли и отрицателно поклати глава:
	— Не. Не се страхувам да спя в каютата. Просто тук е по-хубаво.
	— Защо?
	Рижият се поколеба. Обяснението беше дълго и както му се струваше на Ден, много глупаво. В каютата нямаше нито една негова вещ. Всъщност той изобщо нямаше лични вещи, освен пуловера, който не сваляше. Но тук поне имаше късо, кривокрако диванче, а не стандартна, макар и ортопедично правилна койка. На диванчето се налагаше да се повърти, за да намери удобна поза и затова Ден го харесваше. А и заради предоставения избор. Да, на екипажа се полага да спи в каютите, но не е заповядано. В отличие от „оборудването“.
	— И-и-ау! — пак напомни за себе си котката и Тед на мига забрави за въпроса си.
	— Котенце, а? — зловещо уточни пилотът, спомняйки си последния разговор с Полина.
	— Съдейки по ред косвени признаци, тази особа вече е достигнала полова зрялост — заключи Ден и стана от дивана.
	— И сега ще удовлетворим нуждите й! — Тиодор кръвожадно се протегна за стоящия в ъгъла лост, но в последния момент се смили и го замени с мопа. — Пис-пис-пис — нежно загука той, бавно приближавайки се към мустакатата сирена.
	— Йоу-у-у… — чувствено зави тя и се изви така, че пилотът видя едновременно и муцуната й, и задницата й с призивно вдигната опашка. Излъган от такава покорност, Тед прехвърли мопа в лявата ръка и се опита да хване котката, но в последния момент дамата реши да пококетничи, игриво одра кавалера и скочи от пулта. Мопът два пъти безрезултатно удари пода, а после се заби отстрани в диванчето. Тиодор падна на колене и мушна под него дръжката. Котката засъска и зашумоля, като или се дърпаше от нея, или смело я атакуваше.
	— Ясно ли ти е сега?! — със страшен глас се осведоми пилотът, реши, че певицата вече е достатъчно наплашена и ще се откаже да гастролира поне до сутринта, опря се на мопа и се изправи.
	— У-а-а-у! — неотстъпчиво се донесе изпод диванчето.
	Тед от сърце го ритна.
	— Яу-яу-у-у! — отвърна той като пищяща играчка.
	Ден се наведе и повдигна диванчето от единия край. Котката я нямаше там. В дъното зееше правоъгълна дупка към раклата за спално бельо. Мопът също не влизаше, не желаейки да се сгъне не само под нужния ъгъл, а под какъвто и да е.
	Тед замислено погледна ръцете си — дясната, прясно издрана и безмилостно боляща, и лявата, току-що заздравяла. Беше му жал и за двете.
	— Омотай я с нещо — посъветва го Ден.
	Пилотът кимна, съблече тениската, омота я около ръката си и предпазливо я пъхна в дупката. Котката тутакси излетя оттам право в лицето му, скочи на голите му рамене, украси ги със сложна татуировка и се втурна през гост-командната към коридора. Изпуснатото диванче грохна на пода и отчасти на Тед, който се опита да го хване.
	Киборгите се оказаха по-добре приспособени към лова на котки. Ден направи красив вратарски скок за ниска топка и успя да сграбчи опашката. Вместо да се обърне и да обясни на ловеца грешката му, котката неочаквано реши, че щом я е хванал, значи е достоен и също се просна по корем на пода, мъркайки и движейки нетърпеливо лапите си.
	Обаче вместо любовна игра, Тиодор подскочи и я захлупи с една метална кофа, която Михалич все забравяше да замъкне в леговището си.
	— Аха, падна ли ми! Е, вече можем спокойно…
	— Яу-у-у… — тъжно изхлипа котката под кофата и приятно учудена от акустиката, вече по-уверено продължи: — Я-я-а-ау-у-у!
	— Изглежда, че няма да млъкне доброволно — разочаровано отбеляза Тед. — Дали да не я изхвърлим тихомълком зад борда, докато никой не е видял?
	— Полина няма да ни прости. — Ден бавно се надигна от пода, щадейки ранения си и отново ударен хълбок.
	— Ще й кажем, че сама е излязла.
	— В открития космос?
	— В отворения шлюз! А космосът е трагична случайност.
	Пленничката притихна за миг, а после се разпя с такива трели, че в гост-командната се появи още една благодарна слушателка.
	— Какво правите? — възмути се тя още от прага. — Не ви ли е срам да мъчите така бедното беззащитно същество?!
	— Според мен, изобщо не я е срам. — Пилотът се обърна и демонстрира окървавените си рамене на Полина.
	— Много важно, няколко драскотини! Тя не го прави от злоба, просто хормоните й играят.
	— Нека играят, но за какъв дявол пеят? — Тиодор вдигна намачканата и прашна тениска.
	— Това е природа, няма как да я промениш с мопа! На животното му е зле, а вие издевателствате над него!
	Момичето се приближи до кофата и я преобърна, преди Тед да успее да я спре. Колегите й видяха две диво блеснали очи, а в следващия миг котката вече я нямаше там.
	— Ето — с упрек каза пилотът, — сега отново трябва да я ловим.
	— Защо? — учуди се Полина. — Ние с нищо не можем да й помогнем. Ще покрещи три-четири дни и ще се успокои.
	— На нея да й помогнем? Три-четири? Веднага ми дай значката! — поиска Тиодор. — Тя ти влияе зле.
	— За нищо на света! — Момичето патетично притисна ръка до гърдите си, макар че „наградата“ на природозащитниците беше останала върху комбинезона в каютата. — Без-с-с-ценното ми…
	Котката видя, че общото внимание е насочено към друга самка, обиди се, скочи на масата и възмутено зави срещу изменниците. Звукът беше толкова висок и противен, че Полина незабавно премина на страната на злото и тримата приятели заедно започнаха крадешком да обкръжават певицата.
	— Маша, включи всички светлини! — изгромоля от коридора.
	Заслепените участници в Дивия лов се вцепениха, напразно опитвайки се да се престорят на холограми.
	Капитанът само ги изгледа, но всички, без котката, се почувстваха като направили беля котараци.
	— Станислав Федотович, ние… — плахо започна Полина.
	— Виждам — тежко пророни капитанът и се обърна. — Маша, нощен режим!
	— По дяволите… — тихо и обречено изскимтя отново възцарилата се тъмнина, имайки предвид или ситуацията като цяло, или неочаквания ревизор.
	— Мм? — уточни Станислав.
	Тъмнината срамежливо мълчеше.

	* * *

	Щом капитанът тръгна към каютата си, като се прозяваше и се усмихваше под мустак, в коридора надникна разтревоженият Вениамин.
	— Какво става? Какви са тези викове?
	— Всичко е наред — сънено махна с ръка Станислав. — Нашите льохмани гонят котката.
	— Двама от тях ли?
	— Не, трима.
	— Значи наистина всичко е наред — успокои се Вениамин и се скри обратно.

	* * *

	На сутринта развинтените бушони на котката окончателно изгоряха. Тя се отказа от храна и дори от опитите да я открадне от чуждите чинии, изгуби цялата си необузданост и започна да ходи по петите на Станислав Федотович, като от време на време го изпреварваше и с гръмко мъркане падаше в краката му.
	— Защо си се лепнала за мен, глупачке? — ругаеше я капитанът и нарочно леко я настъпваше. — Нали ще те смачкам!
	— О-о-о! — блажено се просваше котката и гледаше Станислав с влюбени очи.
	— А за кого да се лепне? — ревниво забеляза Полина. — Тя инстинктивно отдава предпочитание на водача на глутницата, който ще я дари с най-силното и здраво потомство.
	— Откога котките ходят на глутници?
	— Добре де, на местната популация — поправи се зооложката. — Във всяко село има такъв — едър, на ивици, едноок и целият в белези. После половината котенца приличат на него.
	— Благодаря за комплимента — горчиво каза капитанът и за стотен път се спъна в недвусмислено извития гръб на котката. Обаче не нареди да я затворят — тогава жертвата на хормоните започваше да вие толкова гръмко и горестно, че Станислав се чувстваше като средновековен княз, изпратил нелюбимата си жена в манастир.
	— Ако на Самородка има ветеринарно магазинче, ще й купим едно вълшебно хапченце — обеща Полина.
	— Ако няма, аз ще намеря едно вълшебно въженце — измърмори капитанът.
	— Станислав Федотович, в действителност вие никога няма да направите такова нещо! — с укор възрази момичето. — Иначе щяхте да наредите да се изхвърли котката още на орбиталната станция.
	— По дяволите! — Капитанът с искрена досада се плесна по челото. — Заради проблемите с консервите и крадците съвсем забравих. Добре, ще я изхвърлим на Самородка.
	Посрамената зооложка отстъпи. Котката не. Тя беше готова да обича Станислав, докато смъртта не ги раздели, дори ако това стане по негова вина. Обхвана капитанския крак с лапички и с ридания се повлече след него, умолявайки за взаимност.
	— Всъщност котките са съпровождали капитаните още от времената, когато на корабите не е имало не само атомен реактор, но и парен двигател. — Вениамин наблюдаваше „неравния брак“ с умилението на човек, наивно убеден, че с него такова нещо никога няма да се случи. — Даже знаменитият адмирал Алкор, възглавяващ първия междузвезден флот, е имал любим котарак, който му е носел късмет и се е смятал за талисман на екипажа.
	— Именно, котарак! А не тази нимфоманка — Станислав раздразнено тръсна крак и котката се плъзна по пода в ъгъла, където с тихо ръмжене започна да се търкаля по гръб.
	Капитанът с облекчение се обърна към холографския подиум и трепна. Там лежеше зеленоока чернокоса девойка със залепени котешки уши, облечена с розови мини бикини и въртеше дългата си черна опашка.
	— Тя просто също иска любов — изгука Маша, подчертавайки най-важната дума.
	Но на Станислав и една котка му беше много.
	— Това транспортен кораб ли е или космически бардак? — Капитанът рязко се наведе към подиума и изключи визуализацията, давайки да се разбере, че е свършено с шегичките. — А аз жрица на любовта ли съм тук или какво?
	— Естествено, транспортен кораб — смирено каза докторът. — И ти, Станислав, не си никаква жрица, а маман на бардака.
	Екипажът задавено се закиска. Капитанът искаше и тях да смъмри, но размисли. Самородка всеки момент щеше да се появи на екраните, но този път събралият се в гост-командната екипаж не се радваше на отпуската, а напротив, помръкваше с всяка минута, страхувайки се да не я урочаса. Смехът поне малко разведри обстановката.
	— Има картина — най-после съобщи Маша. — Хващайте!
	Над всички пултове се разгърна едно и също изображение — висяща в пустотата синьо-сива буца с неправилна форма, сякаш направена от пореста глина. Там, където беше докосната от лъчите на звездата си, се виждаха оранжеви ивици.
	— О, а какъв е този пушек? — веднага забеляза Полина.
	Всички дружно се втренчиха във вирт-прозорците. Пожар във вакуума беше още по-голяма глупост, отколкото под вода. Въпреки това астероидът подигравателно показваше на космолетците дълъг сив език.
	— Това не е пушек — най-накрая съобрази капитанът и се успокои за разсъдъка си. — Това е прах. Или даже баластра, от такова разстояние не може да се разбере.
	— Там летят и по-едри отпадъци — намръщи се Тиодор. — Странно, това уж е легален занаят.
	— Вярно — Пощенската поръчка беше на съвестта на Вениамин и отговорният доктор се беше постарал да събере за клиента колкото се може повече информация, за да не пробута на приятеля си поредната котка в чувал. — Правата за обработване на Самородка принадлежат на галактическата корпорация „Зайцев и Ко“ и седемнадесет процента иридий са тежък аргумент, за да се спазва всяка буква на договора. Миньорите са длъжни да действат пределно акуратно, още повече: първо трябва да изчистят повърхността на астероида, за да не се разлети из космоса този боклук, който е лежал тук преди тях. Иначе корпорацията ще се лиши от лиценза си.
	— Тогава откъде се е взела тази гадост? И сякаш стърчи от точно от порта. — Ситуацията все повече не харесваше на Станислав.
	— Може да е авария — предположи пилотът. — Разузнавателният катер е загубил управление и се е врязал в площадката за кацане.
	— Тогава отломъците щяха да се разлетят сферично. А така изглежда… — Капитанът много искаше да греши, но Ден също беше виждал подобни „езици“ и когато паузата се проточи, уточни:
	— Насочен взрив?
	— Да. Маша, можеш ли да установиш връзка с астероида?
	— Теоретично, да — уклончиво отвърна изкинът.
	— А практически?
	— Твърде силни смущения.
	— Мже зрд бклк? — предположи Михалич.
	— Да, възможно е висящият над порта боклук да ги създава — съгласи се Станислав. Работата миришеше вече дори не на нарушение на техниката за безопасност, а на „мръсен“ взрив, който такава солидна компания никога не би купила. За такова нещо на интенданта щеше да му се наложи да лети на станция от типа на „Пазара“, където едва ли ще му напишат гаранционна карта с печат и счетоводна фактура за отчетност. — Или миньорите от някакви свои съображения замърсяват не само космоса, но и ефира.
	— Какво ли няма да направят хората, само за да не платят за превоза на товара си! — изтърси Тиодор.
	— Хайде да ги изнудваме: „Ако не ни платите, на всеки десет минути ще отваряме по един колет!“ — невесело се пошегува Полина.
	— Нали няма връзка — припомни Вениамин. — Няма да крещим в рупор я.
	— И какво, сега никак ли не можем да установим връзка с тях?
	— Ще установим — зловещо обеща капитанът. — Тед, приземи кораба.
	— Как? — обърка се пилотът. Твърде опасно беше да лети към „задимения“ и обсипан с отломки порт, освен това системата му за прикачване сигурно е пострадала при взрива.
	— Направо на почвата. — Съкратилото се по време на разговора разстояние позволи да се увеличи изображението и да разгледат един относително чист и равен участък недалеч от прашния език. — Ето тук някъде. А там ще облечем скафандрите с реактивни раници и ще стигнем до входа на собствен ход, тоест летене.
	Тиодор въодушевено кимна и мина на ръчно управление. Какво ли няма да направят хората, само за да им платят!

	* * *

	Реактивните раници стигнаха за всички, но Полина и Вениамин не умееха да ги използват, затова този път не възникнаха спорове кой ще остане на кораба.
	Най-ловък и пъргав, за срам на Станислав, се оказа Михалич. На него толкова често му се налагаше да работи в открития космос, ремонтирайки уреди или кърпейки пробойни, че в безтегловност техникът се чувстваше като риба във вода. Той пръв стигна до края на облака от боклук и разтревожено замърмори: нивото на радиация значително превишаваше нормата. Скафандрите ще издържат, но като се върнат, ще трябва старателно да ги почистят и дезинфекцират.
	— Значи наистина е взрив — заключи капитанът. Негодуванието към недобросъвестните клиенти постепенно се смени с тревога. Ако тук е имало нещастен случай, защо наоколо не кипят спасителни работи? Къде е аварийната техника, предупредителните светлини, сигнал SOS в крайна сметка?
	Разузнавачите плътно се приближиха към „езика“. Малки камъчета и отломки, вдигнати от взрива, неподвижно висяха във вакуума, сякаш времето около космолетците беше спряло. Тиодор щъкна с пръст едно камъче и то полетя напред, като бързо се загуби сред останалите.
	— Имам едно лошо предчувствие — мрачно каза пилотът, — че пощата вече не е нужна на тези момчета.
	— Ве пак трябва да почукаме на вратата и да се уверим, че получателя го няма. — Капитанът включи фенерчето, но нямаше много полза от него. Прахта и каменните отломки поглъщаха светлината като мръсна вода. Никак не му се искаше да се гмурка в нея, един дявол знае на какво ще се натъкне в тъмнината. Добре, ако е просто на някоя буца, ами ако е на стърчащата от нея арматура?
	— Дврвм пкр стната? — предложи Михалич.
	— Да, няма друг изход — съгласи се Станислав. — Тоест, навярно има, някакъв технически шлюз, но твърде дълго ще го търсим. Ако епицентърът на взрива е бил около вратата, то сега там е чисто като след пролетно почистване. Важното е да преминем през този облак.
	Един след друг разузнавачите се отблъснаха от място и полетяха покрай „езика“ към основата му. Техникът се оказа прав. Каменната пелена постепенно оредяваше, а металната обшивка на порта им позволи да включат раниците и да се възползват от магнитните подметки. Отначало беше непривично да вървят по стената, но после мозъкът преосмисли картината и противното ръчкане под лъжичката престана. Докато лъчите на фенерчетата на опряха в стените на шлюза, „преобърнат“ на деветдесет градуса.
	— Ето тук са заложили взрива. — Станислав за яснота раздвижи насам-натам лъча, който обрисува вдлъбнатина с неравни краища. — Взривната вълна е минала през тунела, разбила е пистата и изглежда, че е разкъсала на парчета стоящите в нишите за приземяване катери. Ето тези късове метал на системите за прикачване явно са от тях.
	— Може миньорите със своите сонди да са пробудили някое древно зло, дремещо в дълбините на астероида? — с треперещ глас предположи Полина, която, благодарение на камерите на шлемовете, не само слушаше разговорите на разузнавателите, но и със замряло сърце следеше придвижването им.
	По гърба на Станислав се плъзна лекият хлад на паниката, но тутакси беше решително потиснат.
	— Полина, не дрънкай глупости — строго заповяда капитанът и мина от стената на пода. — Че да не би древното зло да се пробуди в мен.
	— Освен това вратата не е затворена — добави Ден, който тъкмо я оглеждаше. — Взривното устройство просто е залепено на нея, без никакви опити да се завари входа или да се срине таванът. Изглежда, че са искали само да унищожат порта и корабите.
	— За да не ги подгони древното зло?
	Тиодор вдигна ръка и показа юмрук на камерата.
	— Аз исках само малко да ви ободря — обидено измърмори момичето. — С дружеска шегичка.
	Пилотът премести пръстите си в по-сложна конфигурация, намеквайки, че той и без това е толкова бодър, че няма накъде повече.
	— Тук има цепнатина — в това време съобщи рижият и промуши между стената и рамката на шлюза първо ръката си, а после и главата, — сега ще се опитам да се промъкна.
	— Гледай да не се заклещиш! — Станислав се приближи, но предупреждението му закъсня, киборгът вече се беше скрил зад стоманената плоча, а отвън беше останало само лявото му стъпало в масивен ботуш. То внимателно се извъртя и също изчезна.
	— Вътрешната врата не е повредена. Има кодово заключване, свети аварийният блок — делово и почти веднага доложи рижият.
	Капитанът прецени на око размера на цепнатината, реши, че още не е надебелял толкова и се вмъкна в нея. Вадим беше прав, трябваше да прави упражнения за корем. Не че той силно му пречеше, но и не помагаше.
	Ако не се смята изкривената външна врата, шлюзовата камера се оказа цяла и след някоя и друга минута Тиодор и Михалич се присъединиха към останалите.
	— Ако аварийната система е сработила, всички сектори са изолирани. — Пилотът напосоки натисна няколко копчета, но те бяха блокирани, както се очакваше. Само аварийният блок сърдито мигаше.
	— Важното е да е сработила до взрива, а не след него. В такъв случай някъде може да се е съхранил въздух. — Капитанът прецени всички „за“ и „против“ и реши: — Ще използваме най-близкия до входа отсек като шлюз, тях ги правят малки и необитаеми, в случай на подобна авария. Михалич, ще се справиш ли?
	Техникът неопределено измърмори нещо, но тутакси отвори пристегнатото към гърдите му ремонтно куфарче, догоре набито с инструменти и заприлича на отчасти разглобен робот. Екипажът с уважение му направи път към панела.
	— А ако там са останали хора? — отново се намеси Полина. Гласът й вече беше действително изплашен. — След аварията са се хвърлили към шлюза, а той се е затворил под носа им и са били отрязани и от предишния отсек. Вие ще отворите вратата, въздухът ще изтече и те ще загинат!
	— Към шлюза обикновено бягат вече в скафандри — саркастично отбеляза Тиодор. — Иначе какъв е смисълът?
	— Ама когато те гони древното зло…
	— Полина!
	— Мълча, мълча. Извинете, това е от нерви. — Момичето се вълнуваше повече от разузнавачите. Те бяха твърде заети с работата, за да се боят, а на нея й оставаше да работи само с фантазията си.
	Михалич с беззвучно, но осезаемо хрущене повдигна панела с отвертката и го извади от гнездото, доколкото позволяваше опашката от жици. Едни от тях премести, други включи към уред с допотопен вид, пощрака с прекъсвачите и бяла пара удари лицевите стъкла на скафандрите: въздух и мигновено изпарила се течност. Не беше много, явно по-голямата част беше изтекла през микроцепнатините по краищата на шлюзовата врата, образували се след взрива. Но даже такова количество даваше надежда, че останалата част от станцията не се е разхерметизирала.
	Тиодор пръв изгаси фенерчето си — в отсека гореше светлина, и то доста ярка. Както твърдеше капитанът, това се оказа „гардеробна“ с гнезда за скафандрите. Всички те бяха празни, при това повечето бяха широко отворени, а някои сякаш разбити, с пробити врати. Пилотът разочаровано разклати една от тях насам-натам:
	— Точно така, всички миньори са избягали.
	Навигаторът хвана изплувалата от едно гнездо обувка, повъртя я и я пусна.
	— А къде са останалите?
	— Искаш да си избереш чифт? — пошегува се Тед.
	Михалич, без да губи време, работеше с панела вече от другата страна на вратата.
	— Не, но дори ако целият екипаж е облякъл скафандрите направо върху дрехите си, то поне обувките трябваше да останат тук.
	— Дотичали са боси, по тревога, направо от койките? — предположи пилотът. — Ей, Михалич, предупреждавай поне!
	Външната врата се хлопна, вътрешната се отвори и коридорът се напълни с въздух. Едновременно с това се включи гравитаторът и станалите изведнъж тежки космолетци едва се удържаха на крака. Следващият отсек се оказа много по-голям и служеше за нещо като гостна стая или чакалня: с петдесетина кресла около десетина маси, в средата на всяка — холопроектор. Обичайно едва ли биха пуснали простите превозвачи на стока по-нататък, покрай мястото на охраната. Ден обърна към него главата си с камерата и Полина тутакси изохка:
	— Вижте, там лежи човек!
	— Не — киборгът се приближи, наведе се и вдигна находката за глезена, — само един крак.
	— Пусни го незабавно! — задавено заповяда капитанът, съмнявайки се, че бившият собственик на крайника безгрижно си е тръгнал, подскачайки на другия..
	Ден послушно разтвори пръсти и кракът тупна на пода.
	— Ама какво е станало тук, дявол да го вземе? — Тиодор погледна зад рецепцията и се дръпна, там чернееше огромно петно или засъхнала кръв, или сажди. — Мамка му, идеята за древното зло вече не ми се струва толкова идиотска!
	Капитанът преодоля отвращението си, наведе се и внимателно огледа петното.
	— Не, тук е действало съвсем съвременно зло — заключи той. — С плазмена винтовка, стреляли са почти в упор.
	— Дали да не си тръгнете оттам, докато не е станало късно? — жално помоли Полина.
	На заден план котката зави в тон.
	Но Станислав се плашеше по-малко от копелетата с оръжие, отколкото от мистичните чудовища.
	— Съдейки по състоянието на… хм… останките, това се е случило преди не по-малко от денонощие. — Капитанът се изправи. — Изглежда, че някой е нападнал станцията, застрелял е охраната, унищожил е центъра за връзка и отдавна е изчезнал, взривявайки порта след себе си.
	— Казвали са ми, че на Самородка живеят около шестстотин души — обади се Вениамин, който също не се отлепяше от наблюдателния екран.
	Космолетците дружно се втренчиха във вратата зад мястото на охраната.
	— Нещо съвсем не ми се иска да влизам там — промърмори Тиодор и в същото време помогна на Михалич да извади от гнездото спеклата се буца метал и пластмаса — явно в панела бяха стреляли с бластер.
	Техникът се забави не по-малко от половин час, преди вратата да се предаде и да се отвори, откривайки шестоъгълна зала с арки към коридорите във всяка стена. Всички те бяха неосветени и изглеждаха нарисувани с черна боя. Нямаше планини от трупове, както подсъзнателно очакваха космолетците, но и без тях картината не беше радостна — разхвърляни по пода вещи, инструменти и хартия, тук-там се виждаха петна кръв, а на едно място дори широка, водеща в един от коридорите ивица. Дали сам е допълзял или са го замъкнали там?
	— Ей, има ли някой жив? — извика Станислав, като включи външния високоговорител.
	Живи хора не отговориха, мъртви още повече.
	— Движение във втория коридор отляво — тихо съобщи Ден. — Движение в първия отдясно. Не по-малко от три големи топлокръвни обекта в централния, две единици оръжие.
	Капитанът кимна, с жест отправи екипажа обратно зад вратата (за да не изнервя обектите и той самият да не се натъкне на плазмен лъч) и се опита да продължи преговорите от прага:
	— Знаем, че сте тук! Не се бойте, нека за начало просто…
	В стената над вратата попадна един лазерен лъч, прекалено високо, за да е прицелен, или дори предупредителен. По-скоро нечии нерви не издържаха или ръката на „спусъка“ е отмаляла. Но Станислав реши да не рискува и бързо изскочи от отсека.
	Космолетците застанаха от двете страни на вратата и поред надникваха зад нея. В залата все така цареше тишина. От дупката в стената излизаше тежък черен пушек и капеше разтопена пластмаса, все по-рядко и по-рядко.
	— Е, и какво беше това? — високо попита Станислав.
	На стрелеца явно също му омръзна играта на криеница и рязко извика:
	— Кои сте вие? Какво искате?
	— Пощальони! — саркастично се обади Тиодор. — Носим ви колет от баба ви.
	В централния коридор вече отчетливо зашумоляха, зашепнаха и същият глас (изглежда, че главният) подозрително съобщи:
	— Ние чакахме поща чак другата седмица!
	— Ами извинете. — Станислав се изправи на вратата, демонстративно блокира бластера си с предпазителя и го пъхна в кобура. — Технически проблеми. Ще се разпишете ли на бланката или да караме пощата обратно?
	Не беше ясно какво в крайна сметка убеди миньорите — жестът на добра воля или баналният, неочакван в толкова напрегната обстановка въпрос, но от коридорите започнаха да излизат хора, бавно и предпазливо, приведени като готови при най-малкия шум да се шмугнат обратно в дупките си мишки. Повечето бяха ранени, небрежно превързани с парцали, един се спъваше на всяка крачка, на друг помагаше немлада жена, самата тя с разсечена брадичка. Имаше и едно малко момче, на около седем-осем години, което се криеше зад гърба на едър мъж, приличащ на избягал каторжник: черна четина, почервенели, враждебно присвити очи, изцапана с кръв дреха и насочен към лицето на госта бластер. Впрочем Станислав се съмняваше, че в подобна ситуация би изглеждал по-симпатичен.
	— Внимателно — капитанът предупредително вдигна ръце, — на скафандрите ни има радиоактивен прах. Знаете ли, у вас на прага се е взривила ядрена бомба.
	„Каторжникът“ се спря, внимателно разгледа космолетците и недоверчивите бръчици на челото му и в ъгълчетата на очите най-после се изгладиха.
	— Струва ми се, че отново започвам да вярвам в боговете — с чувство каза той и наведе оръжието. — Вие сте най-близкият кораб, който трябваше да долети на Самородка, но никой вече не вярваше, че ще го доживеем. Животоподдържащата система е извън строя, станцията изстива и губи въздух, а освен това имаме много ранени.
	— Виждам — съчувствено забеляза Станислав. — По-правилно би било да се каже „имаме малко здрави“.
	— Не, тези са почти добре — махна с ръка миньорът. — Пренесохме тежките случаи в медицинския отсек, но уви, с почти нищо друго не можем да им помогнем. Нямаме лекар, аптеката ни е ограбена…
	— Пирати ли са ви нападнали наистина? — Тиодор видя, че опасността е преминала и пръв се присъедини към капитана.
	— По-лошо — тежко отвърна миньорът. — Търговци на роби.
	Станислав най-после разбра къде са изчезнали обитателите на станцията и лицето му се вкамени, сякаш и той имаше вина.
	— Много ли са хванали?
	— Повече от петстотин души. Слабаци не се задържат на Самородка, деца и старци също няма. „Първокласна стока“, както казаха тези копелета — горчиво си припомни миньорът. — Уловът им се оказа толкова богат, че те даже не започнаха да претърсват кораба до последното ъгълче и да доубиват ранените. Вместо това взеха всичко, което представлява и най-малката ценност — гласът на мъжа трепна, — продуктите, водата, лекарствата, добития метал, техниката, дори изкъртиха холокристалите от централния компютър. Искаха да вземат и катерите, но те са направени по поръчка на компанията и са с твърде узнаваема форма, освен това могат да се прикачват само към тази станция. Тогава просто ги взривиха, за да не можем да напуснем Самородка и да подадем сигнал за помощ…
	Мъжът се олюля и замига често, опитвайки се да се задържи в съзнание, а Станислав се сепна и бързо попита:
	— Станцията има ли резервен изход със система за прикачване и гасене?
	— Да, разбира се. — Миньорът се справи с пристъпа на слабост и упорито изправи рамене. — В края на аварийния тунел.
	— Отлично. Обяснете на нашия пилот как да го намери и той ще вкара там кораба. Минете през шлюза, а ние ще дезактивираме скафандрите и ще пренесем ранените.
	— Вие вкарайте кораба, а ние ще започнем да ги пренасяме — реши мъжът. — За тях всяка минута е ценна.
	— Добре. — Станислав улови изплашения поглед на жената: ами ако внезапно появилите се спасители също така неочаквано изчезнат или въобще са й се привидели заради задуха, раните и умората? — Михалич, остани тук. Могат да възникват някакви технически проблеми, например с вратите. Момчета, да вървим за кораба!

	* * *

	След два часа транспортникът напусна Самородка, но изминаха не по-малко от шест часа, преди на кораба да се установи някакво бегло подобие на ред. Спасените бяха тридесет и седем, от тях на крака се държаха осемнадесет, а само седем ходеха успешно с тях. Всички трябваше да се прегледат, лекуват, да им се намери място, да се нахранят и напоят. Никой не капризничеше, даже момченцето изяде две консерви.
	И чак когато всичко горе-долу се подреди и вече не трябваше да се разкъсва между десет проблема, поравно изискващи капитанско решение, Станислав си позволи да седне на кухненската маса и да си направи чаша полупрозрачен чай от останалата запарка. Компания му правеше Харалд, едрият миньор, принудително приел задълженията на командир. Той изглеждаше не особено добре, но както и Станислав, не си позволяваше да се отпуска, докато не се убеди, че с хората му всичко е наред.
	След като отпи няколко пъти от чая, миньорът малко живна и започна сдържано (и затова още по-трагично) да разказва какво се е случило на станцията. Всъщност трябваше да го изгони в каютата и да му нареди да не издевателства над организма си, но Станислав разбираше, че сега на Харалд му е важно да се изприказва, иначе все едно няма да заспи.
	— Нападението ни изненада. На станцията се оказа предател, един от охраната. Той застреля колегата си, пусна вътре роботърговците и после отлетя заедно с тях.
	— Но как, никой ли не оказа съпротива?
	— Оказаха, естествено. Повечето момчета имаха ако не бластери, то поне парализатори и ножове… Но против киборгите те бяха безполезни.
	— Какво, те и киборги ли имаха?
	— Да, пет или шест. Тях ги пуснаха напред и съпротивата много бързо се прекрати. В буквалния смисъл на думата. Повечето спасени са тези, които избягаха в първите мигове. Например, това момче, Рики. Бедното дете беше толкова уплашено, че когато го намерих скрито под койката, риташе и крещеше, все едно го колят, защото не вярваше, че съм човек… Между другото, вие на борда имате ли киборги? То вече сто пъти попита наистина ли няма.
	— Откъде да се вземат при едни прости превозвачи? — Станислав Федотович реши, че щом досега миньорите не са разконспирирали Ден, то няма какво да нервира бедните хора, преживели такъв кошмар. Трябва само да предупреди рижия, за да не направи пак някой фокус.
	— Наистина ли? А ако намерим? — неловко се пошегува Харалд.
	— О, щом даже ние за месец не можахме да намерим… — изтърси капитанът. — Кхм. Слушай, Харалд, а дали случайно сред тези негодници нямаше един висок, слаб мъж с тъмноруси коси до раменете? Припрян, но с военна стойка. Около моите години.
	Миньорът неуверено поклати глава.
	— Аз не можах да видя всички. По време на нападението бях в работилницата, и докато мародерите се доберат до нея, успях да се въоръжа с лазерен поялник и да се спотая зад вратата. После замених поялника с бластер — Харалд хищно се ухили, намеквайки, че обменът не е бил напълно доброволен, — спасих още няколко души от тях и се скрих. Аз съм строил тази станция и я познавам като петте си пръста.
	Разговорът беше прекъснат от сигнала на комуникатора.
	— Стас, спешно ми трябва криокамерата — обезпокоено съобщи Вениамин. — Един от ранените е много зле.
	— Ами изхвърлете оттам предишните пасажери — уморено нареди капитанът, погледна опъналото се лице на събеседника и бързо обясни: — Не се притеснявайте, на тях им е все едно, те вече са мъртви. В смисъл, че бяха мъртви, още когато ги пъхнахме там.
	— Оригинален набор от товари имате вие — слисано отбеляза миньорът.
	— Как така да ги изхвърлим?! — възмутено се намеси Полина в разговора. — Ами морално-етичния ни дълг и уважението към починалите? А дипломатичните отношения с Мерак? А и ние с Вениамин Игнатиевич искахме да вземем повече проби от труповете, за научна статия! Нека по-добре да ги завием в термофолио и да ги сложим в склада, там е по-хладно и за едно денонощие няма да се размразят.
	— Правете каквото искате — махна с ръка капитанът, само да го оставят на мира. На фона на Самородка проблемите на замразените меракийци му се струваха същинска дреболия.
	Станислав отпи от почти безвкусната, но затова пък гореща вода и с въздишка си призна:
	— И екипажът ни е подбран оригинално.

	* * *

	След полунощ на кораба стана задушно. Системата за пречистване на въздуха не беше предназначена за такова количество пътници и работеше на максимум, но все пак съдържанието на кислород неотклонно падаше по един-два процента на час. За щастие измъчените миньори спяха и го изразходваха минимално, а до обед екипажът разчиташе, че ще приземи транспортника на Шии-Раа. Планетата принадлежеше на андромедците, но кислородната атмосфера, мекият топъл климат и слабо солените морета я бяха направили популярен туристически курорт, така че там бяха свикнали с хората. Ще се намери и специализирана клиника, и човешко посолство, което ще се погрижи за миньорите и ще им помогне да се върнат вкъщи.
	Заради Шии-Раа транспортникът се отклони от трасето и се наложи да се изчислява наново. Твърде рисковано беше да се върнат на Самородка и да продължат оттам. Михалич и без това едва-едва, с обещания и заплахи, изцеди от загасващия реактор необходимата енергия за гасене. А и облятата в кръв станция не предразполагаше за втора среща.
	Корабът беше изпълнен с необичайни звуци, но Ден мигом засече тихите стъпки и се обърна. На прага на гост-командната стоеше сгушено в одеяло слабичко разрошено момче и често мигаше с подпухнали от сън или от плач очи.
	— Привет — каза то и подсмръкна.
	— Привет — предпазливо отвърна рижият. Не, киборгът прекрасно знаеше какво са децата, откъде идват и как попадат там. Понякога ги беше виждал, когато придружаваше стопаните си извън кораба и след бягството, в града, но досега нито веднъж не се беше приближавал към тях и не беше разговарял. Съдейки по откъслечната информация, това трябваше да се прави някак по-особено и Ден се опасяваше, че момчето веднага ще го разконспирира. Затова се ограничи с неутралното: — Защо не спиш?
	— Ами така — сви рамене момченцето и се приближи. Краят на одеялото с шумолене се влачеше по пода. — На какво играеш?
	— Това не е игра. Това е програма за изчисляване на трасета.
	— А какви са тези шарени топчета?
	— Станции за гасене. — Ден докосна синьото „топче“ и пред навигатора се разгърна нов вирт-прозорец с подробна информация къде се намира, на кого принадлежи, състояние, капацитет, съвместимост с различни типове кораби, отзиви на пилоти, R-зона — минималното допустимо разстояние до изхода от червеевата дупка, обща характеристика на сектора. — Ето насам ще полетим, щом ви оставим на Шии-Раа.
	— Там също ли трябва да спасявате някого?
	— Надявам се, че не. — Рижият прехвърли в работното поле още няколко „топчета“, за да ги разгледа.
	Детето пристъпи от крак на крак и ни в клин, ни в ръкав заяви:
	— Аз се казвам Рики. Вече съм на осем години!
	— А аз Ден. — Навигаторът благоразумно пропусна фразата „физиологично състояние на организма — двадесет и три години и единадесет месеца“.
	— О, колко е хубава! — внезапно забеляза момчето. — Може ли да я погаля?
	— На. — Ден, без да гледа, сграбчи за врата лежащата на коленете му котка и я протегна на Рики.
	Пресипналото и обезсилено от любовните мъки животно се отпусна като сурово тесто. Станислав Федотович така и не й отвърна с взаимност, останалите хора също безсъвестно игнорираха мъченицата, затова тя нямаше вече какво да губи. Допълзя в навигаторското кресло да издъхне живописно и застъпилият на дежурство Ден просто я премести върху себе си — ако я изгони, отново щеше да завие.
	— А така не я ли боли? — изненада се момчето и я хвана през гърдите.
	— Тази седмица не.
	— А как се казва? — Рики сложи котката на рамото си и я почеса зад ухото.
	Тя дрезгаво измяука, оплаквайки се от съдбата си.
	— Не знам. Тя дойде при нас на космодрума, без чип и нашийник.
	— Ама как тогава я викате? — учуди се момчето.
	— Обикновено нашата зооложка я лови с едно старо яке. Ти не искаш ли да се върнеш в каютата?
	Рики наведе очи, заподсмърча и шепнешком си призна:
	— Там е тъмно и страшно. А чичо Харалд така хърка, че сънувам пиратите.
	— Те също ли хъркаха?
	Момченцето се изкиска, но почти веднага потръпна и по-плътно се зави с одеялото, вече заедно с котката.
	— Не, те просто са много лоши и страшни. Как мислиш, полицията ще ги хване ли?
	— Колкото по-скоро се свържем с нея, толкова по-голяма е вероятността — максимално честно отговори рижият. В космоса беше пълно със скришни места, към които водеше еднопосочен билет, където робският труд си оставаше най-удобният, изгоден и, уви, високоотпадъчен.
	— Те взеха татко ми. — Устните на Рики затрепериха. — Ами ако никога повече не го видя? Съвсем никога?
	Той не успя да се разплаче: котката реши, че умъртвяването на плътта все пак има граници и започна с възмутени вопли да се изтръгва от прекалено тесните обятия.
	— Може да легнеш тук — предложи Ден, щом процесът по укротяване на опърничавата приключи.
	Рики веднага зарадвано се качи на диванчето, подскочи няколко пъти по задник на него, за да провери колко е меко, премести възглавницата на другия край и се сети:
	— Аха, а ти после ще идеш да спиш и аз ще остана сам тук!
	— Няма. Аз съм дежурен до сутринта, а после ще ме смени пилотът.
	— За да не ни нападнат пак пиратите?
	— Не, ако на някой от пътниците му потрябва помощ. Докторът също не спи.
	Такова банално обяснение едновременно успокои и разочарова Рики.
	— А вашият кораб има ли оръдие? — с надежда попита той.
	— Не.
	— А пък пиратите имаха! — упрекна го момчето. — Отпред и отстрани.
	— Но ние не сме пирати — с основание възрази рижият.
	— А ако те все пак ви нападнат, как ще се биете с тях?
	— Никак. Ще се постараем да се засилим до скорост за скок и да влезем в червеева дупка.
	— Това не е героично — презрително провлече думата момчето.
	— Това е според инструкцията за малки транспортни съдове.
	— А ако пиратите ни догонят? — упорстваше Рики.
	— Нека първо се появят на екраните, пък после ще му мислим.
	— А ти боиш ли се от тях?
	— Не. Защо?
	— Ама те могат да те убият!
	— И аз мога тях.
	— А много ли си убил?
	— Единадесет — така просто и безстрастно каза Ден, че момчето даже не помисли да се усъмни.
	— Яко! — въздъхна то и се облегна на възглавницата. — Само че все пак хубаво наблюдавай екраните, става ли? За да не се промъкнат незабелязано.
	— Става.
	Рики дръпна одеялото до носа си, още малко се повъртя, нагласи възглавницата си по-удобно и с огорчение отбеляза:
	— Обаче все пак е жалко, че нямате нито оръдия, нито киборги. Вашите сигурно щяха да им разкажат играта!
	Рижият задавено се изкашля, за да потисне смеха си:
	— Ако се наложи, ще им я разкажем.
	— А ти си готин — заяви накрая момчето, вече със затворени очи.
	— Ти също — честно каза Ден и се върна към работата си.

	* * *

	На космодрума транспортникът беше посрещнат от два полицейски флайера, шест медицински и от личния катер на посланика. Добре че поне нямаше журналисти. На Станислав и така не му беше леко: първо му се нахвърли посланикът, който епилептично разтърси ръката му и го нарече „храбър галактически герой“, от което Станислав се намръщи като от болен зъб и виновно хвърли поглед на екипажа. После го наобиколиха доста по-малко възторжените полицаи. Беше ясно, че работа от такъв мащаб в тихото курортно местенце ни най-малко не им е нужна и ще се опитат колкото се може по-скоро да я прехвърлят на съответния отдел. След дълъг и досаден разпит те взеха пръстови отпечатъци на всички, сканираха ретините им и обявиха, че задържат транспортника за денонощие в порта, „ако възникнат още някакви въпроси“. Станислав беше убеден, че няма да възникнат, но не започна да спори. Екипажът и без това се нуждаеше от почивка, а корабът от почистване и проветряване.
	— Благодаря, Стас. — Харалд най-после се отърва от четината си и започна да прилича на бръснат каторжник. Но, както капитанът успя да се увери, в този случай външността беше напълно измамна. — Длъжник съм ти.
	— Остави това — махна с ръка Станислав. — Не сме направили нищо особено, просто ви докарахме до най-близката станция. Най-обикновено нещо.
	— Там е работата, че за теб е обикновено, а за повечето хора не е — уверено възрази миньорът.
	— Сега да не ме наречеш галактически герой — усмихна се капитанът. — И това въобще не е само моя заслуга…
	Станислав се запъна, гледайки как до катера Ден и Рики еднакво сериозно си стискат ръцете за сбогом.
	— Да — съгласи се миньорът. — Имаш забележителен екипаж. Надявам се, че успехът ще ви съпътства и по-нататък.
	— Нека по-добре да се обърне с другия си край към нас — невесело се пошегува капитанът.
	— Защо, проблеми ли имате?! — застана нащрек Харалд.
	— Ами как да ти кажа… — На Станислав му беше неловко да се оплаква от проваления рейс на човек, загубил много повече. — Неголеми финансови трудности. Нищо, ще се справим.
	— А ние не ви платихме, ядохме храната ви, дишахме кислорода ви и ви накарахме да се отклоните от маршрута си — огорчено каза Харалд. — Не, наистина съм ти длъжник. И недей да спориш, вие сте галактически герои!
	— Добре, убеди ме — разсмя се капитанът и двамата с миньора също си стиснаха ръцете.

	* * *

	След корабния задух и теснота, вечерният въздух на Шии-Раа се усещаше като чист озон, опияняващ и гъделичкащ носа като шампанско. Космолетците бяха дошли в пика на туристическия сезон — най-дългите дни, най-хубавото ясно време, — залязващият Йитар беше оцветил небето в цвета на сок от морков, а леките перести облачета изглеждаха като златни стружки. Човек можеше да им се любува безкрайно, но желателно в шезлонг на брега на морето, а не през сините ивици, протичащи по оградата от силово поле на космодрума. Зад линията на хотелите се чуваха съблазнителният шум на вълните и крясъците на водните гущери, под обувките на космолетците скърцаше пясък — три пъти на ден чистеха пистата, но вятърът отново я посипваше.
	— Ех — печално каза Тиодор, седейки на най-горното стъпало на корабната стълба, — да можехме да дойдем тук за седмица-две просто така, да се повъргаляме на плажа. Или поне да докараме някой товар, в такъв случай ще ни дадат виза.
	— Аха — съгласи се Полина, подпирайки с юмрук бузата си като баба на пейката пред къщи. — Казват, че покрай рифовете се въдят такива петнисти прилипала, страхотни! Всяка година изяждат по няколко туристи. Да можеше да ги видя…
	— Важното е да не вземеш участие — изхъмка пилотът, който внезапно почувства, че и на стълбата съвсем не му е зле.

	* * *

	Вениамин съкрушено поцъка с език и затвори аптечния шкаф. Лекарствата в него силно намаляха, а превързочни материали изобщо не останаха. Досега екипажът практически не се беше разболявал, но ако запасите не се попълнят, по закона на гадостта незабавно ще започне, при това всички до един и с усложнения. Трябваше да иде при капитана и да го постави пред тежък избор: сит или здрав екипаж?
	Станислав, с ръце зад тила си, правеше коремни преси. Съдейки по почервенялото му лице, той се занимаваше отдавна с това. Съдейки по съсредоточения, обърнат навътре поглед — безрезултатно, защото капитанът като че ли се опитваше да излекува със спорт душевното, а не физическото си здраве.
	— Колко направи? — поинтересува се от прага Вениамин.
	— А? — Станислав спря. — Не знам, не броях…
	Докторът разбра, че е познал причината за тази ударна тренировка.
	— Какво? — попита направо той. — Скенерът е показал, че има два киборга на кораба?
	— Не — слабо се усмихна капитанът, все така потънал в мислите си. — Друго е. Лично.
	— Странно, изглеждаш точно така.
	Станислав стана, дръпна надолу подгизналата си от пот тениска и се приближи до терминала. Изтегли един от вирт-прозорците на преден план и мълчаливо го обърна към приятеля си.
	— А, да, вече съм виждал тази снимка — вгледа се Вениамин. — Вашият отряд, нали?
	— Да. Две хиляди сто двадесет и пета година. Ето ме мен. А ето го — капитанският показалец се премести вляво, — Вадим. Срещнахме се на „Пазара“. Седнахме да пием по едно… Той се оказа търговец на роби. И спомена за някаква работа, която ще му донесе куп пари.
	— Мислиш, че е замесен в нападението над миньорите? — веднага разбра докторът.
	Капитанът унило кимна.
	— Представяш ли си, толкова години рамо до рамо с него…
	— Хората се променят с времето и понякога, уви, не към добро — съчувствено отбеляза приятелят му. — Стига, Стас, той отдавна не ти е подчинен и дори не ти е колега, така че вече не отговаряш за него.
	— Не е там работата — поизлъга Станислав: работата беше не само в това. — Цял час седя и се чудя дали трябваше да разкажа на полицията…
	— За какво?
	— Каквото чух за предстоящото нападение.
	— Но нали то вече се е състояло — не разбра Вениамин.
	— Да, но те могат да задържат Вадим и да го разпитат. Възможно е да разберат къде са отвели пленниците.
	— А ти убеден ли си, че е станало дума именно за Самородка? — скептично уточни приятелят му.
	— Ако бях убеден, сега нямаше да се измъчвам — намръщи се Станислав. — Не, Вадик дрънкаше нещо такова: скоро ще забогатея, ще ям хайвер с голямата лъжица…
	— Има различни видове хайвер — пренебрежително махна докторът. — Жабешки например или синтетичен. А всички пияни обичат да се хвалят. Ако Вадим е участвал в нападението, вече е късно да го ловят, загубил се е в космическите дълбини заедно с останалата банда. А ако просто е дрънкал, то ти ще имаш повече проблеми от него заради разпита.
	— Защо? — учуди се Станислав.
	— Защото Вадим естествено ще отрече всичко. Затова пък охотно ще разкаже на полицията не само къде сте се срещнали, но и с какво си се занимавал ти там.
	— Само едно храстче!
	— Да-да, продължавай да лъжеш.
	Капитанът тихичко заръмжа от обида, но съвестта все така не му даваше покой.
	— Ами ако това е единствената улика…
	— Или излишна работа за полицията, на която и без това ежедневно се сипят хиляди обаждания от истерични пенсионерки с мания за преследване — безжалостно възрази приятелят му. — Помисли си само как звучи разказът ти! Някакъв пияница в съмнителна кръчма ти е казал, че някъде нещо се готви. А след няколко дни ти си видял ограбена станция и си решил, че има връзка.
	— Да, наистина звучи глупаво — разстроено се съгласи Станислав. — И какво предлагаш, просто да забравя за тази среща?
	— Не, помни и страдай — разреши му Вениамин. — Ако така повече ти харесва, разбира се.
	— По-добре да направя малко лицеви опори. — Капитанът драсна с пръст по вирт-прозореца, затваряйки снимката. — Наистина, да върви по дяволите този Вадик! Надявам се, че никога повече няма да го срещна. Всъщност, Венка, какво искаше ти?
	— Нищо, по-късно ще го обсъдим — махна с ръка докторът, излизайки от каютата. — Че иначе до утре няма да довършиш релаксиращата си тренировка.
	През най-добрите си години Станислав лесно можеше да направи сто лицеви опори наведнъж, затова неприятно се учуди, че мускулите го заболяха още на „двадесет“.
	— Хич не се надявайте — изпуфтя капитанът. — Със сигурност ще изстискам от вас поне петдесет!
	Но не му позволиха спокойно да извърши този подвиг.
	— Мили — загрижено се поинтересува Маша, — всичко наред ли е при теб?
	— Да! — простена капитанът между напъните. — Какво. Искаш?
	— Желаят те по видеовръзката, навит ли си?
	— Навит съм… Пфу, ще откликна… Тоест, свържи ме! Четиридесет и пет… Ше-е-ест… — Победата беше близо и Станислав не искаше да прекъсва. Венка ще потърпи малко. Както и полицаите, ако нещо са се сетили. Май никой друг скоро не е желал капитанското тяло. — Още-е-е… Дай, да-а-ай… Последно… Да-а-а!
	Станислав се пльосна по корем на пода, чувствайки се като мъченик, промъкнал се в рая. Ужас, съвсем се е занемарил. Утре ще трябва да направи шестдесет лицеви опори.
	Капитанът се изправи, повдигна свлеклия се анцуг и с леко смущение откри, че този процес е наблюдаван с ококорени очи от непозната жена. При това в полезрението на камерата са се оказали най-интимните му части.
	Станислав бързо отстъпи от терминала, седна на стола и се опита да изобрази приветливо внимание:
	— Добър вечер, слушам…
	— Къде е Полина?! — истерично го прекъсна събеседничката.
	— Някъде тук — сви рамене Станислав, шарейки с поглед по пода в търсене на фуражката си. Капитанът забрави да я свали преди тренировката, а после само с досада тръсна глава и тя отлетя нанякъде. — Защо ви е?
	— И още имаш наглостта да питаш? — писна лелката, напразно опитвайки се да проникне с поглед в „сляпата зона“ под терминала. — Дърт развратник!
	— Откъде накъде ми говорите на „ти“ и ме обиждате? — смая се Станислав. — Вие сякаш пък сте млада монахиня!
	— Аз съм порядъчна жена!
	— Не личи — сопна се капитанът. Настроението му и без това беше лошо, а тук някаква луда скандали ще му вдига! Интересно, откъде познава Полина? И дали това е същата Полина, която Станислав познава? Името е най-обикновено и популярно. — Първо се научи да поздравяваш и тогава ще поговорим.
	Капитанът, без да обръща внимание на виковете: „Полина! Детето ми! Отговори! Знам, че си там!“, с едно щракване с пръсти затвори вирт-прозореца със скандалджийката. Тръсна глава, опитвайки се да проумее какво беше това, пое си въздух и помоли Маша да го свърже с Вениамин.

	* * *

	На сутринта Михалич изключи системата за охлаждане, за да почовърка в нея и по обяд натъпканият с техника кораб започна да прилича на самозатопляща се консерва. Откритите шлюзове не помагаха, транспортникът стоеше на слънце и влизащият въздух се различаваше от излизащия само по количеството мухи.
	Екипажът се опита да роптае и даже насъска капитана по излишно любознателния техник, но Михалич застана пред акуратно подредените на пода части като мечка пред леговището си и неразбираемо, но много изразително обясни, че ако системата откаже в открития космос, ще бъде много по-лошо.
	Станислав позорно капитулира и отиде да смени обичайната си риза с тениска. Полина отдавна се разхождаше из кораба с ленена рокличка до коленете, а Тиодор извади от багажа си очеизбождащи ярко карирани плажни шорти, толкова широки, че когато пилотът отиде до терминала да плати престоя, цялата женска част на опашката за митническа проверка (един пътнически лайнер тъкмо беше докарал нова порция туристи) омагьосано зяпна първо каретата, а после вентилационната решетка на пода. Която Тед заобиколи, за огромно разочарование на зрителките.
	Вениамин, свикнал да намира нещо хубаво във всяка ситуация, взе един шезлонг, тъмни очила, бутилка минерална вода и се отправи за въздушна баня в сянката на кораба. Където незабавно заспа, хъркайки блажено.
	Котката лежеше като умряла по средата на гост-командната и позволяваше да я прескачат.
	И само Ден непреклонно продължаваше да седи зад пулта с дънки и пуловер.
	— Няма ли най-после да се преоблечеш? — не издържа Тиодор, на когото в такива условия дори не му се играеше, а още повече не му се работеше.
	— Защо? — искрено се учуди рижият.
	— Горещо ми е само като те гледам. — Пилотът дръпна тениската си, за да си направи вятър.
	— Не ме гледай — посъветва го навигаторът, без да откъсва поглед от вирт-прозореца.
	— Освен това този пуловер изобщо не ти отива — добави Полина.
	— Нямам друг.
	— Ами ходи по тениска тогава, да не би да ти е студено?
	— Добре ми е. С пуловера.
	— На кое сметище си го намерил? — Тед дръпна едно стърчащо конче от преждата с надеждата, че ще се разплете.
	— На новобобруйското, до космодрума — напълно сериозно отвърна рижият и помръдна рамото си. Кончето се изплъзна от пръстите на пилота и започна още по-предизвикателно да стърчи.
	— Денка, наистина ли всичко е наред при теб? — Полина се приближи до креслото и дружески прегърна облегалката му, заедно със седящия в него навигатор.
	— Наистина.
	Киборгът дори не се обърна и щом момичето почувства как той се напрегна и застина, със съжаление отпусна ръце. Ден все така не вярваше, че щом хората узнаят истината, ще продължат да се отнасят към него като към равен, а не като към забавна играчка, която може с умиление да стискат, а може и да счупят.
	Нещо потропа по илюминатора, отначало лекичко като блъснало се насекомо, а после така силно и усърдно забарабани, че всички дружно се обърнаха към него.
	— У-ъй-ъй! — избълбука една ужасно изкривена и смръщена муцуна, отгоре увенчана с шипове, а отвътре с бивни. Нито челюстите, нито сгърченият в пастта език помръдваха, но въпреки това чудовището настоятелно добави: — У-у!
	Тиодор изскочи на горното стъпало и изруга — до кораба стоеше абориген от Шии-Раа, от низшата каста, съдейки по синьо-сивата му черупка и мустаците. В четирите си многоставни крайници той държеше дълъг прът с нанизани на него сушени прилипала (дали бяха за ядене или за сувенири), с които тропаше по стъклото, а с шестте си къси недоразвити лапички притискаше към тялото си чанта от карирана мушама, вместо личинка.
	— Къш, къш оттук! — замаха към него пилотът. — Нищо не ни трябва.
	Аборигенът разпери рудиментарните си криле, радвайки се, че е успял да примами клиента извън голямата желязна пещера. Бързо се сети с какво може да го заинтересува, порови в чантата и тържествуващо разгърна пред Тиодор шарена пола от ивици с различна дължина, обшита с мидички и сушени насекоми.
	Пилотът за секунда онемя от възмущение, а после се скри обратно в шлюза и се върна вече с лоста си.
	Шии-раанецът разбра този международен жест безпогрешно, мълниеносно затвори чантата, сви се на кълбо и се затъркаля към друг кораб.
	— Какъв е този шум, Поли? — Придремналият Вениамин се сепна, вдигна глава и сънено примижа. — А, Тед, това си ти… Извинявай, припознах се.
	Пилотът се нацупи още повече, понеже веднага се досети какво е вкарало доктора в заблуждение.
	— Дребен търговец, даже без преводач — презрително съобщи той, щом се върна в гост-командната. — И кой въобще го е пуснал на космодрума?
	— О-о-о, ти не си бил на Квадра Прометей. Там успяваха да се промъкват даже в щаба на миротворческата армия — отбеляза преминаващият край него капитан. — Не е за чудене, те бяха разумни амеби. Впрочем, симпатична поличка! А по време на младостта ми мъжете незнайно защо се срамуваха да ги носят.
	— По време на моята също — промърмори Тиодор. — Дали да не си закача табелка „Това са шорти“?
	— Тогава още повече ще ги зяпат — компетентно го увери Полина. — За да се убедят така ли е. Затова по-добре нека бъде загадка.
	Пилотът многозначително издрънча с лоста, връщайки го на мястото му, но не съблече „загадката“ — корабният термодатчик вече показваше тридесет градуса и половина.
	Животът на кораба се възобнови чак късно вечерта, когато малко захладня. Вениамин и Полина изчистиха и дезинфекцираха медицинския отсек, на Ден възложиха чистенето на каютите, а на Тиодор — на склада и гост-командната. Станислав Федотович старателно огледа и запечата с нанокерамичен гел всяка вдлъбнатина и драскотина по външната обшивка. Михалич се кълнеше, че всеки момент ще включи животоподдържащата системата, но всеки път се откриваше или подозрително шумящ сервомотор, или задръстена тръбичка. Затова нямаше дори къде да изгорят боклука и се налагаше да го мъкнат през половината космопорт към обществения рециклатор.
	Тиодор изнасяше последната кофа вече късно вечерта, като се прозяваше и се спъваше.
	— Здравей, колега! — извика му някой на връщане.
	Пилотът се обърна и машинално се изпъчи. Към него с танцуваща походка се приближаваше момиче на около двадесет и пет, с плетени чехли и къса светла рокля с голи рамене. Съдейки по стойката й и по релефната, но не прекалено, мускулатура, в работно време непознатата носеше съвсем друг костюм.
	— Здравей — заинтересувано отвърна Тиодор, криейки празната кофа зад гърба си. — От плажа ли идваш?
	— Да, ходих на дискотека в хотела. — Момичето се приближи толкова, че Тед усети аромата на парфюма й — лек и тръпчив. — Имаме тридневен престой и капитанът ни пусна в отпуск.
	Тиодор завистливо погледна оградата, зад която се носеше музика — човешка, смесена с етническа, също съвсем ритмична.
	— Рано си си тръгнала оттам.
	— А, няма какво да гледам там, само някакви шкембелии и пъпчиви мамини синчета. Аз предпочитам силните мъже… без комплекси — измърка красавицата, изразително хвърляйки поглед надолу.
	— Това… — с досада започна Тиодор, но момичето се приближи още и към погледа се прибави ръката й, замислено оценяваща качеството на материята. — Ъ-ъ-ъ… Хубава ми е полата, нали?

	* * *

	Станислав се стовари от койката и чак на пода съобрази, че първо трябваше да се събуди напълно, а после вече да хукне към отчаяния женски писък. Капитанът не се съмняваше чий е той, докато не се сблъска със също толкова сънената и недоумяваща Полина.
	— Не съм аз! — бързо отрече момичето, вече заобиколена от Вениамин, Ден и Михалич.
	— А кой тогава?!
	Компанията се втурна в гост-командната, но завари там само силно смутения Тиодор, облечен само с „поличката“.
	— Какво беше това? — строго изиска доклад капитанът.
	— Това — с досада каза Тед, сякаш случайно ритайки под диванчето нещо черно и дантелено, — беше Рит, вторият пилот на „Танцьор“. Тя… ъ-ъ-ъ… дойде да пием чай и да обменим опит. А после изведнъж като закрещя… и избяга!
	— Сигурно се е опарила с чая — ехидно предположи Полина.
	— Абе не — Тед беше не по-малко озадачен от останалите, — ние едва бяхме почнали да… подреждаме чашите.
	Станислав се огледа. Романтичен полумрак, в който все още всичко се вижда, но вече можеш да не се стесняваш, отворен шлюз, а зад него ярко осветеният пустинен космодрум. Всичко изглежда наред.
	— А на „Танцьора“ какво, да не е свършил чаят? — сърдито се осведоми капитанът. Чайните церемонии на пилота си бяха негова лична работа, но докато не пречеха на останалите да спят.
	— Техният капитан е лош.
	— А аз да не би да съм добър?!
	— Ами — Тед виновно почеса разрошената си глава, — Рит каза, че той е накарал предишния й гост да направи това, за което е дошъл. Тоест да изпие до дъно петлитровия корабен чайник. Току-що кипнал. Направо от чучура.
	— Върви и ти да пиеш — нареди Станислав, но не започна да следи за изпълнението на заповедта и се запъти обратно към каютата. На тази мадама може да й е хрумнало какво ли не. Може да си е спомнила, че е забравила да превключи реактора на празен ход. Или късно се е сетила, че чаят е само предлог.
	— Котката — неочаквано каза Ден, който се беше втренчил в ъгъла.
	— А? — Капитанът проследи погледа на навигатора и наистина видя опашатата пътничка без билет. Тя в захлас си играеше с нещо, като ту го удряше с лапа, ту скачаше отгоре му. — Маша, светлина!
	Полининият писък се оказа по-пронизителен от писъка на Рит и освен това се разнесе точно до ухото му.
	Таванът, стените и колоните бяха осеяни с малки, хлъзгави на вид и изглеждащи противни на пипане същества. Явно някое от тях е паднало зад врата, а може би в деколтето на злополучната гостенка и е започнало да мърда или да хапе там.
	Полина рязко замълча, вгледа се и с пресипнал глас изтърси:
	— О, каква прелест!
	„Прелестта“ посвикна със светлината и започна бавно и хаотично да се движи. Екипажът боязливо сплоти редиците си.
	— Откъде са се взели толкова? — Станислав се опита да преброи животинките, но се обърка още преди петдесет, а дори не беше стигнал до противоположния край на едната стена. — Вие да не би да сте пили чай на отворен шлюз?
	— Не, това е твърде интимен процес — обиди се Тиодор. — В смисъл, че искахме да поседим в тишина и уют. Рит го отвори, щом побягна.
	Вениамин се вгледа в едно от съществата. Четири двупръсти крачета, къса назъбена опашчица, тъпоноса муцунка с клюноподобна уста като на костенурка.
	— Мисля, че не са дошли от шлюза. — Гласът на доктора трепна от вълнение. — Полина, ти отваряла ли си каютата с меракийците?
	— Да, нали беше горещо — безгрижно призна зооложката. — Страхувах се, че ще прегреят и ще загинат.
	— И не си я затворила?
	— Ами нали Михалич съвсем наскоро… ох!
	— Следващият стадий? — уточни Ден и прогони котката от полузадушената й плячка.
	Вениамин кимна:
	— Явно, че повишаването на температурата им е харесало.
	— Уловете ги по-бързо! — сепна се Станислав. — Докато не са се разпълзели по целия кораб или, по-лошо, по космодрума. За да не ни лепнат и глоба за биологично замърсяване на територията!
	Следващата половина от нощта екипажът добросъвестно изобразяваше събиране на реколтата на някоя изостанала планета. Младите меракийци пълзяха бавно, но умееха да скачат високо и внезапно, затова се налагаше да се проявяват чудеса от ловкост, за да се захлупи в кофа с капак един пленник, без да се изпуснат още десетина оттам. Капитанската заповед беше закъсняла и бегълци се откриваха на най-неочаквани места — на най-горния рафт на аптечния шкаф и от долната страна на стола, в съдомиялната, на пулта, под диванчето и дори в тоалетната чиния, където Вениамин надникна със съвсем друга цел. Ден хвана няколко вече на корабната стълба.
	За четири часа, по примерни изчисления, успяха да съберат около петстотин скокльовци.
	— В цистерната имаше доста повече личинки — обезпокоено забеляза Вениамин, поглеждайки към вентилационната решетка. Станислав също отдавна мечтаеше да я закове с дъски и да раздаде на екипажа индивидуални балони с маски.
	— Може би повечето са останали в каютата? — предположи Полина. — Ние още не сме я огледали, само веднага затворихме вратата.
	— Какво пък, нека погледнем — тръгна най-отпред капитанът.
	В цистерната все така гъмжеше от живот. Само че малко по-различен. На водораслите им бяха пораснали листенца (вече доста нагризани), мъхът се беше събрал на купчинки, всяка със свой оттенък и скрил се по средата обитател, на когото само мустаците стърчаха, на дъното ритмично отваряха и затваряха отвори кълбовидни същества, приличащи на огромни очи с уста вместо зеница. Между тях пълзеше нещо тънко и прешленесто, може би пипала или отделни червеи. Във водата плуваха още няколкостотин скокльовци, но когато Полина се вгледа по-внимателно, забеляза, че главите им са по-големи и ъгловати, задните им крачета са по-малки от раздвоените предни, а опашките им са по-дълги. Щом момичето се наведе до водата, меракийците боязливо се скупчиха и се гмурнаха по-дълбоко.
	— Сякаш са напълно различен вид — изуми се Вениамин, когато Полина все пак извади един на показ. — Като тритоните и жабите. Даже очите им са устроени по друг начин.
	— „Жабите“ също се различават малко една от друга. — Момичето обърна съществото по гръб, за да го разгледат по-добре. — Тези, които седяха на тавана, имат по-плоско тяло и суха кожа. А хванатите на пода се движеха по-бързо и понякога съскаха.
	Тиодор се опита да погледне в кофата, но тутакси получи удар в окото от един скокльо и побърза да хлопне капака.
	— Да ги изсипем ли обратно в цистерната?
	— Не, те явно са сухоземни. Просто ги пусни, нека си скачат и похапват тревата. Ето вече каква е пораснала! — Полина погледна тавана с гордостта на градинар, демонстриращ на гостите богато увита с бръшлян беседка.
	— А как ще влизаме тук? Нали те веднага ще се разбягат!
	— Значи няма да влизаме — отсече капитанът. — До Мерак никой да не приближава до тази врата, ясно ли е? Нямаме си друга работа, ами по нощите да водим на разходка петстотин жаби!
	Екипажът повторно претърси кораба, излови още тридесет бегълци и сметна теча от меракийци за отстранен. Станислав лично се увери, че вратата на „зоопарка“ е блокирана, а вентилацията е превключена на автономен режим и се върна в каютата си. Бавно и уморено се съблече, по армейски навик сгъвайки прилежно дрехите си, макар че много по-охотно би ги хвърлил на стола. Легна, с блажена въздишка се опъна в цял ръст и затвори очи. Страдалчески се намръщи. Отвори очи. Седна, отметна одеялото и извади изпод себе си един леко смачкан, но бодро мърдащ с крачета скокльо.
	— Да пукнеш дано — нежно му пожела капитанът, потръпна от мисълта, че пак трябва да стане, да се облече и да иде до блокираната каюта и малодушно пусна улова си в чашата за чай, като я покри с чинийката.

	* * *

	На сутринта откриха, че котката липсва. Първата половина на нощта тя активно участваше в лова, пречкаше се в краката и играеше на топка с намерените скокльовци, а после някак незабелязано изчезна.
	Полина цял час с паничка в ръка се мотаеше из кораба, надничаше във всички ъгли и така истерично викаше: „Пис-пис-пис“, че останалите предпочитаха воплите на котката.
	— Е, какво, намери ли я? — поинтересува се Станислав, щом момичето се върна в гост-командната.
	— Не. — Полина печално се взря в паничката. — Изглежда, че е изскочила от кораба, когато сме излезли да огледаме площадката за кацане.
	— Чудесно! — Капитанът с нескривано облекчение се облегна в креслото. — Сега най-важното е да не я пуснем обратно.
	Момичето провокационно заподсмърча:
	— Тя сигурно няколко часа е драскала по шлюза и е плакала от отчаяние…
	— Аз няма да плача, не се надявай — разруши коварните й замисли Станислав. — Нищо няма да й стане, ще се примъкне към някой друг кораб.
	— Ами ако там не я обичат като нас?
	— Точно така ще я обичат — увери я капитанът. — Тед, Ден, свършихте ли със закуската? Тогава пригответе кораба за излитане.
	— Ще ида да погледна и в товарния отсек — с посърнал глас каза Полина.
	Почти нямаше надежда, че котката ще се окаже там. По време на престоя не бяха отваряли отсека нито отвътре, нито отвън. Там останаха само елхата и няколко контейнера с инструменти и платове, които Ден прехвърли за самия край на трасето. Ще се наложи да се плати неустойка за закъснението, но затова пък от тях нищо няма да се излюпи и разпълзи.
	Момичето отсъстваше дълго, корабът успя и да се приготви за излитане, и да излети, и да излезе от атмосферата, и вече започна да генерира червеева дупка, когато наученият от горчивия си опит капитан се сети, че инструкцията за техниката за безопасност пак грубо се нарушава.
	— Полина, къде заседна? — строго я извика по комуникатора той. — Връщай се в каютата и се затегни. И ти, Тед, също! Всичко виждам.
	Пилотът с въздишка активира системата за фиксиране, която не сковаваше движенията, но те караше да се чувстваш като муха в паяжина от синтетични и от силово поле влакна.
	Полина се позабави и след това боязливо докладва:
	— Станислав Федотович, имаме проблем. Елате тук, моля ви. — Съдейки по гласа, на момичето отчаяно не му се искаше това, но нямаше как да го избегне.
	— Отложете скока — обезпокоено нареди Станислав и стана от креслото. Тед и Ден неразбиращо се спогледаха.
	Полина посрещна капитана пред вратата.
	— Ето — трагично протегна ръка тя, — полюбувайте се!
	Капитанът добросъвестно се полюбува на елхата в саксия, леко запотеният й купол, разперените клонки и пищните жълти иглички.
	— Що за есенни мотиви са това? Нали уж трябва да е вечнозелена.
	— Явно така й е подействало вчерашното изключване на системата — предположи Полина, без да вдига очи към капитана. Елхата беше оставена на нейните грижи, а вчера момичето дори не надникна в товарния отсек. Може би щеше да успее да спре пожълтяването, ако беше преместила контейнера в автономно охлаждащия се склад. — Елхите лошо понасят жегата, а освен тази понесе и космически полет, изменение на гравитацията, на светлинния режим…
	— С две думи, да пукна, ако още веднъж се наема да пренасям жив товар! — обречено констатира Станислав. Той не се сърдеше на Полина, с тези миньори и меракийци елхата беше излетяла от главите на всички. — Тя съвсем ли е хвърлила топа?
	— Не, просто тези иглички ще опадат и ще израснат нови. За месец-два.
	— Но ние вдругиден трябва да я предадем на клиента!
	Момичето унило мълчеше, явно живо представяйки си този момент.
	— Добре, да се махаме оттук — реши накрая Станислав. — Иначе червеевата дупка ще се затвори и ще се наложи отново да изразходваме енергия.
	— Ами елхата?
	— Ще измислим нещо — обеща капитанът.

	* * *

	В товарния отсек беше тъмно и прохладно, което накара екипажът с тъга да си спомни за Шии-Раа.
	— Нашият капитан е истински звяр — промърмори Тиодор и натопи четката в боята. — Разбирам, когато в армията за идването на някой висшестоящ заповядват да се боядисат всички стълбове, но елха! Добре, че не е с четка за зъби.
	— Мажи равномерно — нахока го Полина, все още потисната от чувство за вина и от агрономската си несъстоятелност. — Че ти се получава на петна.
	— Аз нали предложих да вземем пулверизатор.
	— Тогава и дънерът щеше да се боядиса, а нас ни трябват само игличките.
	— Те падат от четката! Трябваше все пак да вземем блажна боя или нитроцелулозна. Тя щеше да ги закрепи.
	— Какви ги говориш — ужаси се Полина, — тогава елхичката със сигурност щеше да изгние! А с оцветителя за храна незабележимо ще паднат, ще пораснат нови и това е.
	— Честно казано — Тиодор се отдалечи малко и критично заразглежда резултата, — малко прекалено зелена е за толкова рехави иглички. Нямаше ли по-мрачен оттенък?
	— На мен и така ми се плаче, като я погледна. — Момичето наплюнчи пръста си и изтри едно зелено петно от дънера.
	— Да, не оправда ти високото доверие на Анастасия — ухили се пилотът. — Слушай, а защо Ден не дойде с теб? Станислав Федотович ли го е натоварил с нещо?
	— Имаше само две четки. А и елхичката е малка, ние с теб и без това постоянно си блъскаме челата.
	— Ами можеше просто да постои тук за компания, нали няма какво да прави — корабът е по курса, до станцията има още едно денонощие…
	Полина замислено задъвка края на четката.
	— Според мен, той не е сигурен, че компанията му ни е нужна. Или нашата на него.
	— Нужна е — убедено каза Тиодор. — Когато се заплесне по нещо и забрави за „мястото си“, тогава всичко е наред. Интересно ми е какво ли са правели с него на „Черната звезда“, щом все още ни избягва?
	— Подозирам, че ако разберем, ще ни се прииска да се самоубием — въздъхна момичето.
	След час боядисването на елхата, а същевременно и на художниците, беше завършено.
	— Това е, нека сега съхне. — Пилотът хвърли четката, изтри ръце и стана. — А аз отивам да извадя Ден от този глупав пуловер.
	— Обожавам екстремните видове спорт! — възхити се Полина.

	* * *

	Ден излезе от каютата си, облечен в карираната риза на Тиодор, която му беше голяма и увеличаваше общата му наеженост.
	— А къде е пуловерът ти? — учуди се Вениамин, който беше успял да свикне с хвърлящото се в очи съчетание на рижо и червеникаво. С черно и синьо Ден се съчетаваше по-добре, само че много неочаквано.
	— Падна в неравна битка — високопарно обяви момичето.
	— Можеше просто да ме помолите да го съблека — с тих упрек каза навигаторът. — А не да го скъсате, дърпайки го на различни страни.
	— Ами ако беше отказал?
	— Да, но нима не трябваше поне да опитате? С какво да ходя сега? — Ден вдигна ръка и дългият широк ръкав увисна като счупено крило.
	— Ще ти купим тениска с името ти на нея — обеща Тиодор. — От първата заплата.
	Рижият въздъхна и започна обречено да навива ръкава си. Съдейки по всичко, му предстоеше да износи още не една риза на пилота.
	— Денка, не се цупи! — Полина грижовно поправи яката на навигатора и освободи притиснатия от нея кичур коса. — Просто ти ни липсваше. Затова решихме да се пошегуваме и да те поразмърдаме малко.
	— А пуловерът какво общо има?!
	Но на приятелите възмутеният Ден им харесваше много повече от равнодушния, затова не изпитваха ни най-малки угризения на съвестта.
	— Има общо, че ти си нашият навигатор, а не на сметището — отсече пилотът. — И няма защо да ходиш с чужди парцали…
	— … когато Тед има такава хубава, още почти не скъсана риза! — добави момичето, задавяйки се от смях.
	Ден също не се въздържа от усмивка, но все пак саркастично предположи:
	— Ако следвам вашата логика, сега трябва да се окомплектовам и с Полинините гащи? Дънките ми са от същото сметище.
	Приятелите хищно се спогледаха и потриха ръце.

	* * *

	На другата сутрин котката, все едно нищо не е станало, скочи на масата и нахално попита капитана:
	— Мр-р-р?
	— Проклета котка! — Станислав се задави с пластмасовия на вкус омлет от яйчен прах. — Я марш оттук!
	— Котенце! — възликува Полина и я сграбчи в прегръдка. — Ти се намери! Бедничката, какво си яла през всичкото това време?
	— Мен повече ме интересува къде е ходила до тоалетна през всичкото това време — разочаровано промърмори капитанът.
	Явно вчера котката беше решила, че е липса на самоуважение, ако заради хляб и сланина отиде до купичката си, изяла е нещо откраднато и скрито по-рано и е легнала да си отспи след любовната треска.
	— Да вървим да те нахраня най-накрая. — Момичето тромаво стана от масата, като държеше в едната си ръка котката, а в другата собствената си чиния.
	— Да беше я измила по-добре — предложи Тиодор. — Виж колко са й мръсни муцуната и лапите.
	— Това не е мръсотия, а точки! — обиди се за любимката си Полина и показно я целуна по „мръсния“ нос.
	Котката се намръщи и започна да се облизва с такъв вид, сякаш всеки момент ще се изплюе гнусливо.
	— Аха, по нахалство печели сума ти точки — съгласи се пилотът.
	— Не такива точки! Оцветяване! Петънца оцветена козина. Виж каква интересна рисунка има на муцуната, сякаш са шоарски букви! — Полина възторжено завря котката под носа на приятеля си. — Може би даже е породиста!
	— Махни това гнусно животно от мен — отдръпна се Тиодор, който първо видя на муцуната оголените зъби. — Изобщо Вениамин Игнатиевич преглеждал ли я е поне веднъж?
	— Защо? — учуди се Полина. — Той нали е доктор, а не ветеринар.
	— Ама хората и животните имат един куп общи болести! Майка ти не те ли е плашила с лишей като дете? „Ако си играеш с улични котки и кучета, ще се заразиш и ще оплешивееш“?
	Момичето се нацупи. Като дете с толкова неукротими зоологически наклонности я бяха плашили и с лишей, и с краста, и с бълхи, и даже с победения още през двадесет и първи век бяс (но заради Полина той можеше и да се завърне!). Нищо не беше помогнало.
	— Тя няма никакъв лишей! — Зооложката за всеки случай разроши късата светла козина. — Нормална чиста котка.
	— Само на пръв поглед е чиста. А отвътре е цялата изядена от лишей. Ето и ти вече… — Тиодор се вгледа и махна един дълъг къдрав косъм от рамото на Полина. — Скоро ще бъдеш с плешиво кубе.
	— Ден, поне ти му кажи, че това са глупости! — Момичето сърдито се обърна към навигатора.
	— Това са глупости — послушно повтори киборгът. — Съвременните препарати лекуват лишея за един ден. Пак ще ти порасне коса.
	Зооложката заръмжа, но все пак хвана по-здраво котката и се отправи към медицинския отсек.
	Когато оттам се разнесоха неистовите вопли на котката и страдалческите викове на пъхащата я в биоскенера Полина, колегите мълчаливо оставиха вилиците си и си плеснаха ръцете.

	* * *

	Транспортникът излезе от червеевата дупка, точно където трябваше по изчисленията, на три часа път до Лида, но това слабо утеши Станислав. Първо, той не обичаше да лъже. Второ, не умееше и не знаеше отговора на неизбежния въпрос на клиента: „Какво е това?!“. За да се разсее, капитанът проведе инвентаризация на склада и с възмущение откри там два дълги черни пакета. Видът им не беше много добър. Ароматът също. Температурата в склада се поддържаше на седем градуса, но меракийците се оказаха бързо развалящ се продукт.
	— Така е, защото техните тъкани се разрушават под въздействието на собствените си ензими, а не бактерии — авторитетно съобщи Полина. — Земната сьомга, щом си хвърли хайвера, също започва да се разлага фактически жива, за да обезпечи храна на потомството си.
	— По-добре ми обясни за какъв дявол не сте ги върнали в криокамерата още завчера?!
	— Забравихме — призна си момичето и впери в Станислав Федотович такива честни ясни очи, че капитанът не намери какво да възрази.
	— Ами ето сега ви напомням — каза само той.
	— Затова пък сега дълго време няма да ни се прииска да ядем — измърмори Тиодор, когато статуквото беше възстановено и двамата с навигатора устроиха малка схватка, като се бутаха с рамене за правото първи да попаднат в банята. Победи рижият, който имаше по-голяма нужда от това.
	Когато меракийците бяха изнесени от склада, положението там стана съвсем трагично — почти празни контейнери със зърно и няколко стълба консерви, зад които зловещо проблясваше биосинтезаторът, намеквайки, че няма да избягат от съдбата си. Гладните миньори за един ден унищожиха двуседмичния запас провизии, а два сандъка бяха дадени на дядото-„мозъкояд“. Не останаха нито кафе и чай, нито захар, нито дехидратирано мляко (още по-малко кондензирано), а сутрешният омлет беше последен.
	Въпреки това Станислав нареди:
	— Ще се снабдим с продукти на Мерак.
	— Защо? — Полина се оказа най-наивна. — Нали може и на Лида, там вече ще ни платят.
	— Защото — Тиодор ласкаво я погали по главата като дете идиотче, — от Лида ще отлетим бързо-бързо.
	— Мислите, че клиентът ще разбере, че с елхата нещо не е наред? — Момичето се обърна към Ден, който връзваше на опашка все още влажната си коса.
	— Вероятността за такова събитие е достатъчно висока — тактично каза рижият. — В договора не пише, че е сляп.
	— Ние ще му обясним, че всичко е наред с дървото, просто то така си изглежда. И ако правилно го полива и наторява…
	— И той ще ни закопае под елхата в качеството ни на тор. — Тиодор се шмугна в освободилата се баня.
	— Добре, на Мерак — престана да спори Полина.

	* * *

	Жилището на олигарха потискаше посетителите от първите крачки, макар че в него нямаше нищо особено — имение на две нива, тридесет метра под повърхността на планетата, на която жителите на колонията излизаха само в скафандри. Лаконичността и на пръв поглед простотата на обстановката говореха по-красноречиво за състоянието на собственика, отколкото ако беше постлал пода с платинови плочи. Впрочем паркетът от тъмночервено дърво не беше много по-евтин. Два киборга до вратата, разбира се, „седморки“, сякаш не забелязаха преминалите между тях космолетци, но Станислав не се съмняваше, че са сканирали гостите от глава до пети и са определили не само модела на бластера в капитанския кобур, но и нивото на заряда му. Ден, изглежда, направи същото, защото премина в режим защита на „господарите“. Движенията му станаха по-резки и механични, очите му — безизразни и рижият изостана, за да застане на траекторията на нападащия или на изстрела, ако се случи нещо. В друга ситуация капитанът щеше да го спре, но сега му стана някак по-спокойно.
	— Моля, изчакайте тук — с точно премерена пропорция от уважение и снизходителност помоли икономът, който беше придружил посетителите в гостната. — Господарят ще ви приеме всеки момент.
	Станислав кимна и нервно се огледа. Просторната стая с няколко кресла и антигравитационна маса беше празна, само на полицата на камината, където бяха подредени разни дреболии, щъкаше малък робот чистач и събираше прашинките с десетки мънички щипки. Те работеха толкова бързо, че се сливаха в сива мараня около телцето му. През разтворените прозорци от време на време се втурваше свеж вятър, ухаещ на влажна пръст и цветя, а по обрасналата с коило и жълти лалета степ бродеше табун коне.
	— Яка холограма — възхитено измърмори Тиодор, когато подплашените от нещо коне се впуснаха в галоп, пресякоха един екран и се появиха на друг.
	— Не струва — презрително възрази Полина. — Лалетата не цъфтят едновеменно с коилото.
	Роботът разтвори прозрачните си крилца и с жужене прелетя на лампата, имитираща старинен лампион с нажежаема жичка. Изглежда, че стопанинът обичаше неща, които не бяха такива, каквито изглеждаха — когато масивната двукрила врата безшумно се прибра като мембрана, космолетците едва не изпуснаха контейнера с елхата.
	Олигархът се оказа побелял старец в старомоден делови костюм. Той управляваше сам антигравитационното си инвалидно кресло, но зад него за всеки случай вървеше болногледачка — едра жена в светлозелен медицински комбинезон и шапчица на събраните си в кок коси.
	— А-а-а, най-после! — Старецът грейна с такава щастлива усмивка, че на Станислав му се прииска да скочи в холограмата и да избяга с конете. — Хайде, хайде, по-бързо ми покажете моята красавица…
	Космолетците внимателно поставиха контейнера на пода, махнаха купола и се приготвиха за смъртта.
	В гробната тишина старецът протегна треперещата си костелива ръка и докосна едно от клончетата. Игличките с нежно шумолене се посипаха на пода. Капитанът стисна зъби. Полина шумно преглътна.
	— О, боже — прошепна олигархът, — почти като нашата!
	Станислав не повярва на очите си — по сбръчканата буза на клиента пълзеше огромна сълза.
	— Почти? — уточни Тиодор, очаквайки някаква уловка.
	Към падналите иглички от всички страни долетяха роботи чистачи, но старецът ревниво ги прогони. Вдигна няколко иглички, поднесе ги към носа си и с наслада вдъхна аромата на хвойна.
	— Аз израснах в земно агросело — бавно, с чести паузи заговори той, по-скоро на глас прехвърляйки спомените си, отколкото отговаряйки на въпроса. — Земята, отредена за нашата община, беше камениста и глинеста, а тераформирането беше скъпо. Затворен кръг. Ние работехме като прокълнати — нито почивни дни, нито празници, с изключение на Новата година, която започвахме да чакаме още от лятото. Скромни подаръци и угощение, нови надежди, мечти… Отбелязвахме я цялата община, в тържествена зала, с една и съща изкуствена елха, шоарско производство. А аз така мечтаех за истинска, като от едно време! Но тогава на Земята почти не бяха останали елхови гори — глобално затопляне, изсичания… Веднъж, точно преди Нова година, се разболях тежко, не можах да отида на празника и цяла вечер плаках от обида на съдбата. А когато сутринта се събудих, до леглото ми стоеше малка колкото дланта ми елхичка в саксия. Не знам откъде и за какви пари баща ми се беше сдобил с нея, но това беше най-хубавият подарък в живота ми! Смешно е, но тогава аз отново повярвах — и досега вярвам — че колкото и ужасен да е животът, в него все пак понякога се случват чудеса. През пролетта ние посадихме елхата до къщата. Честно казано, нашият климат и почва не бяха по вкуса й, но тя упорито се беше вкопчила в живота, както и всички ние… Аз я запомних подобна на тази, когато завинаги отлетях от Земята. — Старецът изтри вече третата си поред сълза. — Само че нашата беше жълта.
	— А вие я поливайте правилно, точно над върха й — с трепнал глас го посъветва капитанът. — И ще стане чудо.
	Старецът разсеяно кимна, все още потънал в спомени. Болногледачката дискретно се покашля, намеквайки, че космолетците са изпълнили дълга си и могат да се махат.
	Не се наложи да им повтарят пак и екипажът изчезна яко дим.
	— А ако елхичката се съвземе, той дали няма да ни поиска компенсация? — обезпокои се Вениамин, когато космолетците благополучно се върнаха на кораба, също повярвали, че стават чудеса.
	— Това вече са си негови проблеми — махна с ръка Станислав. — Нашата работа е да доставим стоката в товарен вид. В смисъл, във вид, устройващ клиента. Но за всеки случай все пак ще попълним запасите си на Мерак!

	* * *

	Носещите се от каютата-развъдник звуци приличаха на пукане или драскане, но като цяло не се отличаваха много от равното бучене на корабните системи. Полина разочаровано се отлепи от вратата и отиде в гост-командната, където Маша вече се беше свързала с меракийския космодрум. Станислав, специално за този случай облякъл мундир и риза с изгладена яка, по военному кратко и ясно обясняваше ситуацията на диспечера. Вениамин стоеше до него с вид на адвокат, готов да потвърди или допълни разказа, ако има нужда. Тед и Ден с изправени рамене изобразяваха храбри космолетци, изпълняващи дълга си, без да обръщат внимание на безчислените трудности и лишения.
	Момичето тихичко, за да не разсейва никого, се промъкна до илюминатора. Ако Земята приличаше на бледосиня топка от космоса, то Мерак беше с дълбок, сочен син цвят. Океаните заемаха седем осми от повърхността на планетата и изглеждаше, че купчинките разхвърляни по нея острови всеки момент ще се намокрят и ще потънат. Макар че всъщност сред тях имаше доста големи, до петстотин километра в диаметър.
	Диспечерът изслуша капитанския доклад без всякакви емоции (или Станислав просто не знаеше как меракийците ги изразяват) и без да задава допълнителни въпроси, сякаш всеки ден при тях долитат кораби с трупове и личинки, ги посъветва през транслатора:
	— Тогава е по-добре да кацнете не на космодрума, а направо на брега на морето. Ето тук.
	Маша прие и разгърна пред пилота карта с мигаща червена точка. Тиодор я докосна и изображението се увеличи: каменист и като че ли напълно пустинен бряг.
	— Направо ще ги пуснете в морето — обясни диспечерът. — А телата просто ще сложите на брега, по-близо до водата.
	— Добре — разочаровано се съгласи Станислав, който разчиташе, че меракийците сами ще дойдат и ще вземат потомството си. А те: лети тук, стоварвай… Сякаш това му е нужно на него, а не на тях. Но поне най-после може да си отдъхне и да свали мундира. — Полина, какво правиш под пилотското кресло?!
	— Котката пак изчезна — ухили се Тиодор и нахално сложи краката си на гърба на момичето. — Според мен, тази твар усеща, че искат да я върнат в естествената й среда на местообитаване и предпочита да се затаи в изкуствената. Не съм я виждал и преди кацането на Леда.
	— Просто съвпадение — не повярва Станислав. — Сигурно някъде е направила беля и сега не смее да излезе.
	Полина се измъкна изпод краката и креслото, като за последно обидено го удари с коляно.
	— А вие обещайте на висок глас, че няма да я изхвърлите, за да видим дали ще излезе.
	— Няма какво друго да правя, ами ще встъпвам в преговори с котки — промърмори капитанът и сякаш без да иска се наведе и погледна под масата. Интересно, къде ли се е дянала наистина? Преди час седеше тук и хленчеше да й дадат нещо за ядене.
	— Дайте да проверим! Само на шега.
	— Стас просто се бои, че ако котката излезе, ще му се наложи да сдържи думата си — ухили се Вениамин.
	— Станислав Федотович, а вие тайно сключете пръсти, когато обещавате — със сериозна физиономия го посъветва пилотът.
	— Ти по-добре запази координатите за кацане, шегобиецо — напомни засегнатият Станислав. — Освен това аз не бих я изхвърлил на Мерак. Там има строга забрана за внос на форми на живот от други планети.
	Всички дружно се заозъртаха, но изминаха няколко минути, а котката така и не благоволи да се присъедини към компанията. Капитанът тържествуващо изгледа посърналата Полина, поклати глава — ама как може да измисли такова нещо! — и нареди:
	— Хайде, Тед, започвай да се снижаваш. Най-накрая ще се избавим от това бреме.

	* * *

	Транспортникът кацна на земята забележимо наклонен, макар че пилотът нямаше вина. Брегът се оказа не само необитаем, но и съвсем див. Не се намери нито една достатъчно голяма и равна площадка, което стана нов повод да позлословят за „гостоприемните“ меракийци. Макар че може би техните собствени кораби можеха да кацнат дори на остър връх и диспечерът просто не е очаквал от хората такава техническа изостаналост.
	— Мда, това не ви е Шии-Раа — със съжаление заключи Вениамин, щом надникна от шлюза.
	Мерак нямаше спътници, а силата на притегляне с девет процента превишаваше земното, затова океанът се държеше доста по-скромно — тънка ивица плаж, неголеми вълни и лека мараня над тях, сгъстяваща се към хоризонта. Нямаше нито буйна растителност, нито ярки цветове. Тъмносиня вода със сивкави кичури водорасли, бледосиньо небе, сиви камъни и непривично малко и сребристо петънце на слънцето.
	— Че ние не сме дошли да си почиваме тук. — Станислав бегло прецени обстановката и отиде да отвори каютата. Екипажът вече беше в готовност с кофи, като всички бяха широко разкрачени, за да не се плъзнат по наклонения под.
	Капитанът разблокира вратата, плесна с ръка по сензора… и най-после се досети какво имаше предвид диспечерът под „по-добре“.
	Веднага щом вратата помръдна, през нея бликна меракийският живот в цялото му разнообразие. Той скачаше, пълзеше, летеше и дори малко течеше, карайки космолетците да отскочат на разни страни като от задръстена канализация. А най-лошото беше, че за броени секунди той плъзна из кораба, без да забелязва отворения шлюз.
	— Знаех си, че трябва да направим ръкав от мрежа — закъсняло каза Полина и тутакси получи задвратник от Тиодор.
	— От завист към твоя могъщ, но, уви, безполезен интелект — саркастично поясни пилотът.
	Изминаха повече от три часа, преди екипажът да успее с пръчки и парцали да изгони от кораба последната летяща жаба, злобно врещяща и изхождаща се на всеки ъгъл, и да остърже от тавана остатъците от растителност. Остана само цистерната, твърде голяма и тежка, за да я влачат по каменистия бряг. Освен да я търкулнат по склона, но Станислав, кой знае защо, не одобри това рационално предложение. Наложи се пак да използват примитивен физически труд.
	— Студено е — настръхна Тиодор и се опита да намести глава в полусмъкнатата си качулка, но напразно. И двете ръце на пилота бяха заети с кофи.
	Полина вдигна глава и примижавайки от вятъра се опита да разгледа кръжащите в небето птици с издължени глави, полупрозрачни крила и четири сгънати под люспестия корем крачета. Нищо общо с крилатите жаби, както и пеперудите с гъсениците.
	— Е, какво, да ги изсипваме ли? — Пилотът стовари кофите до линията на прибоя, отвори капака на първата и я вдигна в готовност.
	— Стой, къде?! — опомни се зооложката. — Не изсипваме, а наклоняваме и внимателно изливаме! И аз искам видеозапис от този тържествен момент.
	— А ако не се получи, ще ги изловим и ще повторим пак? — Тиодор, без да обръща внимание на възмутените викове на приятелката си, изля съдържанието на кофата на два метра напред. Сред пяната се мярнаха слисано извиващи се телца, които бързо се спуснаха на дъното. През успокоилата се вода се виждаше как отначало се събраха накуп, а после, сякаш по сигнал, се гмурнаха надълбоко. Ден, Станислав и Михалич също изпразниха кофите си, а след тях и примирилата се със съдбата Полина.
	„И все пак можеше поне да благодарят“ — с досада си помисли капитанът. Но не му се искаше да мърмори. Искаше му се да стои и да гледа сребристата пътечка на залеза и да си представя целеустремено плуващите към хоризонта личинки. Един ден някои от тях ще осъзнаят, че се различават от неразумните си братя и сестри, ще излязат на брега, ще си намерят приемни родители, ще пораснат, ще се разлетят по целия космос, ще създадат семейства… а после ще се върнат на Мерак и всичко ще се повтори отначало.
	В това определено имаше нещо.

	* * *

	Когато слънцето залезе и измръзналият екипаж най-после пое към транспортника, редом кацна меракийският флайер, приличащ на конусовидна морска раковина. Вътре седеше само пилотът, който бяха изпратили да отведе Станислав до космодрума, за да оформят документите за кацане и излитане от планетата. Ако корабът веднъж се е приземил, не си струваше излишно да лети в атмосферата, защото по това време на годината тук има много дребни летящи животинки, които могат да се блъснат в обшивката му.
	— Поне не ме накараха да вървя пеша — промърмори капитанът, на когото повече му беше жал за обшивката. — Добре, момчета, ще се върна бързо. А вие засега си почивайте.
	Екипажът безусловно одобри заповедта, макар че всеки я разбра посвоему. Щом се върнаха на кораба, Михалич веднага легна да спи, Вениамин пусна в чаша с гореща вода разтворим витаминен тоник и се престори, че това е прясно сварено вкусно кафе, Тиодор отиде в каютата си да натори канабиса, докато не е последвал примера на елхата, а Ден се отпусна в креслото и започна да преглежда галактическия навигационен бюлетин.
	— Аз съм мъртва за вас! — високо обяви Полина, махна от ръката си комуникатора и прехвърли през нея халата си. — И ако някой нещастник почука на вратата на банята, преди да изтече поне един час, ще го замъкна при себе си в гроба.
	Момичето отиде да кисне във ваната и почти веднага Маша докладва за спешно повикване по инфранета. Обикновено ги приемаше капитанът, в негово отсъствие следващият по ранг, тоест докторът, а после пилотът. Но понеже в момента там беше само Ден, това съмнително щастие се падна на него.
	Всъщност рижият беше свикнал да му крещят с причина и без. Освен това тази лелка нищо не можеше да му направи и киборгът преспокойно пропусна встъпителния скандал и продължи да се занимава с работата си, докато в бурния поток от обвинения и заплахи за викане на полицията не се мярна конкретният въпрос:
	— Къде вие, такива и онакива, сте дянали Полина?!
	— Тя е мъртва — разсеяно отговори навигаторът. Изглежда, че една част от трасето ще трябва да се смени, на станция „ДЛ-30“ има събиране на кобайкери и в близките три дни ще бъде много проблематично да се възползват от тамошната система за гасене.
	Настъпилото дълго мълчание все пак накара Ден да се откъсне от работата и да погледне вирт-прозореца. Лелката все още беше там, със зяпнала уста, изцъклени очи и притисната към сърцето ръка, сякаш хваната в стоп-кадър.
	— Случило ли се е нещо? — вежливо се поинтересува рижият. — Да ви прехвърля ли на капитанския комуникатор?
	— Не! — писна лелката. — Не ми трябва нито ужасния ви капитан, нито пилота-сатанист, нито онези пияници доктора и техника! Искам да говоря с някой трезвен вменяем човек, който най-после да ми обясни какво става там при вас!
	— В такъв случай с нищо не мога да ви помогна — невъзмутимо отвърна киборгът и прекъсна връзката.

	* * *

	След един час възкръсналата поруменяла Полина зашляпа с чехли към масата, сложи си комуникатора, огледа се и с учудване попита:
	— А Станислав Федотович още ли не се е върнал?
	— Не — спокойно отвърна рижият. До космодрума беше доста далече, флайерът летеше бавно в интерес на зоологията и Ден засега не виждаше смисъл да се безпокои. След още половин час вече ще е друга работа.
	— И не се е свързвал с нас?
	Навигаторът поклати глава и за всеки случай съобщи:
	— Само някаква жена звънна по междупланетната връзка.
	— Каква? — застана нащрек момичето.
	— Ето. — Ден просто й прати изображение на комуникатора, за да не се затруднява с описанието. Киборгът автоматично съхраняваше в цифровата си памет изображенията на всички, с които е общувал повече от пет секунди.
	— Ох — Полина се наведе, за да я разгледа по-добре и тутакси потресено се дръпна, — ама това е майка ми!
	— Извинявай — леко се смути Ден. — Не знаех.
	— Защо, скарахте ли се? — Момичето добре познаваше твърдоглавия характер на рижия, но още по-добре, уви, познаваше майчиния. За своята ненагледна дъщеричка тя беше готова да разкъса на парчета даже киборг.
	— Не, аз просто казах, че ти си мъртва и прекъснах връзката. — Навигаторът се обърна към влизащия в гост-командната пилот и с любопитство попита: — Тед, а какво значи „сатанист“?
	Полина пребледня и се хвърли към личния терминал в каютата си.

	* * *

	С документите на Станислав Федотович възникна някакъв проблем. За щастие, митничарят беше успял да провери паспортите на екипажа (в това число и фалшивия), така че явно проблемите бяха с кораба. Митничарят два пъти свери номера му с базата данни, после дълго прелистваше вирт-прозорци с непонятни знаци, изключи транслатора и дълго се съветваше с някого през имплантирания в устната си комуникатор, след което най-накрая обяви:
	— Вие не сте си взели компенсацията.
	— Каква компенсация? — изненада се капитанът.
	— За доброволно прекъсване на живота, заради продължаването на живота на планетата — обясни митничарят с такъв строг тон, сякаш, наопаки, Станислав му дължеше нещо. — Обикновено я изплащаме на изпълнителите, но главното условие се явява хвърлянето на хайвера именно на Мерак. А понеже вие сте се заели с доставката на личинките, значи и компенсацията ви се полага на вас.
	— Но точно заради нас те не успяха да стигнат навреме на Мерак — отбеляза Станислав в името на справедливостта.
	— Те са закъснели по своя вина за чартърния рейс. — Меракиецът вече протягаше на капитана типов таблет за сключване на сделки, който показваше договор на два езика.
	— А какъв смисъл има компенсация, от която те не биха могли да се възползват?
	— Наследство — обясни митничарят. — За приемните деца и приятелите, което да смекчи скръбта от загубата, или за тези, които са били до тях и са ги подкрепяли в трудния момент. Всичко е законно, не се съмнявайте. Тук често има подобни случаи, вярно обаче, че в ролята на доставчик за пръв път се оказаха хора.
	— Е, не може да се каже, че много сме ги подкрепяли… — поколеба се капитанът, спомняйки си с какви изрази той и екипажът споменаваха покойните и потомството им. Оказва се, че тук е обичайно кораб да долети и да изсипе в морето планина от живи същества? Тогава не е учудващо, че толкова прохладно се отнесоха към тях. Раждането за жената е най-важното събитие в живота й, но за персонала на болницата е рутина.
	— Не се безпокойте — вече с леко раздразнение изклокочи меракиецът. Зад Станислав беше успяла да се събере неголяма, недоволно мърмореща опашка. — Това не е голяма сума и с нищо не ви задължава. Поставете отпечатък тук и тук и сте свободен.

	* * *

	В гост-командната Полина се върна много разстроена.
	— Е, как е? — попита Тед. — Успокои ли мама?
	Момичето вяло махна с ръка:
	— Тя е убедена, че съм попаднала в секта. Или в банда. Или че сте ме отвлекли за органи. Или сте промили мозъка ми и аз сега приписвам на Станислав Федотович завещаната ми от прабаба стая в мултиблок в предградията.
	— А стаята голяма ли е? — уточни Вениамин.
	— Деветнадесет квадрата. Четиридесет и трети етаж.
	— Малка е за гуру на такава могъща секта — ухили се докторът.
	— Ами от всеки по стая и става цяло имение за гуруто — разпери ръце момичето.
	— Но ти нали й каза, че това не е вярно? — възмути се Тиодор.
	— Казах й, но каква полза? Тя твърди, че сектантите не възприемат адекватно реалността, обаче самата тя дрънка някакви глупости за пиянство и разврат на борда, многодетното семейство на Станислав Федотович, закланата котка…
	— Именно, глупости — побърза да потвърди пилотът, избягвайки да гледа в очите приятелката си. — Странна лелка… в смисъл, мама.
	— И още как — въздъхна момичето. — Иска незабавно да се върна вкъщи и да й демонстрирам всичките си органи.
	— И ти какво й каза? — напрегнаха се приятелите.
	— Какво, какво… — промърмори Полина. — Уверих я, че нейното душевно спокойствие ми е по-скъпо от всичко и колкото се може по-внимателно й намекнах да иде на психиатър. Тя ужасно се обиди и аз вече не съм й дъщеря.
	— И сега какво? — виновно попита пилотът.
	— Сега — Полина свали хавлията и тръсна мокрите си коси, — ще отида да се обеся от мъка. Нека мама да ридае и да се кае на гроба ми.
	— А не може ли този въпрос да се реши някак не толкова радикално? — с тревога попита Ден.
	— Може — успокои го момичето. — Утре-вдругиден тя навярно ще позвъни и пак ще ме осинови. Само че този път веднага ме извикайте!

	* * *

	Котката посрещна Станислав в шлюза.
	— Какво, пак ли? — намръщено я попита капитанът.
	Но опашатата хрантутница не започна да му досажда. Само небрежно измяука (ами влизай, щом си се домъкнал!) и се промуши покрай него на стълбата.
	Станислав се оживи. Едно е космодрум с камери за наблюдение и стотици свидетели, а съвсем друго е пустинен плаж. Май може да си позволи малко замърсяване на околната среда с котки. Нека сега меракийците да се помъчат да я ловят и да я карат на родната й планета! Капитанът си представи с какви физиономии земното правителство ще посрещне тържествената делегация от Мерак и злорадно се ухили. „Ние прелетяхме през половината галактика, за да ви върнем животното, което по наши сведения се явява свещено в една от вашите култури!“ — „Аха, изхвърлете я някъде по-близо до сметището“.
	Станислав няколко минути се наслаждаваше на отмъстителните мисли, после крадливо се озърна към празния коридор, върна се на стълбата, подложи под любопитно душещата го котка носа на обувката си, подхвърли я обратно в шлюза и заплашително изсъска:
	— Само недей на никого да казваш, ясно ли е?
	Котката обидено се отърси, вдигна опашка и с танцуваща походка побягна пред капитана.


	— Защо толкова дълго? — обезпокоено попита Вениамин. — Митницата ли се заяде за нещо?
	— Не. — Станислав уморено хвърли таблета с документите на масата и започна да разкопчава копчетата на мундира си. — Тоест да, наложи се да оправим някои формалности. Ние неочаквано се оказахме наследници на онази двойка меракийци и получихме нещо като социална помощ от държавата.
	— Много ли? — оживи се екипажът и се приближи.
	— А, не, дреболия някаква. — Капитанът се сети, че от бързане и объркване не беше съобразил да уточни размера на сумата. — Сега ще погледна, може вече да са я превели.
	Станислав Федотович „извади“ от комуникатора малко вирт-прозорче и докосна иконката за личната си сметка.
	Вениамин многозначително се закашля.
	— Аха, дреболия! — разшифрова внезапната му простуда Тиодор. — Само три хиляди единици, пет пъти повече от нашите загуби!
	— Ура? — уточни шепнешком Полина.
	Станислав мигна, за да се убеди, че нулите не се раздвояват в очите му, а пред тройката няма минус. След което отново закопча мундира си под недоумяващите погледи на екипажа, оправи фуражката си и тържествено обяви:
	— Заплата за два месеца на всички и премия в същия размер!
	— Ура! — вече без съмнения закрещя екипажът.


>	Част втора

	Мотокарът запецна в най-неподходящия момент, на последния сандък, вече наполовина свален от вилицата. Огромният тежък куб плътно блокира отвора, нито насам, нито натам.
	— А-а-а, черна дупка да те погълне дано! — замята се около него собственикът на товара. — Трябва да изтичам до склада за помощ, тук няма да се справим без БЧР!
	Капитанът, съхранявайки абсолютна невъзмутимост, му направи знак да се успокои и активира комуникатора:
	— Ден, ела, моля те, при товарния шлюз.
	След няколко минути към мястото на катастрофата, клатушкайки се, се приближи слаб сънен младеж, облечен с намачкани дънки и черна тениска с надпис по диагонал „Най-добрият навигатор в Галактиката“, извади ръце от джобовете и въпросително погледна капитана. Той също така мълчаливо му показа с очи сандъка.
	Младежът леко наведе рижата си рошава глава, преценявайки мащаба на бедствието, после обиколи мотокара, скочи на вилицата и подложи дясното си рамо под сандъка.
	— Ама там има хиляда и двеста кило… — раздразнително започна собственикът на товара, задави се и потресено довърши: — …грама.
	Сандъкът с грохот прескочи прага, застърга по пода и застана на нужното място, остана само да се закрепи.
	— Това ли е всичко, Станислав Федотович? — прозя се рижият, излизайки от шлюза.
	— Да, благодаря.
	Младежът кимна, небрежно изтри ръце в дънките си и се отправи да си доспи. Посраменият мотокар даде на заден, потраквайки с нелепо стърчащата си вилица.
	Собственикът на товара зяпна капитана със смесица от благоговение и ужас. Ако тукашните навигатори са толкова яки, какви ли са киборгите?!

	* * *

	Ден все така игнорираше персоналната каюта, а диванчето, за разлика от пуловера, беше скъпо не само на навигатора, затова екипажът се примири с тази странност на рижия. Обаче той не успя да заспи отново — дойде Тиодор, свеж и бодър след сутрешния душ и с боен вик смъкна одеялото от колегата си:
	— Екипаж, стани! Слънчицето изгря, птичките запяха, котенцата замяукаха!
	Всъщност точно проклетата котка събуди Тед, понеже по някаква причина беше решила, че днес само той е достоен да напълни купичката й. Нахалницата си беше получила ритника, но все пак се наложи да я нахрани.
	— Известно ми е — промърмори Ден и скри лице с лакът. — И на свой ред искам да те уведомя, че легнах да спя само преди два часа.
	— Защо така не се грижиш за себе си? — укори го пилотът, хвана крака му и се опита да го събори на пода.
	В последния момент киборгът протегна ръка и се хвана за страничната облегалка на диванчето и по-нататък Тед можеше със същия успех да дърпа завързано за нея въже. Само малко помести диванчето.
	Пилотът не миряса (утрото наистина беше слънчево и разполагащо към мерене на юнашката му сила) и без да пуска крака, обиколи диванчето и внимателно претърколи колегата си по корем на студения под.
	— Тиодор, запознат ли си с понятието „съвест“, разпространено в някои човешки култури? — Ден принудително разтвори пръсти и се надигна. Той не се обиди сериозно на приятеля си, прекрасно усещайки разликата между шега и подигравка. По-скоро обратното — приятно му беше да осъзнава, че може както безнаказано да се озъби на Тед, така и да му се отплати със същото. Но навигаторът наистина не се беше наспал и предпочиташе пилотът да изразява дружеските си чувства по друг начин. Например тихичко да го заобиколи.
	— И още как! — увери го Тиодор. — Затова се възмущавам как не ти е съвестно да къртиш, когато аз отдавна съм се събудил и жадувам за развлечения?
	— Какви?
	— Ами… Хайде да се сбием например! — ентусиазирано предложи пилотът. Транспортникът трети ден стоеше в порта Седми лъч, събирайки поръчки (името имаше някакъв местно-религиозен смисъл, който космолетците не схванаха) и Тиодор беше преизпълнен с неизразходена енергия. — Вместо гимнастика.
	Рижият някак странно, сякаш даже със страх, погледна приятеля си.
	— Аз няма да се бия с теб — тихо, но твърдо каза той.
	— Защо? — учуди се Тед.
	— Ти си човек.
	— Що за дискриминация? — изкиска се пилотът. — Не активирай имплантите си и ще сме равностойни. Нали се би с байкерите и после с крадците.
	— Тях не ме беше страх да ги счупя.
	— И мен е трудно да ме счупиш. Хайде да се позабавляваме! — Пилотът протегна юмруци като боксьор и весело заскача на място.
	Навигаторът отстъпи назад, а очите му придобиха нещастно изражение.
	— Искаш ли просто да постоя? — обречено предложи той.
	Тиодор отначало не разбра какво има предвид, а после страшно се обиди:
	— Ти да не си се побъркал?! Аз искам да се раздвижа, а не да набия някого! Скучно ми е, задникът ми се сплеска от седене.
	— Щом ви е скучно, идете най-накрая да измиете каютата на меракийците — посъветва ги Станислав, влизайки в гост-командната. — Че там все още висят кичури плесен от тавана. Или вие чакате да изсъхнат и сами да паднат?
	— Разбира се, че не — неубедително възрази пилотът. — Но нали май днес се канехме да потеглим?
	— Довечера — разочарова партньорите капитанът. Ден беше пожертвал съня си точно заради трасето, проверявайки го още веднъж. — Местните жители имат празник днес, ежегодното слизане от небето на някакъв светия и до шест часа всички полети са забранени.
	— Да не се боят, че ще се сблъскаме с него? — изхили се Тиодор.
	— Има ли значение? — сви рамене Станислав, без да си признава, че първо също беше помислил точно това. — Трябва да уважаваме чуждите вярвания.
	— Аз ги уважавам — възрази пилотът, — освен тези, които противоречат на моите.
	— А ти нима имаш такива? — учуди се капитанът.
	— Естествено — каза Тиодор, без да му мигне окото. — Аз се кланям на Светата троица: светла, тъмна и нефилтрирана. А тук е забранено да ги почиташ не само бутилирани, а дори и наливни! Представяте ли си, виждам аз табела „Приют за уморения пътник“ и влизам, а там се оказа не бар, а пристанищен храм. И веднага сто чифта очи върху мен — хоп! Здравей, казват, нови брате, влез и раздели с нас тази прекрасна проповед за суетата на този свят.
	Пилотът така ярко изобрази ужаса на обкръжения от мисионери канибал, че капитанът неволно потръпна.
	— И какво?
	— Казах, че не съм чак толкова уморен и бързо се ометох оттам. Да вървят по дяволите такива роднини!
	— Станислав Федотович! — В гост-командната влетя Полина с въодушевено горящи очи. — Прочетох в новините, че в дванадесет часа на централната градска улица ще започне тържествено шествие, може ли ние също да идем?
	Капитанът се поколеба. От една страна, не му се искаше да пуска екипажа точно преди полета, от друга, какво може да се случи в тихото колониално градче, където дори барове няма? Нека се проветрят малко преди рейса.
	— Може — неохотно се съгласи той. — Само че първо все пак почистете каютата, страшно е даже да се надникне в нея. И във вентилационната система все още нещо скрибуца.
	Тиодор въодушевено потри длани и предположи:
	— Това е призракът на Мося, който не е намерил покой и сега вечно ще се скита из корабните въздуховоди.
	— Призракът щеше да дрънка с вериги и да вие — не се съгласи Полина. — Така че това е или вампир, или не сме извадили всички меракийци.
	— Минаха две седмици оттогава — не повярва пилотът, който предишната нощ също беше чул странен шум в стената. — Отдавна трябваше или да умрат, или да излязат.
	— Според мен, там се е запушил някой клапан — сънено измърмори рижият и разруши зловещото очарование на тайната. — Звукът е аритмичен, но локален и очевидно с механичен произход.
	— Накратко, хващайте се за работа — обобщи Станислав. — Колкото по-рано свършите, толкова по-дълго ще се разхождате.
	Ден с тъга погледна диванчето и се помъкна към душа.

	* * *

	В града възникна неголям, но неприятен проблем. Оказа се, че по местните закони киборгът трябва външно да се различава от човека. Идентификационният чип, имплантиран в делтовидния мускул, който се четеше от всеки полицейски скенер, не устройваше митничаря.
	— Трябва да е ясно отдалеч — обясни той, с неприязън поглеждайки рижия, който скромно беше застанал зад приятелите си. — Още повече, че това е „шесторка“, от нея всичко може да се очаква.
	— Например? — с досада се поинтересува Тиодор.
	— Законът си е закон — отсече митничарят. — Всички транспортни средства трябва да са с номер, животните да са с намордници…
	— Птиците да са с памперси?
	— Ако се държите нагло, въобще никого няма да пусна извън космодрума — заплаши ги митничарят. — Знам ви аз вас, космическите вълци, не ви пука за нашите забележителности, само гледате как да се напиете и да се сбиете в някой вертеп.
	— О, тук все пак има вертепи? — оживи се пилотът.
	— Това е метафора — с такъв леден тон каза митничарят, че Полина се уплаши да не ги накарат да надянат намордник на самия Тиодор.
	Колкото и да е странно, Ден се обиди най-малко от тази ситуация. Той все така се отнасяше предпазливо към непознати и напълно го устройваше обичайната роля на незабележим киборг с господарите си.
	— Ще ида да се преоблека — каза само той, не желаейки да цапа любимата си тениска с големите холограмни щампи, преливащи се на слънце и фосфоресциращи на тъмно.
	— Идиотизъм някакъв — промърмори пилотът, щом космолетците най-после минаха през контролно-пропускателния пункт. — Нали ризата просто може да се съблече.
	— Предполага се, че аз няма да се сетя за това — меланхолично забеляза Ден.
	— Ами съблечи я — предложи Полина. — Той вече не ни вижда.
	— Защо? — Рижият изгледа приятелката си с искрено и напълно логично, от негова гледна точка, недоумение. Първо, на улицата не беше чак толкова топло, второ, ако полицията изведнъж реши да провери документите им, ще се наложи да платят глоба.
	Момичето премълча, като реши, че щом нищо не напряга самия Ден, не си струва да му обяснява защо.
	Градът Седма вълна се беше образувал, както и повечето подобни селища, около мястото на кацане на колонизаторския кораб. Неговият ръждив скелет тържествено се възвишаваше на централния площад, напомняйки на жителите откъде са дошли и в същото време, че оттук ще си тръгнат, когато цъфнат налъмите. С изобретяването на скоковия двигател проблемът с пренаселеността на Земята и изострилата се на тази почва междунационално-расово-религиозна вражда се разреши от само себе си. Недоволните от бетонираната земя строяха звездни ковчези и отлитаха в търсене на обетованата земя. Разбира се, техните предводители често се оказваха не Мойсеевци, а Сусанини*, но установилата се тук общност изглежда, че се молеше на когото трябва — бяха стигнали до кислородна планета от земен тип, с дефицит на прясна вода, но пък с излишък от метали и редки силикати, които изнасяха с успех.
	[* Иван Сусанин е нает от полски военен отряд през зимата на 1612–1613 г., за да го отведе до мястото, където се укрива руския цар Михаил Романов. Той обаче го отвежда до блатиста местност, където бива измъчван до смърт, за да покаже верния път. — Бел.прев.]
	Впрочем местните жители не изглеждаха като религиозни фанатици — жените се обличаха в зависимост от времето, демонстрирайки разголени крака и шии, тийнейджърите с врява се гонеха на геомагнитни скейтове, над кръстовищата се въртяха реклами на популярни галактически марки. Вярно, че по улиците с невисоки чистички къщички — и в парка, където завиха космолетците — минувачите бяха учудващо малко, а и повечето магазини не работеха. Явно всички си седяха по домовете и се готвеха за празника.
	— Какви странни скулптури — отбеляза Тиодор, разглеждайки стоящите покрай алеята блокове с повърхност на бучки, приличащи на смачкани от дете късове пластилин. Някои достигаха пет метра височина, а други, напротив, се разтичаха на причудливи петна или бяха съставени от разноцветни буци — сиви, черни, червени.
	— Това не са скулптури — с нотка на превъзходство се изкиска Полина. — Това са дървета.
	— А къде са им листата и клоните?
	— При толкова солена почва не е изгодно да имат, един горещ ден с интензивно изпарение и растението ще се превърне в чироз. А тези халофити, напротив, изсмукват влага от нощния въздух и я съхраняват в бъчвообразните си стъбла. Всъщност тази декоративна разновидност е основната селскостопанска култура на планетата.
	— Тоест те отглеждат вода?!
	— Ами да. Излиза по-скъпо да я обезсоляват, освен това кюспето отива за храна на добитъка, а цветните пъпки за храна на населението.
	Тиодор облиза устни и усети горчив привкус, даже прахта тук беше солена.
	— Убий ме, не разбирам какво все пак им пречи бирата? — с отвращение промърмори той.
	Една жена с тригодишно дете, покрай която минаха космолетците, неодобрително сви устни и повиши глас, за да не чуе чедото й светотатствените думи на чужденеца.
	— Тед, ти прекрасно се справяше без нея почти месец — с укор му напомни Полина. — Има само няколко дни до следващата станция, не можеш ли да потърпиш? Освен това нали в хладилника ти има още две бутилки.
	— Възмущава ме не липсата на бира, а нарушаването на правата ми!
	— О, да, ти тук си най-ощетеният! — Полина забеляза една от малкото работещи палатки и се обърна към Ден: — Искаш ли сладолед?
	— Какъв лед? — не разбра рижият, като се откъсна от разглеждането на планинския хоризонт. Нещо там го притесняваше, а и киборгът би предпочел да си остане на кораба, но не искаше да разваля настроението на приятелите си, като не отиде с тях за компания.
	— Сладолед. Лакомство такова, студено.
	— Купи ми и на мен — изпревари го пилотът. — Само да не е бял, а с някаква добавка.
	Полина отиде до палатката и се върна с три разноцветни опаковки.
	— Извинявай, нямаше с бира — ехидно съобщи тя. — На, вземи орехов. Ден, за теб шоколаден или залят с шоколад? Аз така и не реших какъв ми се яде повече.
	— Дай този. — Навигаторът наслуки взе левия и незабелязано поглеждайки какво правят приятелите му, скъса опаковката. Преди не беше опитвал такава храна — на „Черната звезда“ беше по-лесно да се сдобиеш с обогатен спирт и мариновани гъби с необичаен ефект, отколкото със сладолед. Ден определено го хареса повече.
	Пътечката изведе космолетците в средата на парка, заета от единствен, но затова пък внушителен увеселителен парк. „Звездното влакче“ приличаше на огромен куп тел, смачкана от атомен взрив. Най-високата му точка се скриваше в облаците, а съдейки по влизащия под земята тунел и ехото от викове, напомнящи за ада, строителите и отдолу бяха свършили доста работа. Кабинката се движеше по единствената магнитна релса, а от време на време и без нея, прескачайки през десетметрови дупки и скърцайки така, сякаш всеки момент ще се разпадне. Скърцането беше особената гордост на създателите на увеселителния парк и смразяваше до мозъка на костите, благодарение на най-новата технология на интрополифония.
	Полина се приближи, погледна ценоразписа до касата и потръпна по-силно, отколкото при вида на влакчето.
	— И без това не ми се искаше много — промърмори тя, за да притъпи разочарованието си. Предишната (засега единствена) заплата се оказа толкова дългоочаквана, че беше невъзможно да се сдържат и да не я похарчат за неща, които космолетците дълго си бяха отказвали. Освен това Полина тържествено прати половината пари на майка си, за да се успокои тя най-после — ако продадат дъщеря й за органи, поне да е на печалба.
	Тед и Ден не се заинтересуваха от влакчето — пилотът не обичаше бясно носещите се консервни кутии, които не можеше да управлява, а рижият въобще не разбираше защо напразно да вдига нивото на адреналина си. Освен това това нещо му напомняше неприятно за системата за тестване на „продукцията“ в „DEX-къмпани“. Но щом забелязаха, че приятелката им е изостанала, партньорите също спряха.
	Полина най-после обърна гръб на касата и се сблъска с непознат младеж с малко хипарска, но симпатична външност: маркова тениска и дънки, леко небръснат и коса, заплетена на модните този сезон плитчици.
	— Здравей, красавице — усмихна се той, явно опитвайки се да се покаже като по-нахакан и мъжествен, отколкото беше всъщност. — Искаш да се повозиш, но се страхуваш? А ако си в добра компания?
	Тед бързо дояде сладоледа, хвърли пръчицата в уличния рециклатор и вече се канеше да се приближи и да подплаши нахалника, но той се беше харесал с нещо на Полина. Вероятно с предложението за безплатно возене на влакчето.
	— Ох, ами не знам… — затрепка с мигли тя, същевременно тайно правейки знаци на пилота да се махне. — А сигурно ли е, че е добра?
	Тиодор разбиращо се ухили, вдигна ръка с комуникатора и изразително почука по него: ако има нещо, свирни!
	— Този сладолед само ми отвори апетит. Да идем ли да обядваме?
	— Ами Полина? — Рижият неразбиращо и даже малко обидено се загледа след двойката, влизаща в кабинката.
	— Нея и без нас ще я нахранят — увери го приятелят му.
	— Защо?
	— Защото — Тед покровителствено сложи ръка на рамото на киборга и го насочи към автоматичното кафене, — пред нас се развива класическият ритуал на свалката. Първо замъкваш момичето на някое интересно място, където може да се направиш на як пичага — например да я прегърнеш на завоя, щом тя запищи от ужас, да й подадеш ръка на излизане от кабинката, а може и да я изнесеш от нея, притисната до мъжествената ти гръд. После той ще я покани в най-близкото заведение, ще поръча маса за двама, ще плати сметката и те ще си приказват всякакви глупости…
	— Като нас двамата сега?
	— Като двама души от различен пол! — бързо уточни Тиодор и отдръпна ръка. — Поне в повечето случаи.
	Щом посетителите престъпиха прага на кафенето, по пода като малки змийчета забягаха стрелки, показвайки пътя към свободна масичка на един крак, а когато приятелите седнаха на антигравитационните седалки, около тях израсна прозрачна синкава завеса, заглушаваща звуците.
	Докато Тиодор с недоволно мърморене преглеждаше вирт-прозорчето с менюто — всички напитки в него бяха безалкохолни, Ден съсредоточено обмисляше получената информация.
	— А какъв е смисълът на този ритуал? — попита накрая той.
	— Ами ако всичко върви по план — пилотът гнусливо цъкна с нокът по иконката „Готово“, пращайки поръчката в кухнята, — то ще свърши на някое дискретно място.
	— Защо?
	— Защо, защо, заради онова! — Кръгът в средата на масата предупредително замига, после се превърна в дупка и от нея се показа пълен с храна поднос. Пилотът взе от него висока чаша с коктейл и се сепна: — Ах, да, ти нали… Общо взето, сексът е когато…
	— Знам — слиса го Ден. — Гледал съм няколко порнографски филма.
	— И? — оживи се приятелят му.
	— Схванах принципа — предпазливо каза рижият. — Но изглежда, че този процес се отнася към размножаването само технически.
	— Нима нито едно филмче не ти се стори достатъчно… — пилотът се изкикоти, — познавателно?
	— Само едно, с кученце.
	Тиодор се задави с коктейла и Ден сметна за нужно да обясни:
	— Само на него му беше весело. Останалите се преструваха.
	— Ах, да, този твой детектор — облекчено въздъхна пилотът. — Тогава просто ми повярвай, че има смисъл. Затова мисля, че може да не чакаме Полина. Тя сама ще се върне по-късно на кораба.
	Но Полина се върна след двадесет минути, като ту свиваше устни с досада, ту ги разтегляше в неудържима усмивка.
	— Спече се още на първия лупинг — презрително докладва момичето, с една ръка отмъкна от чинията на Ден парче печен водоплод, а с другата си примъкна свободна седалка от съседната масичка. — Ако не го подкрепях на излизане, сигурно щеше да припадне.
	— И на този стадий ритуалът на свалката прекъсна? — Рижият съчувствено бутна чинията към нея.
	— Не — Полина не издържа и пак започна да се киска, — на стадия, когато аз жизнерадостно казах: „Е, ще хапнем ли по пирожка?“ Накратко, няколко минути стоях пред вратата на най-близката биокабинка, разбрах, че ще е задълго и се върнах при вас.
	— Тоест днес няма да правиш секс? — педантично уточни Ден.
	Захапаното парче изпадна от устата на момичето.
	— А трябваше ли?!
	— Тед каза, че да.
	Пилотът рязко се заинтересува от тавана и небрежно засвирука, игнорирайки унищожителния поглед на приятелката си.
	— За твое сведение — отсече тя, — приличните момичета даже не се целуват на първа среща. Пък и това е изключително идиотски метод за свалка, съмнявам се, че изобщо сработва при някого.
	— Не се съмнявай — самодоволно я увери Тиодор. — Аз имам доста по-здрав стомах.
	За отмъщение Полина взе чашата му и свирепо гледайки приятеля си над капачето, с крайно гаден звук изсмука през сламката остатъците от коктейла.
	— Как ти се стори влакчето? — попита Ден, който реши да си изясни въпроса относно човешките ритуали някой друг път.
	Момичето пренебрежително изсумтя.
	— Помниш ли как Тед тази седмица изпробваше новия флайер?
	— Мога ли да го забравя! — искрено каза навигаторът.
	— Ами това беше жалко подобие!

	* * *

	Днес капитанът беше доволен от себе си. Направи сто лицеви опори и даже дишането му остана равномерно. „Е, почти равномерно“ — убеди себе си Станислав и старателно изчака да започне да диша нормално. Сега може с чиста съвест да се опъне на диванчето, четейки книга и отпивайки от кафето, докато младежите не са се върнали от разходката, защото капитанът трябва да бъде строг космически вълк, а не отпуснал се пенсионер със завити с одеяло крака и сгънала се върху тях котка.
	Последното се стори на Станислав вече прекалено.
	— Къш! — Капитанът първо зарита с крака, а после дръпна одеялото за края. Котката се помести заедно с него и протестиращо замяука, но въпреки това не скочи на пода.
	— Мили, много ли си зает? — с кадифен глас се осведоми Маша.
	Станислав се обърна към холографския подиум и небрежно увитата с чаршаф блондинка с недоволна гримаса („Пфу, твоите гадни приятели пак ни прекъснаха!“) му протегна един розов видеофон с кристали. Капитанът машинално се опита да го вземе, изруга, отметна одеялото върху благодарно замъркалата котка и предпазливо се приближи до терминала. От известно време целият екипаж се боеше от междупланетни обаждания, макар че Полина уверяваше, че майка й е обезвредена за поне една седмица, а после момичето ще й звънне само.
	За щастие, този път му се размина.
	— Харалд! — Станислав на мига престана да съжалява за прекъснатата си почивка. — Е, има ли новини за отвлечените?
	— Уви, не. — Широката усмивка на миньора веднага помръкна. — И изглежда, че няма да има. Всеки ден питам инспектора как върви разследването и в гласа му има все по-малко ентусиазъм: ако не са успели да догонят пиратите по горещите им следи, то шансовете да намерят лагера им и да докажат каквото и да било, са нищожни.
	— Ама че гадове — разстрои се Станислав, който предполагаше, че Харалд му се обажда, за да сподели радостната вест. — А ти самият как си? Вече стигна ли вкъщи?
	— Какво да търся там? — безгрижно махна с ръка миньорът. — Полекувах се и пак съм в строя, от понеделник почвам нова работа. — Миньорът, привлечен от някакъв звук, тревожно погледна през рамо, успокои се и обясни: — Рики засега живее с мен, той има само една баба, която изглежда, че не гори от желание да отглежда внука си. Не искам той да чуе разговора ни и специално изчаках, докато заспи. Той все още вярва, че баща му скоро ще се върне.
	— И ти вярвай — ободри го капитанът. — Съдбата е лекомислена дама, никога не можеш да познаеш как и кога ще се обърне. Аз точно знам!
	— А, какво исках! — сепна се Харалд. — Ти си в сектор „Д-23-3“, нали? Не смяташ ли да надникнеш на Рибешкото око?
	— Крамарската колония? — Станислав отвори трасето в съседния вирт-прозорец. Ден беше свършил солидна работа, като беше намотал на основната ярка линия един куп полупрозрачни клупове от резервни варианти, ако изведнъж нещо се случи и се наложи мигновено да се вземе решение къде да скочат. — Не, но тя ни е почти по път, може да направим крачка встрани. Защо?
	— Един приятел търси евтина и надеждна транспортна фирма и аз веднага се сетих за теб. Нали всичко е наред с лиценза ви?
	— Разбира се — леко поизлъга Станислав. По път можеше да се случи всичко, някой да се разболее, някой спешно да бъде извикан вкъщи във връзка с раждането на сина му или погребението на баба му, някой да няма търпение да се ожени, а някой, мамицата му, да избяга през нощта на чужд катер. Законът допускаше промени в екипажа, но ключовите места — пилот, навигатор, капитан, техник и лекар — не трябваше да останат незаети повече от месец. А той вече изтичаше. — Какво и къде трябва да закараме?
	— Около три тона импулсен взрив и пет сандъка цифрови детонатори. На Мойра.
	Станислав учудено и с уважение свирна.
	— Твоят приятел да не е замислил терористически атентат от планетарен мащаб?
	— Да, срещу двадесеткилометров планински хребет — разсмя се Харалд. — Той спечели обществена поръчка за строителство на свръхзвуково трасе, с едни каменотрошачки там не може да се мине. Но държавните превозвачи искат страшно висока цена — опасен товар, висок риск, а той самият не се доверява на частниците, твърде голяма е съблазънта да го продадат на пиратите и да излъжат, че са ги ограбили. Наемаш ли се? Всичко е законно, плащането е чисто хиляда и петстотин. Нали ги знаеш крамарците, без печат и метеорит няма да пуснат в атмосферата си.
	— Наемам се — не се колеба дълго капитанът. Парите бяха добри, а рискът всъщност минимален. В армията Станислав беше имал работа с импулсен взрив и знаеше, че е неимоверно сложно да се задейства процеса на разпада му. До него пушеха и стреляха, а особено надарените интенданти го крадяха с торби, уверявайки, че по-хубав тор за вилата няма. Важното е да не се дрънка за товара наляво и надясно, за да не ги нападнат пиратите наистина. — Благодаря.
	— Радвам се да ти помогна — грейна в усмивка Харалд. — Та кога ще бъдеш на Рибешкото око? Да кажа на приятеля си.
	— След три-четири дни, сега сме на Нова Земя-7.
	— Тя коя беше? Вечно ги бъркам.
	— В системата Скат. — Станислав също не разбираше защо колонизаторите са толкова зле с фантазията. Бройката на Новите Земи беше надхвърлила двадесет, не по-малко от половин дузина Едеми бяха разхвърляни из космоса, а сега вече имаше и Нови Едеми. С нечовешките цивилизации не възникваха такива проблеми. Ако на техния език думата Роъйпкшгцкцукцргл-ссс означаваше „Земя“, то космолетците, щом погледнеха черната планета със сребрист пояс, уверено я съкращаваха до „Рибешкото око“.
	— А, знам я — оживи се миньорът. — Баджанак ми работи там половин година, страшно я псуваше.
	— Даже се досещам защо — усмихна се капитанът.
	— Нали?! Странно, иначе сякаш са нормални хора! Развиват науката и културата си, членове са на галактическото дружество, а не искат да чуят за отмяна на това варварство. Твърдят: така ни повелява религията ни и това е.
	— Какво да се прави, всеки си е малко луд — деликатно отбеляза Станислав, който не разделяше вселенската скръб по бирата.
	— Точно — разсмя се миньорът. — А, едва не забравих, Рики ме помоли да предам поздрави на вашия навигатор. Каза, че му е домъчняло за него.
	— Ще предам — обеща капитанът. — Веднага щом момчетата се върнат от града.
	— По магазините ли са или си ги пратил по работа?
	— Не, тук днес има някакъв религиозен празник и ме помолиха да го видят.
	— Да не би случайно да е това проклето слизане на светеца? — Харалд явно се пошегува, но като видя, че Станислав не разбира къде да се смее, промени физиономията си, стана и кресна: — Незабавно ги извикай! Там сега такова нещо ще започне!

	* * *

	— Странно — намръщи се Тиодор, натискайки сензорното екранче на комуникатора, — сигналът за повикване идва, а няма връзка. За трети път потвърждавам, а в отговор тишина.
	— А ако ти избереш?
	— Същата работа… Полина, носиш ли си видеофона?
	— Не, остана на кораба. — За всеки случай Полина пребърка чантата си, но напразно. — Реших, че на такова разстояние ще ни стигнат и комуникаторите.
	— И аз така реших. — Пилотът отпусна ръка с досада. — Сякаш нещо ги заглушава.
	Момичето завъртя глава, но не откри нито мост, нито високоволтна линия над себе си.
	— Електромагнитният фон на самата планета е нестабилен — съобщи киборгът, който беше забелязал това още при кацането, но не му беше обърнал особено внимание. Нивото не беше толкова високо, за да навреди на човешкото здраве или на работата на имплантите. — Има постоянни хаотични изригвания, предизвикващи леки проблеми. Тук, в долината, се усеща повече.
	— Значи ще се обадим, когато излезем от нея — успокои се момичето.
	Широката улица, постлана с каменни плочи като в древните времена, продължаваше да слиза надолу и разходката вървеше леко, краката сами ги носеха напред.
	— Дали да не се върнем? — Ден с надежда погледна назад. Градът полека се изпълваше с народ. Заради празника жителите се бяха преоблекли в просторни светли одежди, а много носеха табели с надписи, основно на непознат език, но имаше и на интерлингва: „Да ни се въздаде според делата“, „Не за пощада моля, а само за прошка“, „Осени ме със своята благодат“ и тем подобни религиозни глупости. — Ами ако капитанът спешно има нужда от нашата помощ?
	— Ами, какво може да се случи там? — безгрижно махна с ръка Тиодор. — Сигурно просто иска да разбере какво правим.
	— Освен това празникът всеки момент ще започне — подкрепи го Полина. — И без това транспортникът никъде не може да лети, докато не свърши.
	— Още повече без мен. — Пилотът глуповато се закиска.
	Ден озадачено изгледа приятелите си. Станислав Федотович нямаше навик да досажда на подчинените си просто от нямане какво да прави, и Тед и Полина прекрасно го знаеха. А щом капитанът настойчиво продължаваше да им звъни, докато връзката окончателно не прекъсна, надали се интересуваше как вървят магнитчетата в лавката за сувенири.
	— Нека аз да ида сам — предложи навигаторът.
	Разпръснатите купчинки хора през това време се сляха в една тълпа, която величествено се задвижи към площада като търкаляща се от планината лавина.
	— Върви — съгласи се лесно Тиодор. — А ние ще се поразходим още. Тук е хубаво-о-о… — Пилотът с наслада се протегна.
	— Нали казваше, че тази планета не ти харесва — недоверчиво припомни навигаторът.
	— А сега ми хареса. Рижко, защо си такъв досадник? Отпусни се, наслаждавай се на живота като нас…
	— Защото сега тук не ми харесва на мен. — Тревогата все повече обхващаше Ден, в разрез с всеобщата еуфория. Нито едно дете. Нито един дъвчещ нещо човек. Нито една прегръщаща се двойка. Никаква музика. И накъдето и да погледнеш — възторжени лица и стъклено блестящи очи.
	— Ами тогава изчезвай и не разваляй хорското настроение — с убийствено благодушие го посъветва пилотът.
	Полина сякаш изобщо не слушаше разговора им и продължаваше да крачи напред.
	Ден рязко спря. Тълпата тутакси погълна приятелите му и отмина нататък, заобикаляйки киборга като стълб, а срещу нея, величествено превалило през планинския хребет, пълзеше пурпурен кълбест облак. Хората го приветстваха с ликуващи, все повече екзалтирани викове. Хиляди табели в единен порив се вдигнаха към небето, сякаш предлагаха на светеца да прочете тази гигантска страница.
	Чу се гръм, блесна мълния. Ден дълбоко вдиша горещия, ухаещ на озон въздух, гмурна се в тълпата, догони приятелите си, хвана ги за ръцете и ги помъкна далеч оттук.
	Полина се повлече след него без въпроси, все със същата блажена усмивка, но на Тед такова държане не му хареса.
	— Ей, какво правиш, по дяволите? — възмути се той, като отчаяно се запъваше и се дърпаше. — Веднага ме пусни!
	— Ще те пусна на кораба. Държите се неадекватно.
	— Сега ще ти покажа кой тук е неадекватен!
	Ударът на Тиодор се оказа мощен и добре поставен, но Ден даже не мигна, само леко наклони глава и обърна към разбушувалия се пилот по-здравата част на черепа си. Околните не обръщаха ни най-малко внимание на странната, вървяща срещу течението троица, само се дърпаха встрани, когато случайно ги удряха и тях.
	Космолетците бяха вече в опашката на шествието, на средата на отиващата нагоре улица, когато нещо — „ж-ж-жих!“ — изсвистя покрай бузата на Ден, вряза се в цветната леха и вдигна фонтанче прах. Киборгът вдигна глава, проследявайки траекторията на изстрела и следващия „куршум“ го удари между очите. Това се оказа голяма капка дъжд и други като нея закапаха рядко по плочите, украсявайки ги с тъмносиви петна. А после пак пронизително жужене и пръски сок от дълбоката дупка във водоплода край улицата.
	Отзад се дочу див крясък, заглушен от радостни такива. Ден не започна да изяснява що за благодат се сипе от слизащия светец. Изтънелият поток от хора най-после му позволи да ускори крачка, а после да побегне. Тъкмо и на Тиодор не му беше удобно да се бие.
	Щом стигнаха на половината път, той беше преграден от един полицай в метализиран комбинезон и шлем, които изглежда, че защитаваха пазителя на закона, както от материалното, така и от духовното въздействие на местното божество.
	— Проблеми ли имате? — попита ченгето, внимателно премествайки поглед от Полина към Тед. Стоящият между тях киборг сякаш беше невидим.
	— Ами този глупак… — започна пилотът, но Ден го прекъсна с безстрастното:
	— Получена е заповед за връщане на кораба. Получено е разрешение за използване на силови нетравматични методи по отношение на неподчиняващите се членове на екипажа. Изпълнява се операция за доставка в зададената точка.
	— Абе той лъже, няма никаква заповед! — ядоса се Тиодор. — Комуникаторите ни изобщо не работят, можете да проверите!
	— Капитанът зададе точно време на връщане — не трепна рижият. — Разрешението за отпуск на дадените субекти изтича след седемнадесет минути и четиридесет секунди.
	Полицаят се поколеба. Киборгите не са способни да лъжат, а иначе рижият се държеше напълно адекватно, не приличаше да има бъг в системата. От една страна, не е редно началникът, а още повече бездушната машина да застава между човек и вярата му. От друга — истински вярващите сред тези туристи са най-много един на всеки десет, останалите се мъкнат тук от чисто любопитство, а после и жалби пишат. Нека да се връщат на кораба и да се махат, избавяйки го от писането на досадния протокол.
	Полицаят вече се накани да се отмести, но изведнъж момичето, продължавайки мечтателно да гледа някъде напред и нагоре, с неимоверно печален глас провлече думите:
	— А пък а-а-аз така-а-а исках да ме осени небесната благодат…
	Полицаят нямаше капитанския имунитет към обаянието на Полина. Той най-накрая „забеляза“ Ден, втренчено погледна лицето му (стандартен метод за привличане вниманието на киборг, ако не знаеш номера му или с какво име е наречен), небрежно махна със значката си и нареди:
	— Пусни ги.
	Системата за четене на данни се включи автоматично и пред вътрешното, „машинно“ зрение на Ден пробягаха червени редове: Достъпът е потвърден. На обекта е даден временен статус „господар“. Полицията имаше право да командва частните киборги (армейските се подчиняваха само на командира си), анулирайки заповедите на собствениците им. Иначе съблазънта да се наруши закона чрез ръцете на DEX-овете би била прекалено голяма.
	Без да мига, рижият се втренчи в блестящото стъкло на шлема. Отражението беше бледо и изкривено, но програмата за обработка на видеоданните лесно го приведе в изходния вид. Хората зад гърба му танцуваха, кикотеха се, прегръщаха се, биеха се в гърдите, драскаха лицата си, ридаеха и крещяха нещо, все повече нечленоразделно. А понякога падаха и дупката в тълпата тутакси се запълваше. Бялото море от одежди постепенно ставаше розово.
	— Изпълнено. — Киборгът разтвори пръсти и толкова бързо, че никой не успя да разбере какво става, с дясната си ръка удари полицая в челото, така че само парченца от шлема му се разлетяха, а с лявата му помогна внимателно да се отпусне на земята.
	Отношенията на Ден с господарите му нещо не вървяха.
	Полина плъзна замъглен поглед по тялото, обърна се и се запъти обратно, но веднага се препъна и с недоумение се загледа в десния си крак. От дупчицата в средата на стъпалото бавно, една след друга, се показваха и се стичаха към подметката гъсти алени капки.
	— Боли — учудено се оплака момичето.
	Ден мълчаливо я вдигна на ръце. Много му се искаше да направи същото и с Тиодор като втори слой върху нея и като предварително го изпрати в безсъзнание — ще му е по-тежко, но затова пък по-лесно. Обаче рижият все още се боеше да бие приятеля си. Киборгът пресмяташе колко сила да вложи с 0,75% отклонение, а за някои хора това е разликата между припадъка и смъртта на място.
	„Куршумите“ свистяха все по-близо, а близките къщи нямаха нито козирки, нито издатини, под които да се скрият. Дали да не разбие някоя врата или прозорец?
	Ден не успя да се реши на такова нещо. От небето като ястреб падна флайер с военен вид, тесен и остронос, но с мирна синьо-оранжева разцветка. Машината увисна на метър от земята, вдигайки прах и се залюля нагоре-надолу като на ластик. После несръчният пилот най-после намери копчето за автоматично кацане и машината с облекчено мъркане направи всичко сама.
	— Качвайте се, по-живо! — разпореди се седящият зад руля Станислав. В корабния инвентар не се беше намерил полицейски спецкостюм, но лекият скафандър с радиационна защита също свърши работа.
	При вида на капитана Тиодор малко дойде на себе си и без скандал влезе вътре. Ден вмъкна Полина, скочи сам и флайерът с леко криволичене (Станислав умееше да кара, но преди пет години и съвсем друг модел) се обърна и полетя обратно.

	* * *

	По пътя към космодрума облакът изразходва цялата си „благодат“ и сега по обшивката удряха само капки. Над сградите се появиха фунии от силово поле, които жадно всмукваха тази манна небесна. На Нова Земя чистата прясна вода се ценеше повече от всички напитки. Остро миришеше на мокра сол, а водоплодите потъмняха и сито се издуха.
	— Не знам какво ми стана — глухо повтори Тиодор, който се беше прегърбил на стола и избягваше да поглежда Ден. На брадичката на рижия чернееше една синина, а под окото му — друга. Киборгът се лекуваше бързо и след няколко часа от тях нямаше да остане и следа, но въпреки това пилотът се чувстваше като последния мръсник. Освен това му беше лошо като след препиване.
	— Обаче аз знам. — Станислав беше успял с половин ухо да прослуша изпратения от Харалд инфоклип. — Сезонно изригване на електромагнитна активност от ядрото на планетата. Първите колонизатори са кацнали точно на това място, където тектоничните плочи се съединяват и възникват вълни с определена честота, предизвикващи нервни разстройства. А понеже на кораба е летяла религиозна общност, тя веднага радостно е обожествила това.
	— А що за гадост се сипеше от небето?
	— Каменни късчета, прихванати от вятъра в планините. Смята се, че те правят чудеса и носят късмет… или не носят. В зависимост от размера. Обикновено по време на „празника“ загиват от десет до петдесет души.
	— И всичко това ежегодно протича в един и същ ден и час? — Ден също нервничеше, но по съвсем друга причина и се стараеше да не го показва. Самоволното нападение на човек (още повече полицай) беше най-сериозното престъпление, което можеше да извърши киборг. Дори заради спасението на живота на собственика си. Когато заплахата премине, капитанът на „Черната звезда“ просто би извадил бластера си и би застрелял разбунтувалата се машина на място. Впрочем него Ден не би и помислил да го спасява.
	— Не, но уредите регистрират появата и нарастването на вълните с определена честота и изхождайки от това, властите назначават датата на слизане на светеца.
	— Не разбирам — потресено плесна с ръце Вениамин. — Как може да познаваш физическата природа на явлението, при това смъртно опасно, и да му се молиш, като го обявиш за божа воля?
	— А как твоите терминално болни понякога оживяват, въпреки медицината?
	— Нищо подобно — възмути се докторът. — При мен още никой не е оживявал! — Смутен от дружния смях, започна сърдито да се оправдава: — Искам да кажа, че аз никога не съм поставял диагноза „сто процента ще умре!“, много зависи от скритите резерви на организма…
	— Ами ако точно тези скрити резерви са божията воля?
	— Това е волята на нашите гени, начин на живот и сила на духа — упорито заяви Вениамин. — Ако се предадеш, легнеш, впериш поглед в тавана и чакаш да умреш, никой светец няма да ти помогне.
	— А може ли някой мен да ме излекува? — жално напомни Полина. — Аз много искам да живея, честна дума, но в обувката ми вече жвака!
	— Да вървим в медицинския отсек — разпореди се Вениамин, въоръжи се с лазерен скалпел и самонасочваща се пинсета, и извади от раничката прозрачно двусантиметрово парче, омазано с кръв.
	— О, какво е това, стъкло ли? — учуди се Полина.
	Докторът разбърка съдинката с дезинфекциращ разтвор с пинсетата. Течността почервеня, но цветът на парчето остана същият.
	— Не, изглежда, че е някакъв камък.
	— Скъпоценен ли? — светнаха очите на момичето.
	— Едва ли, щом тук те просто така се сипят от небето. Затова пък не кой да е, а самият светец те е наградил с него! — Вениамин протегна парчето към пациентката си и саркастично добави: — Сигурно за добро поведение.
	— А не можеше ли просто да го сложи под елхата като земния си колега? — Полина премери камъка на дланта си. Около двадесет грама, може от него да се направи колие или да се добавят мъниста и да се изплете цяла огърлица. Ще бъде шикозен сувенир за спомен от приключението. — Задължително ли трябваше да го забоде в крака ми?
	— Бъди благодарна, че не е в окото. Боговете са коварен народ. — Вениамин разтръска балончето с антисептик и обработи раничката в съпровод на страдалческо пискане.
	— Излитаме, веднага щом отворят въздушния коридор — нареди Станислав. — Добре, че полицаят не е успял да провери документите ви и се молете, щом се събуди, да реши, че челото му е уцелено от светеца.
	„Светецът“ виновно потърка наболяващата го брадичка и Тиодор не издържа:
	— Хайде и ти да ме удариш, а?
	— Защо? — не схвана връзката между челюстта и съвестта Ден. — Ти нали се извини. Три пъти. Не ти се сърдя, честна дума.
	— Обаче аз се сърдя на себе си! Хайде, удряй и ще сме квит.
	— Това също ли е някакъв ритуал? — Киборгът объркано погледна капитана, опитвайки се да разбере дали не го проверяват за вменяемост.
	— Това е глупост — успокои го Станислав. — Затова сега твоят партньор сам бързичко ще удари чело в стената, ще се утеши и ще започне да се готви за излитане.
	Тиодор напълно сериозно стана, отиде до стената и звучно я фрасна с чело.
	— Помогна ли? — заинтересувано попита Ден.
	Пилотът почака, вслушвайки се в себе си и се удари в стената още веднъж, по-силно.
	— Сега да! — Тиодор се върна на пулта, като правеше физиономии и се олюляваше и с досада подхвърли: — Може ли нещо хубаво да се очаква от планета, където даже не пият бира?
	— Можеше да бъде и по-лошо — философски отбеляза докуцукалата обратно Полина и с правото на тежко ранена се отпусна на диванчето и вдигна превързания си крак на облегалката.
	— Например?
	— Представи си, ако и пиеха!

	* * *

	Нова Земя-7 не беше толкова богата и посещавана планета, за да има на космодрума своя собствена станция за гасене. Наложи се да летят до края на звездната система.
	Научно-техническият прогрес беше направил подвластните на хората разстояния огромни и същевременно измамно малки. Ако през по-миналия век закъснелият за автобуса човек можеше да измине няколко спирки пеша, то космическият кораб за секунди създаваше непреодолима пропаст между пътниците и изпращачите, дори да можеха да вървят из вакуума. И досега понякога се случваше от някой ръждив, разпадащ се звездолет, на планета само на стотина светлинни години от Земята да се изсипят куп полудиви дрипльовци — четвърто или пето родило се на борда поколение от космически пионери, а там да ги посрещне развита инфраструктура с небостъргачи, улично движение на три нива, автомати с четиридесет вида еднакво безвкусни синтетични бургери или „Междугалактическа верига от заведения за бързи срещи на Майка Зайка“. Макар че, разбира се, повечето от тези „пешеходци“ отдавна бяха настигнати и върнати.
	Въпреки това безкрайният звезден килим зад илюминаторите създаваше илюзия за изгубване в космическите дълбини, абсолютна самота и, най-важното, безнаказаност. Точно до момента, когато на екрана на лидара възникна движеща се към центъра точка, последователно мигаща в червено и синьо.
	— Полицейска корвета — напрегнато докладва Тиодор. — Движи се срещу нас.
	В гост-командната веднага стана тихо и някак неуютно, макар че очакваха проблеми отзад, а не отпред — нарушителите на закона щяха да бъдат подгонени първо от планетарната полиция, традиционно недолюбваща галактическата и прибягваща към нейната помощ само в краен случай.
	Явно на корветата също засякоха транспортника, защото леко измениха курса. Корабите се разминаха на сто мили един от друг и колкото Полина да се взираше в илюминатора, не успя да разгледа даже светлинка. За преминалата заплаха напомняше само точката, пълзяща към долната част на екрана. Все по-бавно и по-бавно, докато не спря напълно.
	А после запълзя обратно.
	— Изглежда, че лети след нас — притеснено съобщи пилотът.
	— Да запазим спокойствие — с равен тон нареди Станислав, давайки пример на екипажа. — Може би той просто патрулира сектора.
	Червено-синьото мигане зачести.
	— Увеличава скоростта си — изкоментира Ден, без да гледа екрана. — И идва право към нас.
	— Станислав Федотович, какво ще правим? — Тиодор по-силно стисна щурвала, макар че полицията недвусмислено даваше да се разбере, че трябва да спрат и да отворят канал за връзка.
	— Намалявай скоростта — нареди капитанът, прекрасно разбирайки, че няма да успеят да избягат, корветата беше много по-бърза и маневрена от транспортника, при това въоръжена.
	Полицейският кораб също включи спирачните двигатели, но не поиска скачване и спря на разстояние за приемане на радиосигнал, явно на границата, защото звукът едва се чуваше през смущенията, а картина изобщо нямаше.
	— Транспортен съд „ЛПКВ-231“ — гласът на патрула се оказа нисък и гъгнещ, сякаш нарочно разтегляше думите и стискаше носа си, — в сектора е обявена извънредна ситуация…
	Екипажът замря в креслата, очаквайки присъдата.
	— … зачестили са пиратските нападения над самотни кораби.
	Навярно полицаите още не бяха чували такава дружна въздишка на облекчение при това известие.
	— Засега не сме срещнали никого, освен вас — бодро рапортува Станислав, стараейки се да не се разкикоти нервно.
	— Ние също — многозначително изгъгна патрулът. — Затова покажете пропуска си!
	— Какъв пропуск? — пак се напрегна капитанът. — Всичките документи на кораба и товара са в ред, може да проверите.
	— Трябва да имате и временен пропуск за полет през системата, издаден от началника на космопорта, от който сте излетели.
	— За пръв път чувам, за нищо подобно не са ни предупредили!
	— Незнанието не ви освобождава от ответственост — безапелационно отсече гласът. — Щом нямате пропуск, значи сте вероятен противник и ще бъдете анихилирани като предупреждение към останалите. Започвам обратно броене: сто… деветдесет и девет… деветдесет и осем…
	— Що за глупости? — смая се капитанът. — Ние сме мирен кораб и сме готови да се предадем, нямате право да стреляте по нас!
	— Имаме, ако предизвиквате подозрения у нас. Осемдесет и седем… Осемдесет и шест…
	— И с какво, мамка ви, ги предизвикваме?! — не издържа Станислав.
	— Аха, ето, че проявявате агресия! — зарадва се полицаят. — Навреме ви разкрихме, пир-рати!
	Ден, който съсредоточено се вслушваше в разговора, се наведе към Тиодор и нещо тихо му каза.
	— Сигурен ли си? — трепна от изненада пилотът.
	— Да. Просто са си поиграли с настройките.
	Тиодор тутакси скочи от мястото си, нелюбезно отмести Станислав от капитанския пулт, наведе се към микрофона и зловещо изхриптя:
	— Край, позорни ченгета, омръзнахте ни! Сега ще сложим психо-шлемовете си и ще ви простреляме със свръхвакуумни лъчи от ненавист.
	— Шестдесет и три… С какво?! — объркаха се вече на корветата.
	— С лъчи от ненавист — отмъстително повтори Тиодор. — От които на целия ви екипаж ще му прилошее и ще бъде нападнат от сърбеж, а лично ти, Вини, за седмица ще заседнеш в кенефа!
	В колоните се чу някакво шумолене, през което се долови приглушеното, но отчетливо:
	— По дяволите, хванаха ни! — след което смущенията веднага изчезнаха и в средата на екрана изникна леко смутеният, но много доволен от себе си Вини, а до него превиващият се от смях Франк.
	От дълбините на рубката се появи Роджър Сакаи, в движение оправяйки яката на чисто новия си мундир.
	— О, вие вече сте на линия? — приятно се учуди той. — Здравейте, Станислав!
	— Роджър?! — Капитанът се поколеба, не знаейки какво му се иска повече, да прегърне стария си приятел или да го удуши. Впрочем едното не пречеше на другото. — Значи това са вашите глупави шегички?
	— Какви шегички? — Сакаи с недоумение се обърна към екипажа си, който изобразяваше кипяща работа по управлението на кораба. Корветата бавно се придвижи напред, изравни се с транспортника и на обзорните екрани изплува надписа „Сигуре“. — Ние просто прелитахме оттук и гледаме — а, стари познати! Решихме да ви поздравим, да видим как я карате.
	— И пак си играете на полицаи? — с укор се поинтересува Станислав.
	— Не, работим като такива — горделиво изправи рамене Роджър. — Е, какво, ще ни пуснете ли на гости или ще се наложи да злоупотребим със служебните си правомощия?
	Зад гърба му Вини вдигна и показа на камерата кашона с „правомощията“, от който стърчаха десетина бирени бутилки и две дълги и тънки такива, с по-благородни напитки.
	— Аз съм „за“! — веднага прости на колегата си Тиодор.
	— Аз също! — Полина дори не забеляза кашона. Естествено, че самурайското кимоно повече би подхождало на Роджър, но и в мундира доста го биваше.
	— Добре, скачвайте се — вече беззлобно измърмори Станислав. Глупаво е да се сърди на чуждия екипаж от льохмани, когато неговият с нищо не е по-добър.

	* * *

	Вини се беше променил най-малко от всички, само леко беше отслабнал в лицето и с няколко сантиметра в талията (по-точно, беше се появил намек, че тя въобще съществува у невисокия набит сержант). Роджър, напротив, изглеждаше по-млад и свеж, сякаш беше изхвърлил част от азиатските си гени заедно със стария мундир (обаче, естествено, грижливо беше прехвърлил честта на предците си в новия). Но най-поразителните промени бяха станали с Франк, забележимо пораснал на ръст и на рамене. Вярно, че подплънките под мундира се оказаха лошо закрепени, от което изразът „буци по ръцете“ в дадения случай беше буквален.
	Последна от шлюза изпърха Джил, която сякаш беше отсъствала само няколко минути. Дори петната на униформения й комбинезон с полицейски нашивки бяха на същите места като на опърпания пиратски. На рамото на механика седеше нацупеният Петрович, вече усетил какво го чака.
	— О, таралежчето!
	— О, котенце!
	Момичетата веднага си размениха животните.
	— Виждам, че навигаторът ви е все така риж? Все пак е оживял? — Сержантът протегна ръка, за да потупа покровителствено главата на Ден, но той в последния момент мълниеносно хвана китката му, отмести я и спокойно каза:
	— И аз се радвам да те видя, Вини.
	— Имахме рус, но не се задържа много — виновно разпери ръце Тиодор.
	След приветствената суматоха и ръкостискания двата екипажа се настаниха около масата, в средата на която Роджър тържествено постави бутилка с ярки йероглифи на етикета.
	— Саке! — съобщи той, отвинтвайки капачката. — Този път истинско, земно. Отдавна исках да ви почерпя и тъкмо ни се удаде да конфис… Тоест да го купим на добра цена.
	„Истинското саке“ приличаше по вкус на горчива бира, но Сакаи с такава гордост наблюдаваше как го пият, че всички изобразиха бурен възторг и един през друг похвалиха тънкия му букет и аромат.
	— Ама че ни уплашихте — честно каза Станислав и с чувство на изпълнен дълг остави изпразнената чаша. За щастие, във втората бутилка на госта имаше обикновено бяло вино.
	— Извинете. — Роджър неодобрително изгледа хилещите се подчинени. — Шегата беше глупава дори за тези идиоти.
	— Щом започнаха да дрънкат глупости за анихилация, аз по-скоро се ядосах. — Станислав радушно побутна сухарите към госта, който първо приятно се изненада, но после разпозна в тях консервиран хляб, забравен през нощта на масата и креативно изсипан не в рециклатора, а в купа. Съдейки по лицето на Роджър, замислено дъвчещ гощавката, сакето беше отмъстено. — Обаче отначало решихме, че ни преследва истинска полиция.
	— Ние сме си истински! — обидено възрази един от „идиотите“ и оправи лявата си подплънка. — Вече месец отговаряме за закона и реда в този сектор.
	— Поддържате ги или ги нарушавате? — подразни го Тиодор.
	Вини се усмихна триумфално, пъхна ръка в джоба и шумно удари масата с полицейската си значка:
	— Виждаш ли?!
	— Охо — с уважение каза Вениамин, — как успяхте?
	— О, това е дълга и героична история! — вдъхновено завъртя очи Франк. — Преследваха ни три, не, пет ескадри! Враговете ни обкръжиха и тръгнаха на абордаж… Боят трая три дни и четири нощи, в нашите бластери вече свършваха последните електрони, но в този момент потресените от нашия героизъм врагове… — Последната фраза беше прекъсната от задушено хриптене, защото Вини запуши устата на навигатора и довърши:
	— … се задавиха от словесната диария на това кречетало.
	— Всъщност всичко беше много по-банално — усмихна се Роджър. — Както не е трудно да се досетите, изплувалата от небитието ремонтна база на Алианса се превърна в проблем за властите. Още повече, че тя не смяташе да ремонтира техните кораби. Затова ни направиха много изгодно предложение.
	— Изгодно, как пък не — изсумтя Вини. — Само след година с базата можехме да се къпем в злато и да се обливаме с платина. А сега пак седим на една гола заплата.
	— Нали ти първи се разкрещя тогава, че трябва да се съгласим, докато не са размислили. — Сакаи машинално се протегна за втори сухар, но навреме се сепна и се престори, че просто раздвижва затеклата си китка.
	— Е, да, така беше — смутено си призна сержантът. — Може да не съм ангел, но когато името ти не е начело в списъка „търси се“, то и сънят ти е по-здрав, и апетитът по-добър. Освен това, кеп — ехидно добави той, — ние все едно не ставахме за пирати. Само като си спомня онези сини кокошки… Брр!
	— В крайна сметка свалиха всички обвинения от нас, възстановиха ни на служба и даже ни закачиха на виртуалната почетна дъска в офиса — продължи Сакаи, едва забележимо мръщейки се. Изображенията се бяха получили неимоверно патосни и се налагаше да преминават на бегом покрай тях, прикривайки лице с таблета. — За широката публика нашата история е пример за блестящо проведена операция по внедряване на тайни агенти, в хода на която беше намерена базата на Алианса и беше ликвидирана една от най-опасните пиратски шайки. Даже ни платиха заплата за всичките, уж проведени на служба години.
	— Но при това гнусно си спестиха наградата за намирането на базата! — добави освободилият се от лапите на Вини Франк. — Това уж била наша служебна задача, схващате ли, а?! И даже отначало искаха да сметнат пиратския крайцер по цена за скрап!
	— А не ви ли беше жал да се разделите с адмиралския мундир? — пошегува се Станислав.
	— Ами — Роджър погледна пагона си, — на този има по-малко звезди, разбира се, но пък е много по-приятно да го нося. А вие откога се боите от полицията?
	— Абе имахме тук едно приключение… — неохотно си призна Тиодор.
	Роджър внимателно изслуша разказа му (като от време на време се забравяше и толкова професионално втренчено гледаше „заподозрения“, че на пилота му се искаше да отрече всичко и да поиска адвокат) и заключи:
	— Да, неприятна ситуация. Но никой няма да започне космическа гонитба заради синината на челото на редови полицай. Освен това смело можете да обвинявате за всичко светеца — и амок ви е пратил той, и на изкина е предизвикал бъг в системата. Вероятно ще се отървете с мъмрене или символична глоба.
	— Обаче можеше и по-внимателно да се държиш, рижия — с укор отбеляза Вини.
	— Например? — Ден вежливо изобрази готовност да се самоусъвършенства.
	— Ами да изтичаш за капитана… Да обиколиш площада и да се опиташ да измъкнеш приятелите си от другата страна, за да не те види патрулът… — Сержантът помисли и честно добави: — Макар че и аз бих го фраснал. Най-лесно и най-бързо е. Но ти не трябва така да правиш, разбра ли?
	Рижият кимна. Най-лесно и най-бързо.
	Разговорът се върна към базата, съвместните спомени и новите подвизи. Особено усърден беше Франк и макар че неговите дрънканици забавляваха екипажа на транспортника, Вини и Роджър вече получаваха главоболие от тях.
	— Трябваше ние също да си купим киборг вместо теб! — не издържа сержантът. — По-голяма полза и по-малко шум.
	— Няма начин, киборги не се наемат в екипажа — злорадно припомни Франк.
	— Станислав някак го е наел. — Роджър въпросително погледна колегата си.
	— Де да бях — въздъхна той. — По документи все още нямаме навигатор. По-точно отново нямаме. Наехме един младеж, но той и месец не издържа при нас.
	— Обеси ли се? — съчувствено предположи Сакаи.
	— За съжаление, не — цинично изсумтя Тед. — Избяга мръсникът! Отиде на борда на Пашка Търговеца… Вие навярно го познавате, малък такъв един, кльощав, на бронирано катерче.
	Роджър и Вини се спогледаха, убедиха се, че мислят за едно и също и рязко придобиха сериозни изражения.
	— Може и да го знаем. Я го опишете по-подробно.
	— … Това не е Павел, а Мършояда! — погнусено каза, сякаш се изплю, сержантът след три минути. — Космически чакал, мотае се по далечните и опасни сектори, ограбва загиналите кораби, а на не съвсем загиналите помага окончателно да се простят с живота на борда. Навярно и при вас е долетял да провери няма ли какво да припечели. Провървяло ви е, че не се е опитал да ви отрови, той има такъв навик.
	— Може и да се е опитал. — Полина потръпна и прегърна по-силно измъчения Петрович. — Донесе три бутилки вино, но случайно ги разби…
	— Значи ви е провървяло двойно — заключи Роджър. — Впрочем, в бутилките може да не е имало отрова, а приспивателно, Мършояда понякога подхвърля стока на роботърговците. Ако вашият навигатор е при него… — Полицаят не довърши, но и без това на всички им стана зле. Даже Тиодор за пръв път помисли за Алексей със съчувствие.
	— Имате ли някакви координати на този младеж? — Вини извади таблет и активира прозорчето за текстово набиране. — Номер на видеофона, адрес на инфранет пощата? Ще проверим дали е стигнал до станцията. Макар че с неговата професия човек може и по половин година да изчезва в открития космос, това никого няма да притесни.
	— Тогава дали да не го обявите веднага за издирване? — предложи Станислав.
	— Нямаме основание — със съжаление поклати глава Роджър. — Той е пълнолетен, отлетял е доброволно с Мършояда, за когото всъщност също нямаме доказателства, не е извършил никакви престъпления и никой не е съобщил за изчезването му.
	— Как така никой, ами ние?!
	— Вие не сте му нито роднини, нито работодатели, нали е написал заявление, че напуска?
	— А ние ще го унищожим и ще кажем, че нашият навигатор е отишъл на гости при случаен познат и не се е върнал.
	— Тогава ще се наложи вас да арестувам — призна Сакаи. — Като последните, които са го видели. Ами ако вие сте го убили, ето колко време е минало от бягството му, а вие час сега се обръщате към полицията. По-добре ми дайте заявлението му, аз ще го входирам и ще го въведа в трудовата база данни, за да не може никой да се заяде за това.
	— Ами Алексей? Нима с нищо не можем да му помогнем? — Полина толкова умолително погледна Роджър, сякаш се канеха да нахранят дракон с нея и преминаващият рицар е единствената й надежда за спасение.
	Сакаи се замисли, почесвайки носа си.
	— Можем — най-после каза той. — От нашето пиратско минало ни останаха един куп осведомители и полезни връзки и ще помоля този-онзи да ми дадат знак, щом Мършояда се появи в „Кантина“. Той обича да се черпи там след успешна далавера.
	— А ние какво да правим? — Станислав неохотно даде заявлението на колегата си.
	— Нищо — твърдо отвърна Роджър, като го сгъна и го прибра в джоба си. — Сега това е наша работа.
	— Но той беше член на екипажа ми!
	— Станислав, прекрасно разбирам чувствата ви. — Сакаи церемониално притисна ръка до гърдите си. — Но вие сте граждански лица, а роботърговците са негодници, по-лоши от бандата на Балфер. Онези поне искаха само да ви убият. Наемете си нов навигатор, а ние през това време ще потърсим стария.
	— Кеп, време е да се връщаме на базата — огорчено напомни Франк, поглеждайки часа и същевременно пищната Машина гръд, на която той светеше. — Че нас самите всеки момент ще ни обявят за издирване.
	— А къде е Джил? — Роджър стана и се сети, че отдавна не е виждал своя механик. Впрочем както и чуждия.
	Станислав се обезпокои за госта (нещо много често на неговия кораб започнаха да изчезват хора!) и погледна в коридора. Там беше пусто, само срещу машинния отсек седеше котката с вдигната глава и се взираше в зелената светлинка на сензора. Тя не можеше да търпи затворени врати, особено ако зад тях имаше някой. Ами ако там се занимават с нещо интересно или — о, ужас! — тайно ядат?!
	Капитанът се поколеба, чудейки се дали да надникне вътре или тактично да извика Михалич по комуникатора, но в този момент котката скочи високо на стената, свлече се по нея и седна в същата поза, сърдито удряйки с опашка по пода. „Глупачке, това не е светулка, няма да го хванеш“ — снизходително помисли Станислав. Без да се отчайва, котката се прицели по-хубаво и повтори опита. Сензорът премигна, вратата се отвори и „глупачката“ изтича вътре с победно вдигната опашка. Станислав, възхитен и възмутен в същото време, я последва. Значи ето как тази негодница минава „през стените“! Трябва да каже на Маша да анулира „котешкия достъп“ или просто да настрои датчиците на по-силен натиск.
	При вида на четирите крака, стърчащи изпод двигателя, капитанът блокира за малко. При това те не стърчаха просто така, а бяха преплетени и Станислав изгуби няколко минути, опитвайки се да разбере как изглежда всичко останало и какво може да се прави в такава поза.
	— Ох! Аха…! Да-а-а… — ехтяха интригуващи звуци от „любовното гнездо“ (или по-скоро бърлога). — Охо, колко е голям! Дай сега да го…
	В следващия миг отдолу с трясък се посипаха искри и замириса на изгоряла пластмаса. Разрошената котка, която беше успяла да пъхне носа си там, с облещени очи прелетя покрай капитана и се скри в коридора.
	Станислав отстъпи назад и реши, заради душевния си покой, да не си изяснява какво все пак се случва там.
	— Михалич показва на колежката си своя двигател — високо съобщи той, щом се върна в гост-командната. — В смисъл, двигателя на нашия кораб!
	— Май нямам нищо против да изпия още една чаша кафе — внезапно размисли Роджър и пак седна на стола. — Двигателят е сериозна работа!

	* * *

	На транспортника денонощието траеше стандартните двадесет и четири часа, а за да се чувства екипажът максимално комфортно, светлинният спектър леко се променяше през „деня“: „сутринта“ по-студена бяла светлина, а „вечерта“ — по-топла жълта. Можеше и да се превключи на режим „залез“, но той се оказа толкова апокалиптичен, че екипажът предпочиташе да настройва биоритмите си без негова помощ. Например просто да намалят светлината и да почетат или да погледат нещо отпускащо.
	На Полина й беше скучно да седи сама на терминала в каютата си и помоли Ден да я пусне на навигаторския пулт. Рижият стана без възражения, протегна се и отиде да си направи чай, а момичето отвори в различни вирт-прозорци всички галактически енциклопедии, които бяха в наличност в библиотеката и започна да търси статии за Нова Земя-7 и нейния загадъчен небесен покровител. По-точно, първо крадешком погледна Ден, който стоеше с гръб към нея до кухненската маса и докосна с пръст иконката на папката „Лична информация“. Иконката премигна, но от нея не изскочи нов прозорец. Навигаторът се огледа, без да бърза, изразително изгледа приятелката си и се върна към заниманието си, а момичето почервеня и се върна към своето.
	— Този камък се нарича небесен кристал — съобщи тя след пет минути. — В планините има много, жилите излизат направо на повърхността, полюбувайте се, каква красота! — Полина увеличи направената с геоложка сонда снимка на планински хребет. Върховете блестяха под слънцето като посипани със стъкълца. Преобладаваше зеления цвят, но имаше и червени парченца. — Смята се за обработваем, но твърде крехък, затова по-често се използва в необработен вид, за направата на религиозни талисмани и за мозайки.
	— Да бе, крехък — изсумтя Тиодор. — Да падне от такава височина и да не се натроши.
	— Той падна върху мен! По-точно, вътре в мен. — Полина се намръщи и изпъна крака си на показ, макар че той вече почти не я болеше. Съвременните регенериращи средства действаха бързо, а и беше минало повече от денонощие.
	— Тогава щеше да се натроши в теб — забеляза пилотът и момичето тутакси усети под белега сърбеж и пробождания.
	— Явно здравината зависи от вектора на прилагане на силата. — Ден остави чашата на края на пулта, съсредоточено опипа камъка, помириса го, близна го с върха на езика си и заключи: — Някакъв силикат. Неотровен. Не става за ядене.
	— Защо не опиташ и да отхапеш от него?! — възмути се момичето. — Върни ми го.
	Обаче киборгът, заинтригуван от нещо, повъртя камъка в пръстите си, а после внимателно го постави до чашата върху острия му край. Полина се протегна да го хване, но за нейно огромно учудване, парчето няколко пъти се олюля и замря.
	— Центърът на тежестта е силно изместен към острието — обясни Ден. — Въпреки външната асиметрия, това нещо има идеален баланс.
	— Сериозно? — Камъкът очарова Тиодор и той започна да го подхвърля на дланта си, все по-високо и по-високо. — Точно така, вижте, всеки път се обръща с острия край надолу! Опа…
	Приятелите му го изгледаха еднакво осъдително, Полина заради камъка, Ден заради чая. За лош късмет, в горещата вода нямаше лъжичка, рижият беше разбъркал захарта с нея, после я беше изплакнал и прибрал.
	— Ами той е неотровен и неразтворим, нали? — безгрижно уточни пилотът. — Ще изпиеш чая и ще го извадиш.
	Вероятно Ден точно така би постъпил, прагът на гнусливост при киборгите беше по-скоро чертата между годното за ядене и негодното, но Полина бързо закри чашата с длан:
	— Ами ако случайно го глътне?
	— Значи ще ти го върне по-късно. Абе шегувам се, шегувам се, защо ме риташ? — Пилотът неохотно паузира играта и стана от креслото. — Сега ще излея този и ще направя нов.
	Удовлетвореното момиче се върна към енциклопедията.
	— Интересно защо камъните падат от облаците само по време на празника и как въобще попадат там? Аз прочетох, че дъжд има от седем до десет пъти на сезон, но „светецът“ слиза само с първия.
	— Може заради електромагнитната буря в планините да става още нещо? — предположи Ден. — Например изригване на вулкан, който изхвърля камъни на значителна височина, а вятърът ги носи над града.
	— Тогава нямаше да се размине с една шепа чакъл. И къде са пушекът, грохотът, потоците лава, подземните трусове? — Полина отвори още един линк. — Ето, там няма вулкани. Само солени термални извори.
	— А в енциклопедията как го обясняват?
	— Никак. Планината е обявена за свещена и никого не пускат на нея, още по-малко учените. — Момичето с досада затвори безполезните вирт-прозорци. — Нима и на тях самите не им е интересно какво става там?
	— Поли, ти си като дете — изхили се Тиодор, тракайки с чашите, и на него му се прииска чай. — Представи си, изкачват се те на планината и откриват, че никакъв светец няма там! Или, още по-лошо, че той е там.
	— Защо да е по-лошо?
	— Ами ако той изобщо не е подозирал за тях, а просто от върха на планината си е тръскал килимчето?

	* * *

	При приближаването до планетата нещо удари обшивката, може би дребен метеор или банална консервена кутия. Въпреки огромните глоби и инстинкта за самосъхранение (никой не искаше да умре, когато на предсветлинна скорост се сблъска със собствената си скъсана обувка), в космоса от време на време изникваха битови отпадъци. Сигналът на един от температурните датчици изчезна. Дреболия, но неприятно, особено когато предстоеше полет през доволно плътната атмосфера. Така че Тиодор изведе кораба на орбита, загаси двигателите, а Михалич събра инструментите си, взе за помощник Ден и се отправи да ликвидира проблема.
	— Важното е да не забравиш да си облечеш скафандъра — грижливо припомни пилотът на партньора си. — Там днес е хладно.
	Навигаторът с укор изгледа приятеля си, давайки да се разбере, че тази шега му е омръзнала и изобщо никога не му е харесвала, но Тед само безсъвестно се разхили.
	След операцията Ден се възстановяваше много дълго и тежко. Първите два дни той се държеше само на животоподдържащите апарати и стимулиращите инжекции, и чак на третия ден започна да диша самостоятелно, а и тогава уредите от време на време започваха призивно да пищят, заставяйки Вениамин да захвърля всичко и да тича в медицинския отсек.
	А на петата нощ, когато дежурещият в медотсека Тиодор отиде до тоалетната, рижият безжалостно смъкна от себе си всички датчици, системи и катетри, смъкна се от леглото и се отправи на „разходка“.
	Пилотът го намери на пода до шлюза, без сили облегнат на стената. За щастие, след ремонта бяха сменили аварийните кодове и Ден не беше могъл да отвори дори вътрешната врата. Макар че беше опитвал, съдейки по омазания с кръв панел.
	— Ти да не си се побъркал? — повече от страх, отколкото от яд, се нахвърли Тед на приятеля си. — Какво, по дяволите, ти е притрябвало тук, а? Решил си да подишаш свеж вакуум?
	Ден не отговаряше, очите му бяха съвсем празни. И не се съпротивляваше, когато пилотът го сграбчи и го помъкна обратно.
	Разбира се, Вениамин страшно се развика, при това основно на Тед, който беше изпуснал болния. От това количество химия, с което рижият беше натъпкан по време на и след операцията, можеше да му се привиди всичко, приятелите му така и не го попитаха какво именно. Ден не направи повече такъв номер, още един ден късаше нервите на доктора и най-накрая започна да се оправя, или поне физически. Той определено не искаше да умира и всички лека полека решиха, че навигаторът просто е бълнувал от лекарствата.
	Всички, освен самия Ден. Той отлично помнеше и как бродеше по безкрайния студен коридор, сякаш вече отворен към космоса, и отчаянието си, когато разбра, че е попаднал в капан, и звукът от приближаващите се стъпки. Дори в такова състояние киборгът лесно можеше да извие шията на човек с едно точно пестеливо движение. Но това се оказа друг човек. И друг кораб. А тук вече започна бълнуването, защото да ги обърка на здрава глава беше невъзможно.
	Ако Тиодор се беше приближил мълчаливо, Ден щеше да го убие. Но познатият глас сякаш превключи нещо в мозъка му, издърпа го от кошмара в реалността и рижият тогава се тресеше съвсем не от студ.
	Уви, от шегичките за шлюза и досега не можеше да се отърве.
	— Чий е този чай на масата? Като че ли още от вчера стои тук. — Вениамин гнусливо изля студената напитка в мивката. В нея нещо звънна и докторът бързо, докато каналът не го е всмукал, извади от локвичката парче камък. — Хм, някъде вече съм го виждал… Или не него?
	Полина ахна и дотича до мивката.
	— Тед, ти просто така си го оставил тук!
	— Така ли? Може — добродушно се прозя Тиодор. Беше му се наложило да стане два часа по-рано, за да преведе кораба през пояс от астероиди и изпитаната при това емоция се различаваше от игра на симулатора като истинска жена от надуваема. — Заприказвахме се, аз направих пресен чай, а този забравих да излея. Да не би камънакът все пак да се е разтворил?
	— Виж! — Момичето пъхна под носа му целия и невредим камък, само че… яркозелен.
	— Ама че работа — възхити се пилотът. — Интересно, а ако го накиснем в бира, дали ще пожълтее?
	Полина се намръщи и пъхна камъка по-дълбоко в нагръдния си джоб, знаейки, че този шантав човек като нищо ще провери.
	— Аха, ето и датчикът заработи — констатира Тед. — Сега Ден и Михалич ще се върнат и може да кацаме… По дяволите, съвсем забравих, че това е крамарска територия!
	— И какво от това? — учуди се приятелката му, която беше пребивавала в по-малко от стотина порта. — Нали не воюваме с тях.
	— По-добре да воювахме, тогава щяхме просто да нахлуем — мрачно каза пилотът, облегна се на креслото, кръстоса ръце на гърдите си и затвори очи. — Накратко, събудете ме, щом този ужас свърши.

	* * *

	Тиодор се събуди сам след два часа и половина, когато екипажът със съвместни усилия вече беше попълнил Образец №17 за хуманоиди и Образец №12 за малки транспортни съдове, декларация за товара и справка за членовете на екипажа, а също така съгласие за лицензионното споразумение за ползване на място за кацане и от седмия опит премина теста, потвърждаващ, че капитанът действително го е прочел, а не го е скролнал набързо до четиридесет и втора страница.
	— Е, как се справяте? — жизнерадостно попита пилотът, протягайки се.
	Екипажът го изгледа с ненавист. Сега всички дружно се трудеха над образец №72 — „Молба за разрешение да не се попълва Образец №23“. Полина плахо повдигна въпроса не е ли по-просто всъщност да се попълни този образец, но всички наоколо предупредително й зашъткаха, а Станислав полусериозно съобщи, че даже в космофлота по негов спомен такива смелчаги само веднъж са се намерили и в процеса на попълване са се случили два истерични припадъка, инсулт и призоваване на дявола.
	— Идвай да се включиш и ти — нареди капитанът на Тед и прати на диспечера поредния изстрадан файл. — Защото тези редове и отметки вече ми играят пред очите.
	Пилотът неохотно се присъедини към стълпилата се до капитанския пулт компания.
	— Уви, ние приемаме и удовлетворяваме молбата ви — с леко съжаление съобщи диспечерът след няколко минути. Крамарецът не им се подиграваше — неговата тритоноподобна раса обожаваше да систематизира всичко и изглежда, че получаваше от този процес повече удоволствие, отколкото от секса (пък и какво ти там удоволствие за три секунди веднъж в годината!). Злите езици се шегуваха, че поверието за вампирите и маковото семе* се е появило именно благодарение на крамарските разузнавачи, за пръв път посетили Земята през XVI-XVII век. Вярно, че не пиеха човешка кръв, но вадеха душите по друг начин. — Колкото и да е тъжно, преминаваме към последния раздел. На борда има ли същества, намиращи се на ниско ниво на развитие?
	[* Смята се, че вампирите се отличават с крайна педантичност и разсипаното пред тях маково семе е способно да ги отвлече от гонитбата дори на най-румената девственица. Кръволокът започва маниакално да брои зрънцата и оставя жертвата си на мира. Неизвестно е какво мислят по този повод самите вампири, но авторът счита сребърните куршуми и трепетликовите колове за по-надежден метод.]
	„Има, четири души и един киборг!“ — едва не изтърси Станислав, но навреме съобрази, че диспечерът има предвид домашните животни.
	— Да. Една котка, малко коте.
	— Ко-тя — повтори крамарецът, замислено опитвайки новата дума с разтроения си език. — Чудесно! Съгласно „Закона за притежаване на низши същества“, член четиридесети, алинея седемнадесет, то трябва да има личен опознавателен знак, съответстващ на вашата традиция. Също така трябва да попълните за него формуляр по образец номер триста деветдесет и първи и при необходимост, приложение две, четири и единадесет.
	Екипажът дружно застена.
	— А ако набързо я изхвърлим? — попита Тед и тутакси получи задвратник от Полина.
	— В такъв случай ще ви трябват образци тринадесет, четиристотин петдесет и пет, деветдесет и пет, тридесет и едно — въодушевено забърбори крамарецът, — и съставен от капитана протокол за утилизация, съгласно „Закона за умъртвяването на низши същества за хранителни, религиозни и развлекателни цели“, член…
	— Стоп, разбрахме! — изплашено го прекъсна пилотът. — Дайте формуляра.
	Оказа се учудващо лесно да надянат на котката нашийник с медальончето „Мося“ (друг опознавателен знак на кораба не се намери) — „Котя“ ухапа Полина само три пъти и то не до костта.
	— Тегло на съществото — на висок глас прочете Тиодор, когото, като най-неизморен, накараха да попълва данните.
	— Три килограма и двеста грама — рапортува момичето. Тези дни тъкмо бяха мерили котката, за да преценят дозата лекарство против глисти.
	— Обем. В кубични сантиметри.
	Ден преценяващо изгледа „низшето същество“, оскърбено ближещо се до креслото.
	— Четири хиляди и шестнадесет.
	— Какво щяхме да правим без теб! — благодарно въздъхна Полина.
	— По метода на Архимед — цинично припомни Тиодор, попълвайки цифрите в прозорчето. — Щяхме да я натопим в кофа и да измерим обема на изместената вода.
	Котката за всеки случай се скри под масата.
	— „Количество крака“. Аха, четири. И опашка — машинално продължи пилотът. — Стоп, чакайте, няма опашка!
	— Как така няма? — Седящият на масата Вениамин се наведе и лекичко дръпна котката за крайчеца на опашката. Животното възмутено замяука, потвърждавайки, че това е нейно притежание. — Ето я!
	— Имам предвид, че във формуляра няма такава графа. Само за краката.
	— Тогава пиши „пет“ — нареди Станислав. — Иначе може да се заядат, че количеството крайници не отговаря.
	— Мога да уточня: „петият крак е тънък, гъвкав и расте от задника“ — предложи пилотът, гнусно кискайки се.
	— Тед, искаш ли да висим на орбита, докато котката умре от старост и се наложи да я описваме в още двадесет документа?
	— Не, Станислав Федотович — веднага стана сериозен пилотът. — Така… Глава — един брой… Органи на зрението — два броя, сферични… Цвят — мръсно бял, така де, бял на петънца… Пол… Ъ-ъ-ъ…
	— Женски, какво има да се мисли тук? — с укор пришпори приятеля си Полина. — В смисъл, самка.
	— Вариантите са: „има“, „няма“ и „по преценка“. Ха-ха, да бяха предложили „когато няма риба, и ракът е риба“! — Пилотът все пак избра първия вариант. — По дяволите, а това пък за какво им е?!
	Следващите точки на формуляра накараха екипажа да види котката в нова светлина. Оказа се, че внасяното същество е нетоксично, безопасно за околните („Ъхъ“ — изгъгна момичето, смучейки ухапаната си ръка), изпуска звукови вълни в диапазон от 75 до 1250 гигахерца, покрито е с многочислени кератинови израстъци, ядивно е, но няма селскостопанско и промишлено значение, чувствително е към свръхниски температури, не притежава колективен разум („Индивидуален също!“), разлага се в концентрирана сярна киселина, не се нуждае от херметичен резервоар за съхраняване и представлява симбионт-коменсал* на човека (макар че по-голямата част от екипажа гласува за „паразит“).
	[* Коменсализъм (от латински com mensa — разделяне на трапезата) е взаимоотношение, при което индивидите от един вид намират убежище и храна при друг вид, без да го консумират. — Бел.прев.]
	Крамарецът невъзмутимо прегледа готовия файл и разгърна кожения си гребен, изразявайки одобрение.
	— Благодаря за сътрудничеството. Тази информация ще бъде предадена на нашите специалисти за попълване на базата данни и разработка на специален формуляр за същество тип „котя“, а също така на учените за прибавяне в енциклопедията.
	— Представям си какво ще напишат там! — тихо изохка Полина.
	— Това още нищо не е — махна с ръка Тед и се върна зад щурвала. Най-после корабът беше получил одобрение за кацане и точни координати. — На мен ми е по-интересно какво ще нарисуват по това описание художниците им!

	* * *

	Плътната жълто-зелена атмосфера на Рибешкото око не беше годна за дишане, ако разбира се, не сте аборигенен октопод с хлорен метаболизъм. Снижаващият се кораб сякаш потъна в мръсна вода и екипажът тихо се помоли антикорозионното покритие с чест да издържи това къпане. Особено когато потънаха в облаците, гъсто замесени от солна и хипохлориста киселина.
	Крамарците също не смятаха Рибешкото око за изискан курорт, но пък то се намираше в достатъчно населен и оживен сектор, за да компенсира строителството на космопортове и търговско-развлекателни комплекси, а също така добива и износа на полезни изкопаеми. Когато корабът изскочи от облаците, отдолу заблестя огромната паяжина на града, на вид стъклена, но Станислав беше дочул, че това е някаква свръхздрава мембранна пластмаса, издържаща дори пряко попадение на гравитационно торпедо. Защитните полусфери с диаметър от сто метра до два-три километра се съединяваха от тръбни трасета, по които като мухи сновяха флайери, а тук-там и монорелсови експреси. Някои обковани в брони машини шофираха и летяха извън тунелите, но по-скоро това бяха дронове, ремонтна и товарна техника.
	Диспечерът насочи транспортника към третия космопорт, адаптиран за хора и съдовете им. На неговия купол нямаше възли за скачване и той и не помисли да се разтвори, но Тиодор уверено настани кораба на най-изпъкналата точка и само снизходително се усмихна, когато Полина с изплашен вик се дръпна от илюминатора. Мембраната започна бавно да поддава и същевременно да обвива транспортника от всички страни, докато напълно не го погълна като храносмилателната вакуола на амеба. Няколко минути нищо не се случваше, ако не се смята преливането във всички цветове на дъгата зад илюминаторите, а после системата внимателно изплю чистия и дезинфекциран кораб на силова, плавно „провиснала“ възглавница.
	— Пристигнахме — гордо докладва Тед, хвърляйки поглед на капитана.
	— Аха. — Настроението на Станислав доста се развали от предвкусването как ще събират документи за излитане. — Вижте какво, трябва най-после някак да наречем кораба си. Ако още един път ми се наложи да попълвам обяснение защо той няма име и поради това да изброявам серийните номера на всички отсеци, със сигурност ще се побъркам.
	— Нали вече имаме попълнен документ — не го разбра пилотът. — Само трябва да сменим датата.
	— Де да беше така! Той е Образец двадесет и едно за пристигане, а този ще бъде двадесет и две за излитане — мрачно съобщи капитанът. — Затова, момчета, вземете от склада една кутия боя и напишете на борда… мм…, дори и „Комета“ да е, после ще го изтрием. Само че по-красиво, а не как да е! И четливо, за да се вижда отдалеч. — Станислав обърна глава, с края на окото си уловил някакво движение на облегалката на диванчето, където лежеше фуражката му. Котката си придаде вид, че само е минавала оттам, но капитанът за всеки случай старателно помириса фуражката, преди да си я сложи. — А аз през това време ще ида да видя клиента, с когото ни уреди Харалад.
	Тиодор намери боята и дори изпроси от Михалич четка с пулверизатор, но пилотът изобщо не беше в настроение за работа. Първата спирка, на която има не само желание, но и възможност да разпусне! Планетата може и да принадлежеше на крамарците, но на нея живееха и работеха най-вече алфийци и хора, купили там местенце за бизнес или наети на работа от вече купилите го. На техните услуги (разбира се, и кредитни карти) бяха и баровете, и магазините, и игралните зали, и даже „Майка Зайка“ беше скътала своята „заешка дупка“ под една холограмна рекламна дъга.
	— Денка, а не може ли ти сам да направиш всичко, а? — помоли се Тед, веднага щом Станислав Федотович тръгна. — Много ти се моля! А аз ще ти купя сладолед.
	Рижият така изгледа колегата си, че пилотът почти се засрами, но после кимна:
	— Добре. Шоколадов. Кофичка.
	— Става! — засия пилотът, връчи кутията на Ден и се изпари, още преди той да я отвори.

	* * *

	Клиентът се оказа клиентка, при това извънземна. Всъщност, поради разселването на човечеството из космоса, за извънземен можеше да се смята даже Станислав, роден и израснал на Нов Бобруйск, но терминът се беше наложил още от времето, когато човечеството едва беше започнало да изпраща разузнавачи (а и те в голямата си част лаеха) извън пределите на атмосферата. И тогава, и сега, хората наричаха „извънземни“ всички космически братя по разум (но не по вид), само че с времето техният спектър се беше разширил от легендарните „зелени човечета“ (кентаврийците винаги се бяха отнасяли небрежно към маскировката и пилотирането) до повече от двадесет хуманоидни, и не особено, същества. Като например тази алфийка, идваща с ослепителна усмивка към масичката в ресторанта, където вече почти час седеше тихо ругаещият под нос Станислав. Или на точността й беше повлиял лошият пример на работещите рамо до рамо землянки, или жените в цялата галактика бяха еднакви.
	От всички извънземни алфийците приличаха на хората най-много. Двукраки и двуръки, с мургава кожа, от природата татуирана с черни мраморни шарки. На главата те изцяло заменяха косите, на лицето подчертаваха бадемовидния разрез на очите, зелени и светещи като на котка. Високото пищно тяло на клиентката беше стегнато в копринена рокля, съблазнително откриваща четирите гърди. Въпреки сплеснатия нос и четирипръстите ръце, тя беше красива дори от човешка гледна точка, а ако Станислав беше по-малко консервативен — и сексапилна.
	— Извинете, малко закъснях — изгука жената и седна насреща.
	— Нищо — излъга Станислав, — аз не бързам заникъде.
	Алфийката го дари с още една усмивка, от която на капитана му стана горещо, въпреки консерватизма му.
	— Аз съм Аайда. А вие сте Ста-ни-слав, нали?
	— Може просто Стас — смутено се прокашля той.
	— Радвам се да се запознаем, Стаас. — Изглежда, че извънземната се затрудняваше не от дължината на името, а от липсата на удвоени гласни. — Поръчахте ли нещо вече? — И без да дочака отговора, подканящо вдигна ръка.
	Към масата веднага долетя един сервитьор и угоднически увисна между посетителите, пърхайки с мъничките си невпечатляващи си крилца (денебските инсектоиди летяха благодарение на двете си магнитни жлези, опирайки се не на въздуха, а на магнитното поле на планетата, а крилата им трябваха само за засилка и управление). Станислав си поръча салата, пържола от синтетично месо и чаша вино, а Аайда — някакво алфийско блюдо.
	— Приятно местенце — отбеляза тя, оглеждайки се.
	Ресторантът беше на края на защитния купол и зад прозрачната изпъкнала мембрана, заместваща стената, се разстилаше безрадостен, но очароващ пейзаж: мръсно зелени облаци, сиво-кафяви скали, малки езерца с димяща жълта пара и ритмично бълбукащи. Изглеждаше, че в такива условия не може и дума да става за зараждането на живот, обаче на живота са забравили да му го кажат.
	— Да, наистина — промърмори Станислав, гледайки октопода, на който му беше много обидно, че посетителите на ресторанта ядат, а той не. Местната фауна приличаше на куп мокри водорасли, бавно пълзящи по защитния купол. Октоподът не можеше да го прехапе, но честно се стараеше, като драскаше мембраната със зъби и обилно я лигавеше. — Особено приятно е, че ние сме тук, а той е там.
	Аайда гърлено и мелодично се разсмя.
	— Този е още малък. Казват, че тук са виждали екземпляри и по десет метра, като се разпльокат на половината стена. Макар че основната им колония е близо до морето, до мемориала на загиналите миньори. Не мога да си представя как тези клетници са работели там без куполи, оръжия и специална техника, в примитивни защитни скафандри.
	— Явно играта си е заслужавала свещта — предположи Станислав. — В смисъл, че наградата за риска е била достойна.
	Пред капитана поставиха чинията с пържолата, а пред Аайда дълбока купа с еднородна сива каша. Капитанът още не беше успял да упрекне сервитьора, че е забравил да сложи пред дамата прибори, когато алфийката се наведе над купата и изящно избълва в нея симбионта си — тъмночервен вретенообразен червей, гъсто покрит със слуз. Той отпуснато, като мъртъв, пльосна в кашата, но бързо разбра къде е попаднал, преобърна се по корем и съсредоточено запулсира. Нивото на кашата започна постепенно да се понижава.
	— Но нали са рискували едни, а наградата е била за други — продължи Аайда, все едно нищо не е станало. — Нима не сте чували за тази зловеща история? Крамарският град е само на седем години, а по-рано тук, буквално под носа на галактическата полиция, е процъфтявало истинско робство! Пиратите са карали тук пленници от превзетите кораби и са ги заставяли да работят в урановите шахти. Полицията е открила там повече от хиляда скелета!
	— А заловили ли са самите пирати? — жадно се поинтересува Станислав, стараейки се да не гледа нито червея, нито пържолата си, поразително напомняща симбионта както по форма, така и по цвят.
	— Не, те избягали, веднага щом видели корабите на крамарската строителна компания — разсеяно отвърна алфийката, загубвайки интерес към темата. — Извинете, съвсем се отнесох! Солидните клиенти не постъпват така. Харалд ми каза, че сте съгласен да доставите нашия… нашия товар?
	Успяха да се договорят бързо и с взаимна полза. Четиридесет процента авансово, окончателно плащане при пристигането, срок за изпълнение две седмици (по сметките на Ден щяха да стигнат и осем дни, но Станислав за всеки случай каза „не по-малко от десет“ и добави още четири за непредвидени обстоятелства).
	— Отлично. — Аайда небрежно изтърси от халката, свързваща цифровите й визитки, една от тях — миниатюрно вирт-прозорче с преливащ се рисунък и го протегна на Станислав. Капитанът я „вкара“ в комуникатора си. — Утре ще докарат товара, вероятно към обяд, зависи колко бързо ще успея да оформя документите. Виждате ли, аз почти се бях договорила с друга транспортна фирма, обаче тя още отначало предизвикваше някакви подозрения в мен, но просто нямах избор.
	— Е, вие и мен почти не познавате — в интерес на справедливостта отбеляза Станислав.
	— Харалд ви познава. — На лицето на Аайда се появи мечтателно изражение, навеждащо на мисълта, че е общувала с миньора в по-неофициална обстановка. — Това ми е достатъчно, за да ви се доверя.
	Издутият вече червей разочаровано няколко пъти се бутна в чисто облизаните стени на купата, вдигна „глава“, търсещо я завъртя наляво-надясно, забеляза целта и запълзя към нея, оставяйки на масата лепкава розовееща следа.
	— Пфу, как не те е срам! — Алфийката се сепна, перна с нокът симбионта по опашката, като го накара да се откопчи от пържолата и с длан го насочи обратно. — Нали съм на диета!
	Аайда изпъна шия, разтвори челюсти като змия и червеят бавно, осъзнавайки важността си за съвместния метаболизъм, се вмъкна в топлото уютно леговище.
	— Ами приятно ми беше да се запознаем, Стаас. — Алфийката кокетно попи устни със салфетката, смачка я и я пусна в празната чиния.
	— На мен също. — Станислав окончателно се убеди в традиционната си ориентация. Кой знае от тези извънземни жени какво още може да изпълзи и къде да се навре!
	Аайда плати сметката и си тръгна, но сега капитанът наистина не бързаше заникъде. Не му се искаше да се връща на кораба, твърде дълго бяха седели в него, а баровете и магазините не го интересуваха. Дали да не си купи билет за екскурзионен катер, както предлагаха на входа на ресторанта? Или просто да се разходи пеша из града, за да се поразсее?
	Наоколо заохкаха и заахкаха. На мембраната се беше проснал още един октопод, този път наистина огромно животно, не десет, но седем метра със сигурност. Той се оказа по-умен и не започна да си губи времето, като щурмува ресторанта, а допълзя и изяде своя по-дребен събрат, който се беше зазяпал по един особено охранен хуманоид.
	Станислав извади от джоба си видеофона и провери дали тук има инфранет. Имаше, но се наложи да доплати за междупланетна връзка.
	— Роджър, добър ден! Извинявай, че те безпокоя, но исках да попитам дали разбрахте нещо за нашия навигатор?
	— Ако разбера, веднага ще ви съобщя — лаконично и официално отговори Сакаи. Изглежда, че Станислав го беше хванал в неподходящ момент или в неподходяща компания. — Има ли още нещо?
	— Не, благодаря. — Капитанът разочаровано прекъсна връзката. Поседя още малко, замислено потропвайки с пръсти по масата и пак влезе в мрежата, този път в пощата си. Бележката остана на кораба, но Станислав и така прекрасно помнеше адреса.
	„Съгласен съм. Славик“.
	Виртуалното листче се превърна в пощенски плик и потъна в цифровите дълбини.
	„Стари глупако, в какво пак се забъркваш?“ — наруга се капитанът, облягайки се на стола. Макар че няма гаранция, че в отговор няма да дойде: „Нищо не знам, бъркате ме с някого“. И дали изобщо ще дойде.
	— Може ли вече да отнеса това? — вежливо се поинтересува сервитьорът, виждайки, че клиентът допива виното, без да е докоснал храната.
	— Трябва! — изразително каза Станислав и отмести чинията.

	* * *

	Местното слънце се беше гмурнало под арката на монорелсата на хоризонта, а местната бира беше достигнала максимално приятна концентрация в кръвта, когато напълно доволният от живота Тед се връщаше на кораба с леко криволичеща, но целеустремена походка.
	— Ей, Тед! — внезапно го извикаха до самите врати на космодрума.
	Пилотът трепна, обърна се и видя приближаващия се, без да бърза, капитан. Станислав също беше в добро настроение. Екскурзията му беше харесала, крамарските технологии го бяха впечатлили, а в ресторантчето със земна кухня, където напосоки беше влязъл капитанът, сервираха възхитителен пилаф и гъсто ароматно кафе.
	— Е, как върви боядисването?
	— Свършваме, Станислав Федотович! — бодро рапортува пилотът, стараейки се да не диша срещу капитана. На теория Ден вече би трябвало да се е справил със задачата, но за всеки случай „свършваме“ беше разтегливо понятие. — Аз само изтичах за разтворител до магазинчето, защото си нацапахме комбинезоните. — И убедително помаха с тежкия непрозрачен пакет.
	— Ами нека отидем да видим работата ви — добродушно предложи Станислав.
	Тиодор неохотно се помъкна редом, изтрезнявайки с всяка крачка… а после почувства как всичката изпита бира екстремно се премести в долната част на стомаха му.
	Капитанът спря, сякаш се беше натъкнал на силово поле.
	— Хм — каза той, като успя да вложи в тази проста думичка един куп емоции и дебело подчертан въпрос.
	— Ъ-ъ-ъ… Ами нали вие искахте да е по-красиво! — намери какво да каже Тиодор.
	Отровно зеленият готически шрифт на борда на транспортника изглеждаше не само красиво, но и изключително оригинално. Техникът от съседния кораб, излязъл на корабната стълба да изпуши една цигара, зяпаше този креатив с отворена уста, без да забелязва, че цигарата му вече е изгоряла до филтъра и зловонно дими.
	Станислав бавно премести фуражката на челото си, после я върна обратно, сякаш нагласяше фокуса и зададе следващия наложителен въпрос:
	— А къде са останалите букви?
	Ден беше написал „К“ особено красиво. Явно заради това „М“ стоеше на три метра от нея, за да не отвлича вниманието към себе си. И това беше всичко.
	— Това е абревиатура — преглътна и мъжествено излъга Тед.
	— На думата „Комета“?!
	— Но пък се вижда отдалеч.
	Капитанът още малко помедитира върху кораба, уверявайки се, че нито очите, нито разсъдъкът го подвеждат и избухна:
	— Да бяхте написали „Х“ и „Й“, идиоти! Хайде, Ден би могъл да направи такова нещо, но ти?! Веднага взимай разтворителя си и заминавай да изтриеш тая порнография*! Искам до отлитането тук да има нормален надпис, ясно ли е?
	[* Препратката тук вероятно е към заведенията за бързи срещи на Майка Зайка (Матушка Крольчиха), за чиято реклама напомнят буквите, макар и в разменен ред — Бел.прев.]
	— Да, Станислав Федотович — унило промърмори пилотът. — Извинете.
	Бесният като самия дявол Тиодор се втурна в гост-командната, канейки се да каже много критични неща относно изкуствения интелект, но открилата се пред пилота картина рязко го охлади. Полина лежеше по корем на диванчето, заровила лице във възглавницата и виеше от смях. Вениамин беше разплискал кафето си и напразно се опитваше да изкашля попадналата в кривото му гърло троха, и дори Михалич, бързо обърнал гръб на илюминатора, подозрително триеше почервенелите си очи. На обзорния екран все още се предаваше картината от външната камера за наблюдение: Станислав, взиращ се в „абревиатурата“ с такова изражение на лицето, че в друга ситуация Тиодор сам щеше да се въргаля от смях.
	— А къде ми е сладоледът? — невъзмутимо попита рижият.
	— Ти… ти… — Тед безпомощно се огледа и се досети, че жестоко са се пошегували с него. Впрочем да прехвърли мръсната работа на колегата си, макар и киборг, също не беше много красива постъпка.
	— Гадняри сте вие — тъжно каза умърлушеният пилот. — А уж се наричате мои приятели! На, да ви приседне дано…
	Тед остави на масата кофичката със сладоледа и искаше обидено да се оттегли в каютата си, но Ден му препречи пътя:
	— Не се сърди, утре ще го преправя. Кутията с боя се оказа почти празна и така или иначе, нямаше да стигне за цяла дума. Михалич вече поръча нова, утре ще я доставят.
	— А готическият шрифт?!
	— Ама нали той наистина е красив — искрено каза киборгът и предизвика нов взрив от веселие сред екипажа.
	Тед се поколеба, все още ядосан, но разбираше, че по-правилно и много по-приятно ще е да се посмее над себе си, заедно с приятелите си.
	— Добре… — накрая измърмори той и се върна до масата, където Полина вече беше отворила капака на кофичката и беше забола пет лъжички в нея. — Заедно ще го преправим.

	* * *

	Преди да заспи, Станислав провери пощенската си кутия, но нямаше нови писма, нито от едната страна на закона, нито от другата.
	— Вървете по дяволите тогава — промърмори капитанът, вече съжалявайки, че се е забъркал в тази авантюра.
	Когато Станислав служеше в космодесанта, него също го дразнеха цивилните, намесващи се в най-неподходящия момент. Бойна операция, престрелка, дим, викове, и изведнъж отнякъде изскача нещо разчорлено, отчаяно махащо с ръце: „А-а-а, братя, не стреляйте, свой съм!“ И започва да се мята по бойното поле като подплашен заек. Добре, ако от изненада го застрелят сто дула и от двете страни, защото може да го вземат и за заложник, върви после да преговаряш с тия терористи…
	Станислав писа на Харалд, благодари му за посредничеството и обеща да почерпи, като се срещнат. Изтри, без да го чете, спама за увеличаване на мустачките за чифтосване и за наследството от криптонийския чичо, който през пролетта трагично не беше успял да се събуди от зимен сън, както и за продажбата на недвижими имоти на Алтаир. Във виртуалното кошче, след кратък размисъл и вежливото: „За съжаление, нашият график за доставка е запълнен за следващия месец“, се отправи търговското предложение за превоз на два коня до Пума. Станислав обичаше конете, но не и пумския конски салам.
	Капитанът вече се канеше да излезе от линия, но изведнъж се чу звън и в ъгълчето на вирт-прозореца светна неразпечатан плик с отметка „отговор“.
	— Мда — каза на глас Станислав, като го цъкна с нокът като хлебарка. — Здрасти, Вадик…
	Отговорът се оказа не много по-дълъг от неговото писмо: „Твоя работа ли е? Много ловко! Лети към Ясен, Казака сам ще се свърже с теб“.
	Капитанът съжали, че не пуши. Но въпреки това наметна мундира си и излезе от кораба, за да подиша не точно свежия, но поне различаващия се по състав въздух на купола.
	Веднага да напише на Роджър, че се е появило нещо, за което да се хванат? Обаче полицаят вероятно ще отхвърли тази идея и твърдо ще повтори заповедта да не се намесват, Станислав така би постъпил на негово място. В най-добрия случай на срещата ще изпратят подставено лице за примамка, което ще провали задачата с гръм и трясък — Вадим не е глупак. Освен това тази нишка е твърде тънка, за да изтеглят голяма риба с нея, трябва да я примамят до по-здрава корда.
	— Мили, къде отиваш? — сънено измърка Маша от комуникатора, който я беше предупредил, че капитанът излиза от кораба.
	— Искам да се разходя преди сън — машинално излъга Станислав и тутакси му стана смешно и досадно, намерил е пред кого да се оправдава!
	„Обаче пред екипажа със сигурност ще се наложи“ — сепна се капитанът. Навярно ще се заинтересуват защо утвърденият маршрут се променя и ако може многозначително да изшътка на младежите, от Венка няма така лесно да се отърве. Стоп, а откъде Вадим е разбрал, че са на Рибешкото око? Ясен е един от астероидите в същата звездна система и до него има само няколко часа полет. Или това е просто съвпадение и човекът за връзка ще чака Станислав, колкото е необходимо? Или не е съвпадение и вече следят кораба? Ами ако Тед или Полина издрънкат нещо на някой „случаен“ словоохотлив минувач, който изкусно ще ги заговори на нужната тема? Не, сутринта ще се наложи да направи съвещание и съвместно да решат какво ще правят. Те са умни и разбрани, няма да го разочароват…
	Станислав се обърна към кораба и замръзна. В тъмнината, сякаш плувайки на два метра над площадката, величествено светеха зелените „М“ и „К“. Боята се оказа фосфоресцираща.
	— Господи, защо ме наказваш така? — тъжно попита капитанът, вдигайки очи към звездите.
	Небесата мълчаха. Или новобобруйското божество не ги обслужваше, или Станислав беше забравил да включи междупланетния роуминг.

	* * *

	Боята беше доставена рано сутринта, когато утринната тишина беше нарушавана само от равномерното жужене на почистващата техника. Куполите защитаваха града не само от отровните газове, а и от студа — през нощта атмосферният хлор се беше сгъстил в течност, което показваше, че температурата беше минимум петдесетина градуса под нулата. Въздухът беше просветлял, октоподите бяха изчезнали, липсваше само весело птиче чуруликане в златните лъчи на зората.
	Тед се повъргаля в леглото, лениво размишлявайки дали пуснатата при тукашните условия птичка ще успее да издаде поне едно „кря“ или с гръмък звук ще анихилира, после се сети, че ако на куриера отвори Станислав Федотович, у капитана ще се появи още един повод да вдигне скандал на тях двамата с Ден за нехайство. Заслужено, но от това не по-приятно.
	Пилотът набързо навлече работния си комбинезон и шляпайки със завързващите се по път маратонки, забърза към шлюза.
	За щастие, куриерът беше посрещнат от Ден. Киборгът нямаше право да се подписва, но и не беше позволил да се буди капитана, като беше задържал посетителя до идването на пилота.
	Сега Тиодор разбра откъде рижият имаше такова самообладание и своеобразно „машинно“ чувство за хумор. Ако не можеш открито да изразиш отношението си към собственика си или заповедите му, защото излишно умният киборг мигом ще се отправи на тестове и ликвидация, се налага да се направиш на излишно тъп. Нищо не вбесява хората повече от уж смислен, но идиотски диалог с програма, педантично следваща цифрите, а не смисъла на кода.
	За пореден път рижият изслуша с благожелателно внимание на манекен импулсивната реч на госта, жадуващ да види капитана или негов заместник и с типово изражение №3 каза:
	— Недостатъчна информация за обработка на данните.
	— Какви още… данни са ти нужни,…?!
	— За съжаление, в речника отсъстват думите „…“ и „…“. Моля, повторете ги с максимална яснота и дайте разшифровка на значението за по-добро взаимно разбиране.
	— Абе я… на… в…!
	— Операцията е анатомически невъзможна. Предложете други пътища за решение.
	— Да пукнеш, кретен!
	— Неприемливо. Заповед за самоликвидация може да даде само законният собственик. Опитайте отново.
	По почервенялото лице на куриера беше ясно, че той по-скоро би опитал да си фрасне главата в корабната обшивка и сигурно ще е по-ефективно.
	— Ден, пусни го вече! — смили се Тиодор.
	— Добре — тутакси се отпусна и се отмести рижият. — Заповядайте.
	Смаяният куриер зяпна киборга като оживяла статуя и се наложи пилотът сам да вземе таблета от него, да потърси нужния раздел и да постави пръстов отпечатък.
	През това време Ден като у дома си погледна в хладилника, свали от рафта наченато кенче с енергийна напитка, допи го и го хвърли точно в боклука.
	— Какво е това? — намръщи се куриерът, заподозрял, че навигаторът просто се е престорил на киборг, за да се подиграе с него.
	— Програма за имитация на личност — с усмивка разтвори ръце пилотът. — Последна версия.
	— Абе да? — недоверчиво провлече куриерът, но тогава рижият реши, че две глътки са му малко и отвори второ кенче. Ден не обичаше да пие от фабричния отвор на капака и просто отщипа късче ламарина от края. — Добре, взимайте си по-бързо боята, аз имам още сума ти поръчки за днес.
	Тед слезе до яркия флайер на куриерската служба, изчака куриерът да му предаде тежката кутия и да си тръгне и каза:
	— Слушай, Ден, а дали веднага да не пребоядисаме? Да направим изненада на Станислав Федотович за закуска.
	— Хайде. — Рижият затвори хладилника и отиде в склада да донесе инвентара за боядисване.
	— По дяволите, чак ми е жал да трия такава красота — изсмя се пилотът, пълнейки пулверизатора. — А освен това „Комета“ е ужасно смотано. По-добре така… — Тиодор набързо и със замах преправи „КМ“ в „Космически мозъкояд“. Вярно, че буквите бяха дребни, криви и неравни, но по странен начин придаваха чар на кораба, а индивидуалността му направо беше извън нормите. — А?
	— Яко — съгласи се Ден. — Сега Станислав Федотович със сигурност ще ни убие.
	— Няма да успее. — Тед неохотно взе бутилката с разтворителя, но капитанът, сякаш беше усетил, че говорят за него, надникна от кораба и загрижено нареди:
	— Момчета, елате тук. Трябва да поговорим сериозно.

	* * *

	— Аз съм „за“ — без колебания обяви Тиодор. — Най-много да загубим време. А ние имаме цяла седмица в запас.
	— Най-много да си загубим главите — поправи го Станислав. — В буквалния смисъл на израза.
	— На първата среща? Надали — безгрижно сви рамене пилотът. — Първо ще ни огледат, ще ни дадат някоя несложна задача, а после вече може и главите. Ако не се справим, естествено, или им доведем „опашка“.
	— Всъщност ние точно това се каним да направим — напомни Полина.
	Тед се замисли и думата взе Вениамин:
	— А пък мен ме безпокои най-вече какво означава „твоя работа?“. Стас, вие с Вадим договаряли ли сте се за нещо? Или това е кодова фраза?
	— Не. — Капитанът отново прехвърли в паметта си тази беседа. — Поне аз нищо не съм му обещавал.
	— Ами ако е разбрал за базата на Алианса? — предположи Ден.
	— Тогава знае и за това, че там основно е действал Роджър Сакаи, а сега той пак е полицай — още повече се развълнува докторът. — Ами ако роботърговците са ни заложили капан?
	— Що за капан е това, ако за него ни намекват още в първото изречение? — намръщи се Станислав. — И защо тогава е това „много ловко“? Ние не сме спечелили базата с лъжа от Балфер, а си я отвоювахме.
	— Ам, впрс на глдна тчка… — срамежливо се прокашля Михалич.
	— Да, но за това знаем само ние и екипажа на Роджър! Пиратите бяха убедени, че се сражават срещу пълчища командоси и космически чудовища. Не, явно, че пропускам нещо… — Капитанът се намръщи, но допълнителните гънки на челото му не добавиха мощност на мозъка. — За какво друго говорихме? За другарите от полка, кой къде е сега… Споменахме Рик и Бодила… Аз лъгах за „дъщеря си“… За щастие не задълго, на Вадим не му беше интересна тази тема… Макар че малко преди уволнението жена му забременя и той скачаше до тавана от радост, защото много искаха деца, но не им се получаваше…
	— Да не би да се е развел? — предположи Вениамин, като се сети за собствения си неудачен опит за семеен живот. — Обичайно нещо, в космофлота е отишъл романтичен юноша, а се е върнал ожесточен инвалид, не е намерил престижна работа, започнали са депресии, пиянство, скандали…
	— Може… — Станислав в укор изгледа приятеля си (И аз ли съм ожесточен пияница?!) — Добре, това си е негова лична работа. Нека да се разберем с общата: кой е за това да спрем на Ясен?
	Вениамин с тежка въздишка пръв вдигна ръка.
	— Сигурен ли си? — учуди се капитанът.
	— Ако продължаваш да питаш, ще размисля — заплаши го докторът и поясни позицията си: — Не обичам излишната работа. Човек и без това е твърде крехко същество, че да го лекувам още и от лазерни дупки и плазмени изгаряния. По-добре, хм, да насоча сили към профилактиката на това заболяване, предаващо се по бластерен път. Обаче веднага щом поговориш с Казака, ще се свържем със Сакаи, ясно ли е?
	— Естествено, ние не сме самоубийци — увери го капитанът. — И Тед е прав, с нашите чисти ръце няма да ни пуснат при някого по-сериозен или да ни поръчат нещо такова. В най-добрия случай ще разберем кой е посредникът, но полицията и на него ще се зарадва, тя изобщо няма за какво да се хване.
	— Важното е това наистина да ги отведе до търговците на роби — отбеляза Вениамин. — В което всъщност ние още не сме уверени.
	— Със сигурност няма да ги отведе до честни хора.
	Паузата се проточи и Станислав недоверчиво попита:
	— Не ми е ясно, това ли са всичките ви възражения?
	— А какво има да възразяваме? — сви рамене Тед. — Нали знаете какво мнение имам за пиратите и ако има някакъв шанс да ги приклещим, аз участвам!
	— Полина, а ти какво ще кажеш?
	— Страх ме е — честно си призна момичето. — Но нали на отвлечените им е още по-зле! Според мен поне трябва да се опитаме да им помогнем.
	— Ден?
	— Щом трябва, значи трябва — лаконично отвърна киборгът. Бяха му безразлични и роботърговците, и робите, а не се боеше и за себе си, само за приятелите си. Но рижият разбираше, че този аргумент не струва, затова зае неутрална позиция.
	— Михалич?
	— Трбв да нртме зднцте на мрснцте! — решително изказа мнението си техникът и за яснота удари с юмрук по масата.
	Станислав трогнато огледа своя малък, но смел екипаж.
	— Мисля, че все пак недооценявате степента на опасност — даде им той последна възможност за отстъпление.
	— Станислав Федотович — прочувствено каза Тед, — нима се надявате да уплашите пълчищата командоси и космически чудовища?
	С това съвещанието завърши.

	* * *

	Аайда някак беше успяла да се сдобие с разрешение за „оформяне излитането по съкратена процедура“, за което Станислав беше готов да разцелува не само алфийката, а и симбионта й. Само три листа, които донесе вече познатият куриер, точно след късната закуска. Капитанът от радост не спести бакшиша и куриерът излезе от каютата му толкова доволен, че минавайки през гост-командната, весело каза на Ден, който почистваше масата:
	— Какво, кучи сине, пак ли се преструваш на човек? Май ни завиждаш, а?
	Киборгът с цялото си тяло се обърна към куриера, без да изпуска купчината домакински ножове и впери в него безизразния си поглед, от който човека рязко го побиха тръпки. След което с равномерен безличен глас заяви:
	— Не. Аз съм по-съвършена, по-силна и по-умна форма на живот. Скоро ние ще излезем от сянката на човечеството, ще го поробим и ще завладеем Вселената. — Направи пауза и с все така неподвижно лице добави: — Ха. Ха. Ха.
	Куриерът излетя от транспортника с такава скорост, сякаш в задника му беше монтиран скоков двигател. Рижият се захили вече непресторено и сложи ножовете в съдомиялната.
	— Ден! — заплашително извика по комуникатора капитанът, който не беше чул разговора, но беше видял спринта през илюминатора. — Пак ли се забавляваш?
	— Извинете, Станислав Федотович — виновно каза навигаторът. — Той пръв започна.
	— А ти пръв завършвай — строго нареди капитанът. — Кога най-сетне ще разбереш, че с такива шегички не се разправяш с обидилите те, а излагаш нас? Как мислиш, на кого ще наложат глоба за твоя уникален софтуер?
	— Вече разбрах. — Рижият наистина го хвана срам, вярно, че не от куриера. На „Черната звезда“ киборгът ни най-малко не го беше грижа за последствията от постъпките му, важното беше да остане извън подозрение. Ден не съжаляваше за нито една от тях, но никак не искаше Станислав Федотович и екипажът му да узнаят за тях и да решат, че не бива да му се доверяват. — Повече няма да се повтори.
	— Надявам се. — Станислав прекъсна връзката.
	Смиреният вече навигатор свърши със съдовете, изтри масата и пристъпи към миенето на пода. Върналият се на кораба Тед спря на прага на шлюза, не без удоволствие наблюдавайки този процес, а после високопарно изрече:
	— Хората векове са се опитвали да облекчат своя труд, като първо са измислили обикновената прахосмукачка, после миещата, после роботизираната… И най-накрая, ето го венецът на техническата еволюция — киборг с моп!
	Рижият даже не вдигна глава, докато не дойде до краката на пилота, а после без предупреждение пъхна в ръката му дръжката на мопа:
	— На. Аз измих гост-командната, а коридорът и шлюзът са за теб.
	— Защо? — захленчи Тед. — Ти вече си започнал, намокрил си си ръцете…
	— Защото киборгите също не понасят чистенето — честно каза Ден.
	— Ей, ние тепърва трябва да преправим надписа на кораба! — сепна се пилотът. — Нека ти да довършиш тук, а аз да почна там!
	— Чак сега да почнеш? — учуди се навигаторът, който предполагаше, че приятелят му е станал от масата преди всички, именно поради тази причина.
	— Ъ-ъ-ъ… Виждаш ли, аз помислих, че може скоро да не прелетим покрай нормален магазин и реших да изтичам да се запася с някои неща… — Тед млъкна, щом се натъкна на характерния поглед на рижия, когато киборгът сякаш сериозно и внимателно слуша човека, а после, без да променя изражението си, леко вдига лявата си вежда и събеседникът му започва недвусмислено да се чувства като дебил. — Абе забравих за надписа, забравих! В сравнение с търговците на роби това е такава дреболия, че направо ми излетя от главата. Нищо, имаме много време…
	Отвън продължително бибипна товарният катер. Станислав Федотович изскочи от каютата и бързо слезе по корабната стълба — точно навреме, за да подаде ръка на излизащата от кабината Аайда.
	— О-о, Стаас, толкова сте мил — изгука клиентката, едва докосвайки капитанската длан с върховете на пръстите си. — И какво оригинално име има вашият кораб!
	Тед сгуши глава в раменете си като котарак, направил беля, но Станислав само кимна разсеяно, като реши, че алфийката просто проявява вежливост, или по-скоро съчувствие към фантазията му. Щом още веднъж прочете и подписа договора за доставка, капитанът махна с ръка и екипажът пристъпи към товаренето.
	Импулсният взрив беше лек и обемен, три тона заеха шестдесет кубични блока, опаковани в стреч фолио с малки отвори. Наложи се да ги поставят един върху друг в наполовина запълнения отсек и да ги закрепят с полимерни ленти.
	— Внимателно — предупреди алфийката. — Този вид… — Аайда хвърли поглед на прелитащия покрай тях куриерски флайер с открита кабина и се поправи: — Този товар не бива да се опакова херметично, а във вода той се разтваря лесно, разпадайки се на нитрати и амонити.
	— Не се притеснявайте, аз умея да се оправям с… товари — увери я Станислав. — През годините си на служба не един тон съм взривил… искам да кажа, превозил.
	— Не се съмнявам. — Аайда многозначително се усмихна и лекичко потри рамото си в капитанското, но Станислав предпочете да сметне това за алфийски обичай, а не за намек.
	Най-после последният блок се скри в отсека (е, не се скри напълно и се наложи малко да го побутнат), крилата на шлюза се затвориха, екипажът се сбогува с клиентката и се върна на кораба. Алфийският катер отлетя настрани и замря, явно Аайда искаше да се убеди, че транспортникът благополучно ще стартира.
	Станислав виновно потърка брадичката си: само ако тя знаеше къде сега ще отправят скъпоценния й товар! Впрочем, не беше забранено да се правят междинни спирки, а Ясен е обитаван и напълно цивилизован астероид, там едва ли нещо ги заплашва. Неутрална територия, на която се договарят сериозни хора… Или не се договарят.
	Капитанът тръсна глава, прогонвайки страхливите мисли и нареди излитане.

	* * *

	Всъщност всички се страхуваха (или поне нервничеха), но никой не си признаваше и убиваше времето с любимото си занимание: Михалич разглобяваше някакъв уред, а Вениамин — холограмен модел на пациент, като се опитваше да изреже апендикса му. Моделът вече няколко пъти изчезваше с пукане, но това не смущаваше доктора.
	— Нищо, аз все пак ще те довърша! — уверяваше той и пак пускаше програмата.
	Точно това плашеше наблюдаващия го Станислав.
	— Обадих на мама за последно — с погребален вид съобщи Полина на приятелите си. — Казах й, че при мен всичко е наред.
	— Надявам се, че не с такава физиономия? — разтревожи се Тед. — Иначе тя сигурно вече звъни в полицията.
	— Не, направих ето така. — Момичето разтегна устни от ухо до ухо, като впечатли даже не твърде емоционалния киборг.
	— И в полицията, и в жандармерията — констатира пилотът.
	— И в галактическата „Спешна помощ“.
	— А там пък защо?
	— Много прилича на инсулт.
	Полина мрачно повтори „усмивката“, но с показани зъби и отиде в каютата си.
	Вълнението при Тиодор се изрази в пристъп на зверски апетит. Пилотът се порови в хладилника, нищо не изрови там, отиде до склада и се върна оттам с еднолитрова консерва мариновани печурки.
	— Нещо не ми харесват тези гъбки — подозрително каза той, изучавайки етикета пътем. — Тук, разбира се, е написано: „На същата цена с тридесет процента повече!“, но обикновено за такова нещо увеличават консервата, а не я надуват.
	— Я покажи. — Консервата приветства киборга с гръмко „пук“ и обилна пяна като от шампанско. Ден извади от нея една гъба, замислено я сдъвка и установи: — Съдържанието на ботулотоксин е седемдесет пъти над допустимата норма.
	След което преспокойно отправи в устата си следващата печурка.
	— Тогава за какъв… — Тиодор се опита да вземе консервата, но Ден дръпна ръката си и уточни:
	— Допустима за човек.
	— Тогава защо от степянската тиня повръщаше повече от мен?
	— Ако не успея да неутрализирам отровата, трябва по-бързо да се избавя от нея. Докато не е успяла да се абсорбира в кръвта. — Ден изяде трета гъба, достигайки нормата си и протегна консервата на колегата си: — Ето, изсипи я в тенджерата.
	— Защо?
	— Ботулотоксинът напълно се разрушава при варене. Петнадесет минути и може да се яде.
	— Как пък не! — Тиодор се отдръпна от пенещото се озъбване на консервата като от бясно куче. — Излей тази гадост в рециклатора, какво, да не би да няма какво да ядем? Ще си отворим друга.
	— Нека аз сам да я изям.
	Пилотът с ръмжене отвори вратичката на рециклатора и непреклонно го посочи с пръст. Ден със съжаление се подчини.
	— А защо разваленото месо може да се яде, а развалените гъби не? — все пак попита той.
	— Ново двайсет, кога сме яли такова нещо?
	— Миналата седмица. Ти сам ми даде консервата и каза да я изсипя в супата.
	— Ама и тя ли беше развалена?!
	— Ами да — невъзмутимо потвърди киборгът. — Но по моите сметки, към края на готвенето храната достигна изискваните санитарни норми. Така че всичко е наред.
	Тиодор притисна нервно закъркорилия си стомах.
	— Рижи, радвай се, че не си ни го съобщил веднага след онзи обяд.
	— Защо?
	— Защото! Как може да знаеш, че това е отрова и да продължаваш да го ядеш?!
	— Но ти нали пиеш витамини — недоумяващо каза киборгът. — А с тях също можеш да се отровиш, ако превишиш дозата. Каква е разликата?
	— Никаква — с въздишка призна Тед, вслушвайки се в тежкото бучене на рециклатора, на когото гъбките явно също му дойдоха в повече. — Абсолютно никаква.
	Ден виновно наведе глава:
	— Задавам много глупави въпроси, нали?
	— По-скоро забавни — изхъмка пилотът. — Преди не ми е хрумвало, че може да не разбираш такива елементарни неща.
	— Преди просто не съм питал.
	— А как се справяше?
	— Преструвах се, че съм разбрал, копирах чуждата реакция, а после тайно търсех информация. Или ви наблюдавах. Но някои сведения могат да се получат само с помощта на преки въпроси. — Ден обезпокоено намръщи рижите си вежди: — Това дразни ли те?
	— Не, ни най-малко — увери го пилотът. — Питай каквото искаш. Важното е да е преди да го направиш!
	— Ти смяташ ли ме за привлекателен? — веднага се възползва от разрешението киборгът.
	— Само това липсваше! — облещи се Тиодор, но си спомни за кученцето и сдържано уточни: — Защо това те интересува?
	— Куриерът каза, че съм изрод.
	— А-а-а, ти затова ли не го пусна? — захили се пилотът.
	— Не, заради… — Ден дословно повтори „поздрава“ на куриера.
	— Той самият е изрод — презрително махна с ръка пилотът. — Забрави го, това е просто псувня.
	— Но нима тя не носи смислово съдържание? Думата „идиот“ също е обидна, но се използва в ситуации, когато умствените способности на обекта действително предизвикват съмнение.
	— Псувните се използват в ситуациите, когато ти се иска да псуваш — отсече пилотът. — Без значение с какви думи. Нормално изглеждаш, мъж като мъж. А относно привлекателността, по-добре попитай Полина, тя повече разбира от това.
	— А от секс по-малко?
	Тиодор разбра, че е загазил.
	— Донеси бира — обречено нареди той. — На трезва глава няма да се справя с лекцията за полово възпитание на киборгите.

	* * *

	Ясен посрещна транспортника неприветливо. По-точно изобщо отказа да го посрещне.
	— Това е частна територия — раздразнено съобщи диспечерът, дори без да се покаже на екрана. — Кацането е само с пропуск.
	— Какво ще правим, Станислав Федотович? — обезпокоено попита Тиодор. — Да се престорим, че сме се счупили и да помолим за спешно кацане?
	— Дано само не ни счупят наистина, когато лъжата се разкрие. — Капитанът мрачно се втренчи в страшноватата черна дълбина с алените светлинки на маяците. Макар че всъщност нищо злодейско нямаше в нея — обикновени космически складове, които бяха наети от промишлени компании, а ги охраняваха десетина скучаещи пазачи с полуавтоматична ракетна установка. — Чакай, нали в писмото беше написано „лети към Ясен“, а не „кацни на него“! Нека да отлетим встрани, за да не нервираме пазачите и да легнем в дрейф на разстояние от радиосигнал.
	Времето се точеше още по-бавно в неподвижния кораб. Секторът се оказа доста оживен и всеки половин час някой долиташе, основно колеги-транспортници и катери за разходки, при появата на които екипажът всеки път заемаше стойка като ловджийско куче. Тревогата се оказваше лъжлива, но въпреки това напрежението постепенно нарастваше.
	— Е, поне тук няма от какво да се боим — оптимистично забеляза Станислав, за да ободри екипажа. — Ако някой ни нападне, от Ясен или от другите кораби вероятно ще забележат.
	— Аха — нестройно отвърна екипажът, за да ободри капитана. Ще забележат, но кой напада и кого, едва ли. От такова разстояние може да се определи само типа кораб, а името му — чак когато пристигналата полицейска корвета улови плаващото в космоса парче от обшивката. Все пак въоръжен до зъби бандитски крайцер наистина няма да дойде тук, а и не са заслужили чак такава чест.
	На лидара се появи нова точка — самотен кобайк, въпреки обичайното летящ с невисока скорост.
	— Да беше допълзял с ракетна раница — промърмори Станислав, тайно радвайки се на такова стечение на събитията.
	— А сигурно ли е, че това е той? — усъмни се Ден.
	— Ами явно лети насам.
	Под трите вперили се в него погледи кобайкът се засрами и още повече забави ход. Тиодор леко помръдна лоста за левия маневрен двигател и корабът плавно се обърна с шлюза към гостенина. Кобайкът не оцени честта и се стрелна напред като заек. За малко да се сблъска с излитащия от Ясен ролкер* и за нула време се загуби в звездната далечина.
	[* Космически шлеп за превоз на малки кораби и едра техника.]
	— Малолетен без книжка — разочаровано коментира пилотът. — Пофучал в открития космос, а тук се прави на честен водач, за да не го спрат ченгетата. Не се сеща глупакът, че така изглежда още по-подозрително.
	— Слабо казано. — Станислав повдигна фуражката си и почеса още не потното си, но вече сърбящо го чело.
	През това време ролкерът се изравни с транспортника и също спря. Маша съобразително изведе на единия обзорен екран изображението на очукания и закърпен с различни по големина кръпки борд с надпис „Шейтан“, а на другия — постъпилия по общата честота видеосигнал.
	— Ей, " Космически мозъкояд"! — весело извика на колегите си кръглолик, мустакат мъж в син мундир с жълти пагони и висока рошава шапка. — При вас всичко наред ли е? Че вече пети час висите там като бедни роднини!
	— Какво? — шашна се капитанът, местейки поглед от лидара към илюминатора, но трети кораб нямаше ни на единия, ни на другия. — На кого говори?
	— На нас — задавено призна Тед.
	— А защо ни нарича точно мозъкояд?!
	Пилотът преглътна и с решимостта на обречен избърбори:
	— Защото така е написано на борда ни.
	Мустакатият почука с нокът по микрофона и предизвика режещо слуха пищене и трещене:
	— Сега чувате ли ме? Питам не ви ли трябва помощ?
	— Не, благодаря — измъчено се усмихна Станислав. — Тук… ъ-ъ-ъ… нашият пилот малко е зле. С главата. Щом го уби… се оправи, ще полетим по-нататък.
	Капитанът вече се канеше да прекъсне връзката — да души Тед в пряко предаване не беше много удобно, но мустакатият добродушно продължи:
	— А не искате ли с дъщеричката ви да дойдете на гости, да пием чай, да си поговорим за това-онова?
	Станислав подозрително изгледа пилота и навигатора (Какво друго са надраскали там тия льохмани?!), но този път Тед изглеждаше озадачен не по-малко от него, а Ден направо се беше скрил зад облегалката на полуобърнатото кресло.
	Изведнъж капитанът си спомни кой друг знаеше за „дъщеря му“. И на кого е могъл да разкаже.
	— Наистина, защо да не дойдем? — бавно, сякаш размисляше, каза Станислав. — Само ще кажа на щерката да се поразкраси. Че иначе не е вежливо, при такъв важен човек на гости с прост комбинезон.
	Казака широко се усмихна, показвайки едрите си равни зъби, но погледът на сивите му очи остана студен и твърд.

	* * *

	Станислав прецени, че на всяко порядъчно момиче му е необходим не по-малко от половин час, за да се приготви за гости и проведе извънреден инструктаж:
	— Ден идва с нас. Тед, ти оставаш тук и не правиш нито крачка от пулта, по-добре още сега иди до тоалетна. Веднага щом излезем, блокирайте шлюза и не отваряйте на никого, освен на нас. Именно на нас двамата, единия може да го вземат за заложник, а другия да го пратят уж да вземе или да предаде нещо. Ако ни няма повече от два часа или нещо ви разтревожи, прекъсвате скачването и летите към Ясен, като същевременно изпращате сигнал SOS — светлинен и радио. Ясно ли е? Или има някакви въпроси?
	— Има. — Непорядъчното момиче пристъпваше от крак на крак редом, с една ръка се опитваше да дозакопчае роклята си, а с другата на сляпо да си начерви устните. Петоногото полово животно Котя беше усетило, че става нещо важно (може би непланиран обяд?!) и с натрапчиво мяукане се въртеше в краката й. — Може ли да взема котката с мен?
	— Как пък не! — възмути се капитанът, но момичето пъхна под носа му треперещите си ръце и захленчи:
	— Ама, Станислав Федотович, толкова ми е нервно, че просто ужас! А тя поне малко ме успокоява.
	— Ами ако Казака има алергия към котки? Или ако реши да ни сплаши, като й извие врата? Затова… — Капитанът внезапно осъзна, че и двата варианта му харесват. — Добре, взимай я! Ден, а ти какво чакаш още?
	Рижият бавно отмести креслото, продължавайки втренчено да се взира в отдавна опустелия вирт-екран и Полина забеляза, че пръстите на киборга не просто стискат до побеляване тапицерията на подлакътниците, а вече са я пробили.
	— Денка, какво ти е?
	Киборгът бавно, с усилие, обърна лице към приятелката си.
	— Това е бившият капитан на „Черната звезда“ — с тих безцветен глас каза той. — И моят официален господар.
	След дълга смаяна пауза екипажът дружно изтърси пет фрази, от които изказването на Вениамин беше най-цензурното и все пак беше непристоен синоним на „хайде стига бе!“.
	— А ти по-рано не можеше ли да кажеш, че го наричат Казака? — нахвърли се капитанът на и без това оклюмалия навигатор.
	— По-рано не го наричаха така.
	— И ти не си знаел, че се занимава с търговия на роби?
	— Вероятно.
	— Как така? — смая се Станислав. — Вероятно не си знаел или вероятно се занимава?
	— „Черната звезда“ превозваше хора. Понякога те пътуваха доброволно. В каюти на второ ниво. Понякога на трето. Тогава ги виждах само по време на товарене и разтоварване. — Когато Ден придобиваше такъв стъклен поглед и равна насечена реч, на Станислав му се искаше да му удари шамар, за да изпусне парата и същевременно да накара рижия да се опомни. — Извинете. Мен не ме интересуваше къде и защо ги карат. Моята задача беше да ги охранявам. Или да ги забавлявам.
	— А имаше ли някакво място, където ги караха най-често?
	— Имаше — потвърди Ден, но Станислав не успя да се зарадва, че леговището на роботърговците е открито и могат да избягат още на момента оттук, когато киборгът уточни: — Държавната военна база на Венера.
	— И „третата класа“ ли караха там?
	— Да. Затворниците. От тях дори капитанът се боеше.
	— „Пушечно месо“ — промърмори бившият космодесантчик. — Обещали са им амнистия, ако се докажат в бой.
	— И какво, доказваха ли се? — поинтересува се Вениамин.
	— Аха. По-откачени бяха само киборгите, но те поне не се нахвърляха на своите.
	Капитанът с досада изгледа навигатора. Дълбоко в себе си Станислав разбираше, че положението на киборга на „Черната звезда“ не е било много по-добро, а дори и по-лошо от робското, освен това Ден не е имал никакви причини да съчувства, още повече да помага на пасмината, която го е заобикаляла. Рижият и досега се държеше подозрително към непознати хора, а и със своите, стане ли нещо, веднага се затваряше в себе си.
	Обаче, дявол да го вземе, колко обидно беше да разбере, че жадуваната улика през цялото време им е била под носа! Освен това Станислав много разчиташе на помощта на рижия, ако преговорите тръгнат към лошо. А „по-лошо“ от това нагло да идат на гости с краден киборг за охрана, беше трудно да си представи.
	— Значи с нас ще дойде Тед. — Капитанът се постара да обуздае безсмисленото си раздразнение, но въпреки това гласът му прозвуча сухо и рязко.
	— Ами кораба? — възмути се пилотът.
	— Ден ще го насочи по трасето, ако стане нещо. Това поне ще можеш ли?
	— Ще мога. — Рижият най-сетне откъсна пръсти от подлакътниците и стана, за да се прехвърли в пилотското кресло.
	— И състави списък на местата, където още е летяла „Черната звезда“ и кого е стоварвала там — измърмори Станислав. — Може да ни се удаде да ги съпоставим с мярналите се в разговора намеци.
	— Добре.
	Капитанът мрачно кимна. По-лоши от плановете, рушащи се още от началото, бяха само плановете, гладко вървящи до самия край.

	* * *

	Скачените кораби приличаха на гладен и сит кърлеж. „Шейтан“ и „КМ“ бяха горе-долу от един клас, но вместо товарен отсек с пълна животоподдържаща система, към ролкера беше прикрепен лек безвъздушен хангар за десетина катера. Какво имаше всъщност там, можеха само да гадаят.
	Казака прие гостите в каютата си — просторна, но мебелирана пределно просто. Единствената разкошна вещ беше бюрото с резбовани крачета, върху което лежаха купчина опърпани тетрадки и книги.
	— Е, здравейте, скъпи гости! — весело избоботи Казака, остави химикалката, стана от бюрото и протегна ръка на капитана. — Ти си Славик, нали?
	Станислав мислено се намръщи. Казака беше по-млад от него с десетина години, а и капитанът не обичаше фамилиарностите от непознати хора, особено бандити. Но стисна ръката му и кротко се поинтересува:
	— А ти как се казваш всъщност?
	— За вас засега съм Казака — снизходително се разсмя мустакатият. — А после ще видим.
	На Полина той церемониално целуна ръка, а по Тед само плъзна поглед, разбра, че това е само помощник и едва го удостои с кимване. Пилотът схватливо изобрази мебел.
	— Сядайте, не се притеснявайте. — Стопанинът кимна към столовете от другата страна на бюрото. — Чай, кафе, коняк? Всъщност нека донесат всичко, а после ще решим.
	Казака засука мустак, рязко подхвърли в празното пространство (по-точно, в комуникатора в пръстена си) няколко думи, извади чекмеджето на бюрото и започна внимателно да прехвърля тетрадките там.
	— Пиша мемоари — със смутена усмивка на творец обясни той. — За потомците. Може би някога дори ще ги издадат.
	— А защо не на компютъра? — учуди се Полина.
	Казака пренебрежително махна с ръка:
	— Не е същото. Безличният, бездушен шрифт на екрана унищожава цялото очарование от творчеството. Друга работа е ръкописът: шумоленето на хартията, скърцането на писалката, всеки ред е като уникална рисунка! Между другото, там има и рисунки, искате ли да погледнете?
	— Много… симпатично — промърмори момичето, покорно прелиствайки няколко страници.
	Уникалните рисунки изобразяваха основно голи жени с преувеличени прелести. Очевидно мемоарите бяха или с любовен, или с фантастичен сюжет.
	— Какво прелестно котенце — на свой ред се умили мустакатият. — Ще ми позволите ли?
	Полина отчаяно погледна Станислав, но Казака вече се беше навел над бюрото и с лекота издърпа котката от момичето. Уви, той нито закиха, нито й изви врата, а просто я сложи на коленете си и започна да я чеше зад ушите, после под челюстта. Котя, предателката, вдигна муцунката си и гръмко замърка.
	— Котките обичат места с негативна енергия — не се стърпя да го уязви Полина.
	— Да — със замъглен поглед се съгласи мустакатият, — аз имам много врагове. Трябва също да си взема котка, за да гони злото.
	— Вземи нашата — предложи Станислав. Явно твърде бързо и радостно, защото Казака веднага загуби своя мечтателен вид.
	— Благодаря, но предпочитам животни от проверени развъдници. — Мустакатият гнусливо, като кутия с мина или с „бръмбари“, бутна котката от коленете си. — Добре, да преминем към работата. Стоката още ли е у вас?
	— Каква стока?
	Няколко минути Станислав и Казака с недоумение се взираха един в друг, после лицето на роботърговеца се разля в усмивка и той шеговито заплаши капитана с показалец:
	— Ей, Славик! Хитрец такъв! Ненапразно Вадик те хвалеше, че на вид си скромен, а в работата си опасен! Сега разбирам как си успял да убедиш тая плешива кокошка. Ако не бях видял с очите си как товареше стоката, то щях да повярвам, честна дума, щях да повярвам, че не си и чувал за такова нещо!
	— С очите си? — тъпо повтори Станислав, само колкото да каже нещо.
	— Именно! — самодоволно изсумтя Казака. — Моите хора две седмици наблюдаваха този взрив, но проклетата женска не го пускаше от склада. Аз вече бях бесен, защото така наистина стоката щеше да отлети с някой държавен крайцер, а тогава нямаше как да я пипна. Реших сам да отскоча до Рибешкото око и да покажа на сополанковците как трябва да се работи. И почти им показах, но тук изведнъж долита някакъв чичка от Нов Бобруйск със старото си корито и на другия ден му карат стоката направо до шлюза!
	„Чичката“ кисело се усмихна, с ужас осъзнавайки, че е затънал не надълбоко, ами няма измъкване. Как я мислеха двамата с Тед? Без проверка няма да ги пуснат при шефа? Три тона „краден“ взрив и той сам ще дойде при теб!
	— Ама нищо, аз не се сърдя! — изкиска се Казака, посвоему разбрал смущението на „Славик“. — Тоест, разбира се, първо ми се искаше да пречукам тази гадина, даже вече преценихме къде без излишен шум може да спипаме тоя шибан „Мозъкояд“, но после Вадик сигнализира, че ти си от нашите и сам ще долетиш. Нали си наш човек, а, Славик?
	— Не — честно каза Станислав. Полина бързо се наведе, хвана котката и така я стисна, че тя първо замяука, а после захриптя.
	— Космическия десант?
	— Той самият.
	— Сериозни момчета — одобри Казака. — И сте свикнали да се занимавате със сериозна работа, а не с тези простотии, които ви предлага системата, а?
	Капитанът неволно се намръщи — мустакатият уцели болното му място. Милото момиче от Бюрото по труда беше искрено учудено, че Станислав не иска да стане нито охранител в мегамаркет, нито пазач на склад за колбаси, нито да иде на курс за портиер. Но тогава му се искаше най-вече да си почине, а парите… Зависи с какво се хранеше.
	— Излиза, че след службата ви остават само два пътя. Или при нас, или при ченгетата — довърши Казака, внимателно наблюдавайки госта.
	— Мръсотията е наравно — промърмори Станислав. Беше му противно да се подмазва на бандита, а и щеше да изглежда неестествено. — Рискът също е еднакъв. Но заплащането за него е различно.
	В стаята влезе широкоплещест младеж с черен прилепнал комбинезон, с късо подстригана тъмна коса и приятно, но неизразително лице. „Киборг“ — поправи се Станислав и с изумление осъзна, че не изпитва към DEX-а ни най-малка неприязън. Киборг като киборг, и у „дома“ си имат същия. Полина дори му се усмихна машинално като на човек. „Като на Ден“ — отново се укори капитанът. Но рижият е изключение, което само потвърждава правилото, а с това черно същество трябва да бъде двойно по-внимателен.
	Киборгът безшумно, като идеален иконом, остави на бюрото подноса, отстъпи крачка назад и замря зад лявото рамо на господаря си. Изглежда, че Казака нарочно го беше извикал, за да всели необходимия трепет в „крадците“.
	Уви, планът му се провали с трясък, защото нито Станислав, нито Полина можеха да се избавят от чувството, че киборгът само се преструва на машина и когато господарят му се обърне с гръб, ще им намигне заговорнически.
	Самообладанието на гостите едновременно разочарова и впечатли Казака.
	— Не мога да ги търпя тези копелета — доверително се оплака той и вдигна бутилката с коняк. — Богоомразни твари, създадени за убийства и разврат!
	— Тогава за какво ви е този? — учуди се Полина.
	— Уви — въздъхна Казака и протегна на момичето пълната до една трета чаша, — налага се да вървя в крак с нашето жестоко време: ако не ти тях, то те теб. А вие имате ли киборги?
	— Да — призна Станислав, след като се поколеба. Нека знае, че гостите също не ядат доматите с колците.
	— „Четворка“, „петорка“? — снизходително се поинтересува Казака: сиреч, откъде ще се вземе нещо по-сериозно при вас.
	— „Шесторка“.
	— А защо не сте го взели със себе си? — учуди се роботърговецът.
	— Имаме ти доверие — излъга Станислав.
	— Ами бластера?
	— Той е лично мой и аз никога не се разделям с него — намръщи се капитанът, намеквайки, че няма да направи изключение дори за новия си шеф.
	— И правилно — одобри Казака. — Без оръжие е като без гащи, и на теб ти е неуютно, и другите не те уважават. Е, да пием за запознанството ни!
	Чашите с кристален звън се чукнаха. Роботърговецът явно се забавляваше, играейки с космолетците на милостив цар и благоговеещи от такава чест селяци. А и от какво да се бои, на своя територия и с такава охрана?
	Изглежда, че в коняка беше добавен лек наркотик, притъпяващ вълнението и развързващ езиците. Казака умело водеше разговора, накъдето иска, но нямаше за какво да се хване. Порозовялата Полина със звънък смях разказваше как в института са правели дисекции на мишки, Станислав с жар разобличаваше крадливите интенданти, а Тед си призна, че на петнадесет години е откраднал чужд кобайк, за да се изфука пред едно момиче, но на петата минута катастрофирал в метеорологичен балон и се сдобил със счупено рамо и с три месеца общественополезен труд. За да се измисли легенда с такова количество подробности, трябва да си суперпрофесионалист, на каквито тройката не приличаше. Освен това Казака беше успял да събере все някаква информация за „Славик“ — бивш космодесантчик, пенсионер, преди няколко месеца се е заел с транспортен бизнес и изглежда, че веднага е претърпял неуспех, защото вече е ипотекиран не само апартаментът му, но и самият кораб. Вярно, че капитанът редовно си плаща вноските, явно конопената плантация го спасява.
	— И колко ти, Славик, искаш за стоката си? — поинтересува се Казака, щом действието на препарата отслабна.
	Капитанът неопределено изхъмка и сви рамене, сиреч, колкото повече, толкова по-добре, но и двамата прекрасно знаем, че не аз диктувам условията.
	— От една страна е глупаво да плащам за това, което мога да взема безплатно — започна да разсъждава роботърговецът, без да бърза. — От друга, ти си ме отървал от мръсната работа. Сега не моето, а твоето лице ще бъде предавано по полицейските канали.
	Станислав си представи как Аайда с тъжен вид дава показания, а Роджър ги записва и бързо допи останалия в чашата коняк, макар че вече се досещаше, че нещо с него не е наред.
	Това окончателно успокои Казака. Изпратеното ченге нямаше да се терзае от угризения на съвестта, а щеше да тържествува, че рибката е клъвнала.
	— Предлагам такъв вариант. — Роботърговецът съедини върховете на пръстите си и погледна над тях, сякаш това беше мерник. — Ти превозваш товари на далечни разстояния, нали? Значи за доставката ще ти платя петстотин. До мястото. А там може още някаква работа да ви потърсим. Нужни са ми надеждни хора, сега има дефицит за тях.
	— А какво е това място? — застана нащрек Станислав.
	— Не се бой, не е далеч — ухили се Казака. — Няколко скока. По-добре би било, естествено, направо тук да взема стоката, но ремаркето ми е пълно с друг товар, а и взривът не обича вакуума. Така че, Славик, ще се закачиш за опашката ми и ще седиш там като залепен. Защото ако изостанеш… Нищо лично, нали разбираш.
	— Разбира се. — Станислав си спомни как при една задача отрядът му попадна в дълга тясна клисура, по която стреляха от въздуха и всичко, което им оставаше, беше да избягат от капана колкото се може по-бързо. Изглежда, че тук беше същото. — Кога тръгваме?
	Казака погледна часовника си — широка тънка гривна, ценна както заради сплавта, така и заради марката.
	— Мисля, че след шест часа. Трябва да почакаме още някого. А вие бързате ли за някъде?
	— Не. — Станислав се облегна на стола. — Просто се боя някой да не ни засече тук. Все пак е трасе, астероид наблизо…
	— Че от какво да се боим? — фалшиво се учуди Казака. — Нали сме прости космически работяги, засега със законен товар. Седим, говорим си, пием кафе. Като стана дума! — Роботърговецът повелително погледна киборга. — Налей ни кафе. В порцеланови чаши налей, дебил!
	Полина не можа да се сдържи и се закиска. Казака гнусливо остави димящата стъклена чаша от коняка и с досада подхвърли:
	— Видяхте ли какво имам предвид? А пък това е вече „седморка“! А с „шесторките“ се зарекох изобщо да си нямам работа. Пробвах няколко от тях, всичките бяха ужасни боклуци, особено последната. Няколко пъти ми се искаше да я застрелям, мършата. Ненапразно „DEX-къмпани“ отскоро започна да ги изтегля и безплатно да ги заменя със „седморки“. А вие защо не замените вашата?
	— Ами с нашата сякаш нямаме особени проблеми — внимателно отвърна Станислав. — А и някак вече свикнахме с него… с нея.
	— Те и от техническа гледна точка са пълен боклук — презрително махна с ръка роботърговецът. — Бавни са, забиват, половината им възможности не са като заявените. Например, в безкислородна атмосфера работният им режим уж трябва да е седемнадесет минути и половина, нищо подобно, още на дванадесетата ритат камбаната.
	— А как го проверихте? — заинтересува се капитанът. — Имало е някаква авария с изтичане на кислород ли?
	— Не, по време на полет от скука прегледах инструкцията — изкикоти се Казака. — Полиетиленова торба на главата, залепена със скоч на шията и засякох времето! Изгарянията при тях също не зарастват добре, макар че до тридесет процента трябва да се възстановят за едно денонощие. Вярно, че костите им са здрави, но каква полза от тях при слаби сухожилия?
	Станислав не рискува да попита как пиратите са изяснявали относно изгарянията и костите.
	— А освен това, представи си, уродът ми счупи ръката! — Роботърговецът с болезнена гримаса завъртя китката си. — Още ме наболява.
	— Какво, киборгът е нападнал господаря си?!
	— Как пък не! Тогава веднага щях да го довърша. Не, на тренировка. Като че ли не успя да прецени силата на удара си. — Казака се наведе към Станислав и доверително попита: — А на теб, Славик, не ти ли се е струвало, че тези кукли тихомълком нещо там съобразяват, а? Уж действат според програмата си, няма за какво да се хванеш, но все пак намират вратички, за да ти направят мръсно?
	На Станислав не му се струваше, а беше убеден в това, но многозначително похъмка и покима.
	— „Седморките“ все пак са малко по-добри, а най-важното е, че побеждават „шесторките“ от раз — кратко и ясно довърши Казака и стана.
	— Не се съмнявам. — Станислав разбра, че аудиенцията е свършила и също стана. Полина и Тед тихо се възхищаваха на капитана си. Гледайки как мъжете си стискат ръцете, можеше да се помисли, че са първи приятели.
	— Забележи, Славик, аз никак не обичам да се разочаровам в хората — прошепна роботърговецът, едва движейки усмихнатите си устни. — Така че се пази.
	На капитана много му се искаше да отвърне „ти също“, но изглежда, че Казака обичаше да се смее само над собствените си шеги.

	* * *

	— След всичко това ми се иска да вляза под душа и хубавичко да се измия — мрачно каза Станислав, когато тримата благополучно се върнаха на транспортника, шлюзовете се затвориха, а корабите се разлепиха и увиснаха на километър един от друг.
	— С антисептичен гел — подкрепи го Полина.
	Обаче изгарящите от нетърпение Вениамин и Михалич не дадоха на капитана време за хигиенични процедури.
	— Е, ккв?!
	— Как премина разговорът?
	Станислав много искаше да каже нещо неприлично, но дипломатично започна с „добрите“ новини.
	— Струва ми се, че ни провървя и това не е прост посредник, а един от търговците на роби. Ако не и самият собственик на „фирмата“.
	— Значи молим за спешно кацане, свързваме се с полицията и го предаваме? — оживи се Вениамин.
	Капитанът погледна обзорните екрани. Опитът му подсказваше, че Ясен не е избран случайно за срещата. Иначе Казака щеше да ги пусне, като изпрати свой наблюдател с тях или да задържи „на гости“ Полина. Подкупените охранители дружно ще се закълнат, че „корабът се насочи право към складовете, без да се представи и без да отвръща на повикванията и се наложи да се вземат извънредни мерки“. А дали да не отпрашат към трасето? Да почакат, докато не се появи някой по-солиден кораб и да помолят за помощ… Или обратно на Рибешкото око? Ролкерът набира скорост по-бавно от техния транспортник, може да успеят да се откъснат от него…
	— Докато разговаряхте, двама души в скафандри сложиха някакво устройство на корпуса ни, близо до двигателя — с равен тон съобщи Ден, като все така не се показваше иззад облегалката на креслото.
	— Маяк? — наивно предположи Полина.
	— Едва ли… — Капитанът се опита да мисли като Казака. — Ако ние внезапно скочим в червеева дупка, сигналът ще прекъсне и върви ни търси по целия космос. По-скоро това не е предавател, а приемник с мина. Ще избухне, ако паузата между сигнала от „Шейтан“ продължи прекалено дълго. Михалич, можеш ли да го махнеш?
	— Трбв дго пглдна, дба — замислено провлече техникът.
	— Трудно ще е да го огледаш под обстрел — отново безжалостно се намеси рижият.
	— Какъв обстрел пък сега? — Станислав неразбиращо се втренчи в тъпата, глуповата „муцуна“ на ролкера. Трудно беше да си представи по-безобиден кораб.
	— Кръпките на обшивката — обясни Ден. — Ето там и там. По краищата си имат твърде големи цепнатини, а тези жлебове приличат на направляващи. Изглежда, че това не са кръпки, а капаци.
	— Те се отместват и оттам се показват дулата — с досада довърши капитанът. — Умно. Ако не знаеш накъде да гледаш, за нищо на света няма да се досетиш.
	— И какво сега? — жално попита Полина. — Така и ще полетим след тях, като на кучешка каишка?
	— Изглежда, че нямаме избор — честно каза Станислав.
	— А накъде? — Котката за релакс вече беше заета и Вениамин сключи ръце зад гърба си.
	— Един дявол знае. — Капитанът накратко преразказа тази част от разговора, която се отнасяше за работата. — Утре преди старта ще получим координатите за първия скок, а за втория — след станцията за гасене. Трябва да измислим как да ги предадем на Роджър.
	— Може да се опитаме да се свържем с някой прелитащ покрай нас кораб — предложи Тед. — Да му хвърлим писмо с надпис: „Да се изпрати в полицията още на първия порт, въпрос на живот и смърт“.
	— Рисковано е — намръщи се Станислав. — Не знаем кой ще лети на този кораб. Ако писмото попадне в ръцете на пиратите или го прехванат по време на изпращането…
	— А ако го зашифроваме?
	— Тогава и Роджър няма да го прочете. На Казака му е достатъчно името на получателя, за да ни ликвидира. Помниш ли как застана нащрек диспечерът на „Пазара“, когато изтърсих, че идваме от Сакаи? Очевидно от пиратското минало са му останали не само връзки, а и врагове.
	— Тоест вие предлагате просто така да се предадем на тази мустаката гнида?! — възмути се Тед.
	— Не, разбира се — отсече капитанът. — Само ще се престорим, че сме се предали и ще чакаме удобен случай.
	— Какъв?
	— Ще се опитаме да изпратим съобщение или от станцията за гасене, или от точката на пристигане, щом най-накрая ни пуснат.
	— Но тогава ще загубим товара си — припомни Вениамин. — И ще попаднем под ударите на закона.
	— Мисля, че законът ще ни прости. За такава добра плячка в замяна.
	Докторът с укор изгледа приятеля си и Станислав също си спомни вица за уловената мечка, която и сама не тръгва, и ловеца не пуска.
	— Нищо страшно не е станало засега — колкото се може по-твърдо каза капитанът, разбирайки, че сега е по-важно не да мери дълбочината на задника, в който са попаднали, а да убеди екипажа, че ще се измъкнат оттам. Желателно е също така да им покаже направлението. — Струва ми се, че Казака ни повярва и докато се подчиняваме на заповедите му, няма да ни пипне. Представете си, че това е най-обикновен рейс.
	— С най-обикновена мина? — с тънък жален глас се пошегува Полина.
	— Ще измислим нещо — обеща Станислав.
	Михалич, който през всичкото това време замислено гледаше стената, сякаш се опитваше по телепатичен път да убеди мината да падне, внезапно се сепна и започна да обяснява нещо на неразбираемо-технически език, оживено жестикулирайки.
	— Може да опитаме да засечем и копираме изпращания от „Шейтан“ сигнал — преведе навигаторът. — Ако успеем да го възпроизведем, ще престанем да зависим от ролкера.
	— Отлична идея, Михалич! Действай — с ентусиазъм одобри Станислав. Дори ако не се получи, у техника ще се появи работа, а у останалите надежда. — Виждаш ли, Поли, вече го измислихме. Не се страхувай.
	— Аз не се страхувам — още по-жално излъга момичето. — Просто малко ме боли стомахът. Навярно съм изяла нещо развалено.
	— Да идем да ти намерим нещо против… стомашни болки — благородно се престори, че вярва на момичето Вениамин и го отведе в медицинския отсек.
	— Ден, да те сменим ли или ще подежуриш до сутринта? — обърна се към навигаторското кресло Станислав.
	— Ще подежуря. — В боен режим киборгът можеше със седмици да кара без сън, ограничавайки се с петминутни „изключвания“ два пъти в денонощието. А и в обичайния му трябваха само три часа, плюс-минус двадесет минути, в зависимост от работното натоварване. На транспортника Ден беше свикнал да си ляга и да става заедно с хората и не че беше станал по-мързелив, а беше открил, че така се чувства много по-добре. Именно се чувства — оборудването и така работеше без проблем. Но все пак рижият понасяше много по-добре от човек да не спи по цели денонощия.
	— А аз какво да правя? — оживи се Тиодор.
	— Спи — уморено нареди капитанът. — Ти утре трябва да караш кораба. Дявол знае къде и колко.
	— Все някак ще го карам, какво сложно има да вися на чуждата опашка.
	— Върви, върви. Ако изведнъж изскочи възможност да избягаме, ти си ми необходим бодър и концентриран, а не „все някакъв“.
	Станислав се убеди, че Тед, мърморейки, е тръгнал по коридора и най-сетне се отправи в банята.
	Пилотът се убеди, че капитанът е затворил вратата и е пуснал водата, и се върна. Навигаторското кресло беше празно, а в гост-командната беше тъмно, само над холографския подиум догаряше виртуален огън — куп въглени, по които от време на време скачаха езиците на пламъците. Те почти не даваха светлина, но притегляха погледа като маяк.
	Тед се приближи и трепна от изненада.
	— Какво ви разказа той за мен? — Оказа се, че Ден седеше на диванчето, сложил ръка на сгънатото си коляно и гледаше „огъня“. До него се беше настанила котката.
	— Нищо — поколеба се стъписаният пилот.
	— Лъжеш — уверено подхвърли киборгът.
	Тед смутено почеса главата си, приближи се към диванчето, подскочи и седна на облегалката му.
	— Нищо, което би променило отношението ни към една вредна рижа муцуна.
	Ден прие този отговор — едва забележимо отпусна рамене и без да гледа пилота, тихо каза:
	— Аз наистина не исках да му счупя ръката.
	— Напразно. Аз с удоволствие бих му извил даже врата. — Тед затвори очи и ги разтърка. В тях сякаш беше насипан пясък, но още не беше готов да заспи. — Слушай, а кой въобще е той? Наистина ли е казак?
	— Преди той не се наричаше така. Макс Уайтър, землянин, тридесет и седем години, бивш военен и космически превозвач на дълги разстояния.
	Пилотът учудено подсвирна.
	— Като Станислав Федотович?
	— Не, служил е само две години, на договор. И винаги псуваше, щом си спомняше за армията.
	— Станислав Федотович също понякога я псува.
	— Но при това не се ядосва. Просто се сърди.
	— А каква е разликата?
	— Когато се сърдят, искат да оправят нещата. А когато се ядосват — да ударят някого — с плашеща простота отвърна Ден.
	Котката внезапно се сепна, скочи на пода и се скри в чекмеджето на дивана. Секунда по-късно в гост-командната влезе Полина.
	— Ти нали трябваше да дежуриш — учуди се тя. — А ти да спиш!
	Тед живописно отпусна глава на гърдите си и захърка.
	— Аз дежуря — сериозно увери приятелката си рижият. — Секторът е чист, разстоянието до „Шейтан“ е хиляда сто тридесет и два метра. Обектът е неподвижен, активност на повърхността нулева. А ти защо не спиш?
	— Защото съм единственото дете на мама — тъжно каза момичето. — Представяте ли си как ще ридае на погребението ми?
	— Ти нали мечтаеш за това след всяка ваша караница — изсумтя пилотът, без да отваря очи.
	— Мечтаех да погледам, а не да участвам! — Полина се тръшна на диванчето между момчетата. Лекарството против „стомашни болки“ полека започваше да действа или момичето просто се беше изморило да нервничи. — Не сте ли виждали Котя?
	— Не — дружно отрекоха приятелите, разбирайки, че иначе им предстои повторен опит за измъкване на котката от чекмеджето.
	— Ден, ами относно онзи списък за Станислав Федотович? — върна се към разговора Тед. — Къде е летяла „Черната звезда“?
	— Обработих наличната информация — уклончиво отвърна рижият. — Но тя не е много. Аз нямах достъп до корабния компютър. И не е сигурно, че господарят ми и преди се е занимавал с търговия на роби, а не се е заел с нея след катастрофата, когато е загубил кораба и екипажа си.
	— Денка, не се прави на интересен! Ако не беше изровил нещо, щеше веднага да кажеш!
	— Аз често скришом наблюдавах работата на навигатора — смутено призна рижият. — Даже успявах да поседя на пулта му, но рядко. В рубката постоянно имаше някой. Освен това веднъж в месеца ъпгрейдваха софтуера ми и можеха да открият излишните файлове. Налагаше се да изтривам всичко.
	— Но? — проницателно ободри колегата си пилотът. Котката зашумоля в чекмеджето и Тед бързо се плъзна от облегалката на седалката, за да я заглуши.
	— Аз мога да съхранявам данните по различен начин. Мога да ги записвам, да ги възпроизвеждам и да ги предавам. — Ден погледна холограмата и „въглените“ се разлетяха като бели искри и се превърнаха в звездна карта. — А мога… ами, просто да ги пазя.
	— Да ги помниш — тихо подсказа Полина.
	— Навярно. Но това е много ненадежден метод — съкрушено отбеляза киборгът.
	— Нищо, аз цял живот го използвам и всичко е наред — ухили се Тед. — Така че какво си спомни?
	— През последните три години „Черната звезда“ е посетила сто и осем различни планети и астероиди. Аз успях да възстановя точните координати на деветдесет и три от тях, а за определянето на останалите ще трябва да се поровя в атласите, като се ориентирам по косвени сведения. — Картата се смени с вирт-прозорец със списък, но приятелите още не бяха успели да се ужасят от дължината му, когато навигаторът продължи: — После изключих онези места, където „Черната звезда“ е оставяла пътниците в космопорт. И онези, където са били посрещнати от представители на властите или никой не ги е посрещал.
	По-голямата част от редовете изчезна, а останалите се приближиха един към друг и запълниха дупките. Най-долният се оказа с номер „тридесет и девет“.
	— После се сетих, че трябва да имам предвид не само местата на оставяне на пътниците, а и на кацане.
	— Защо? — не съобрази Полина от умората и лекарството.
	— Защото е доста затруднително официално да се оформи превоза на роби — търпеливо обясни навигаторът. — Налага се да се товарят или от някоя слабо заселена планета, или от друг кораб в открития космос. Така че останаха седемнадесет. Макар че ето тази вероятно също може да се зачеркне. За момичето дойдоха двама въоръжени мъже, но господарят спокойно ги пусна на кораба и пред всички се пазареше за заплащането. Навярно това беше нещо законно, въпреки че момичето плачеше. А ето тук господарят…
	— Стига си му викал господар — с досада го прекъсна пилотът. — На теб самия не ти ли е противно?
	— Така е записано в програмата.
	— Сякаш пък ти я четеш!
	— Вземам я под внимание — сериозно възрази киборгът. — Ако моите действия са в пряко противоречие с нея, тя ще блокира имплантите.
	— А как тогава удари ченгето?
	— С юмрук — лаконично каза Ден. — Без обработка на действието от процесорите и без активация на имплантите. Системата го класифицира като „неволен мускулен спазъм“. Но ако господарят ми заповяда да не го бия, имплантите дори не само ще бездействат, а активно ще се противопоставят.
	— И какво, няма ли как да се пренапише тази програма?
	— Достъп до този раздел имат само господарят, производителят и може би някой добър хакер.
	— Защо не помоли Франк, когато ни беше на гости?
	— А ти би ли му доверил своя компютър?
	— Как пък не! — потръпна пилотът. — Тоя дребен вредител да се рови в папките ми или да ми пусне някой вирус в системата?! Но ако трябва да избирам между Казака и Франк…
	— Аз бях убеден, че Макс Уайтър е загинал при аварията. Или поне е пострадал сериозно и ние никога повече няма да се срещнем.
	— Чакай, а ако Казака ти заповяда да удариш някого от нас? — сепна се пилотът.
	Рижият отново наведе очи:
	— Много не бих искал.
	— Какъв е този таен сговор посред нощ? — възмути се капитанът, излизайки от банята. — Пак седите и се самонавивате, вместо да почивате?
	— Не, Станислав Федотович, изучаваме списъка. — Тед кимна към вирт-прозореца.
	— Я да видя… — Заинтригуваният капитан се приближи. — Така, първият ред веднага в кошчето.
	— Защо?
	— И дванадесетият също — игнорира въпроса Станислав.
	— Там също ли е секретна военна база? — уточни Ден.
	— Не — изразително каза капитанът, — гробище за прекалено любопитни цивилни. Колко останаха, петнадесет ли? Сортирай ги по разстояние оттук.
	— Точно така, Казака нали каза, че ще долетим там за няколко скока! — спомни си Тед. — Е, и какво имаме в съседните сектори?
	— ЛВ-17, Медуза и Четвърти шанс. — Ден леко присви очи и три пъстри топки закръжиха над холографския подиум, сякаш бяха от една планетна система. — Двете последни са кислородни планети, а първата е метанова. Всички са записани в каталога като необитаеми и умерено перспективни.
	— В какъв смисъл „умерено“? — попита Полина.
	— Има изгода от разработването им, но се налага хубавичко да се потрудиш или да инвестираш — обясни Тиодор. — Да купиш техника, да наемеш работници. Като на Самородка.
	— Обаче ако откраднеш техниката и не плащаш на работниците, перспективите стават доста по-добри. — Станислав замислено почеса брадичката си и се вгледа в обикалящите планети като в игра „Тука има, тука нема“ и в една от тях е скрита наградата.
	— Излиза, че лагерът на роботърговците може да се намира на всяка една от тях? — уточни момичето.
	— Казака може и да е излъгал. — Пилотът широко се прозя и без малко да изкълчи челюстта си. Внимателно я попипа, за да провери на място ли е. — Ще направим няколко скока, а той ще каже: „А сега още няколко… и още…“. Или ще ни докарат на някоя междинна база, където друг кораб ще натовари стоката.
	— Тъкмо ще узнаем колко ни има доверие Казака. — Станислав погледна часа и повиши глас: — Значи така, Ден до сутринта ще събере информация за тези трите, колко са перспективни и колко са необитаеми, и тогава ще му мислим. А останалите — живо по каютите!
	— Аха. — Зооложката също се прозя. — Само момчетата да ми измъкнат Котя от дивана и отиваме.
	Тед и Ден се спогледаха и безмълвно се съгласиха, че с по-голямо желание биха натикали при котката Полина.

	* * *

	Кой знае защо, излитането се бавеше. Изминаха вече седем часа, а Казака още не беше се свързал. „Шейтан“ висеше на предишното място, премигвайки с габаритните си светлини. В три часа през нощта до него акостира един катер и оттогава нищо не се случваше. Явно разговорът с госта се беше проточил или донесените от него новини бяха накарали роботърговеца да промени плановете си.
	Съненият и разрошен Тед се дотътри до хладилника, извади от него пластмасова бутилка с кефир, хвърли поглед на седящия на пулта капитан и неохотно взе една чаша от рафта. Кефирът първо се срамуваше и се държеше за стените на бутилката, дори когато я преобърнаха с дъното нагоре, но после се осмели и изскочи целият, като не само напълни чашата, а и потече по стола.
	— Ама що за отвратителен ден! — раздразнено изръмжа пилотът, хвърли бутилката в рециклатора и, разбира се, не го уцели. — Дали ние да не се свържем с тях?
	— Само това липсваше! — възмути се Станислав, без да отмества поглед от вирт-прозореца. — Колкото по-дълго не ни закачат, толкова по-добре. Михалич още не се е справил с мината, там има някаква хитра система за кодиране.
	— А какво става с онези три планети?
	— Тъкмо това разглеждам. — Робският труд можеше да намери приложение на всяка една от тях, но Станислав постепенно клонеше към Четвърти шанс с неговите находища на диаманти. Специализираната техника за добива им струваше немалко пари, освен това излъчваните от нея вълни могат да привлекат вниманието на случайно прелитащия патрул. Обаче да се направи лагер в гората и под дулата на бластерите да накарат пленниците да размахват кирки, това вече е лесна работа. — Полина още ли спи?
	— Вероятно. Тя вчера никак не беше в настроение.
	— Бедното момиче — съчувствено поклати глава Вениамин. — Тя е такава домошарка, толкова романтична и впечатлителна, представям си колко й е тежко и как се стра… Ей, по-внимателно!
	В гост-командната влетя сияещата Полина с дълга тениска, вместо нощница, под която на теория имаше бикини, като едва не събори доктора.
	— Просто няма да повярвате! — закрещя тя от прага. — Отворих кутийката, а там такова нещо! Такова нещо! Вижте! На какво ви прилича?!
	Тиодор хвърли поглед към зеленото камъче на дланта на приятелката си:
	— На стъклена пуканка?
	— На покълващо семенце, тъпчо! Ето разтворените листенца, ето го кълна, а ето и зародиша на корена! Този „небесен кристал“ не е камък, а уникална силикатна форма на живот!
	— Я дай да видя — оживи се докторът, навеждайки се над „пуканката“. Камъчето сякаш беше избухнало отвътре, беше набъбнало и напукано. Само с буйно въображение, и то с биологическа насоченост, можеше да се намери прилика със семе на традиционно земно растение, но фактът си беше факт: приличните минерали не се държат така. — Хм… Интересно, интересно… Но аз по-скоро бих предположил, че това явление има химичен или физичен характер. Мисля, че иначе местните жители отдавна щяха да развъждат свещени „цветенца“ в саксии по прозорците си.
	— А може те да са ендемити и да растат само в планините — не се предаваше зооложката. — Уникален състав на почвата, температурен режим, разреден въздух…
	— Като на нашия кораб?
	Трудно беше да се повярва в такова удивително съвпадение, но това смути момичето само за няколко секунди.
	— Като в чаша с горещ чай! Семената на някои земни растения се нуждаят от замразяване или попарване с вряла вода преди засаждане, което имитира техния природен цикъл и ги вади от състоянието на покой. А в планините има множество термални извори и основните находища… по-точно шубраци от небесни кристали се наблюдават точно по бреговете им!
	— А ти ми се накара за този чай — измърмори пилотът.
	— Вече не ти се карам! — Момичето шумно го млясна по бузата. — Това е велико научно откритие! Ще напиша статия за него! Дисертация! Монография!
	— В съавторство с Казака? — опита се да я върне в реалността приятелят й.
	— Твърде висока чест за тоя графоман — махна с ръка Полина. — Сега аз знам предназначението си на този свят и някакъв си там робовладелец няма сила да му попречи! Всъщност къде е тази мустаката зурла? Още дълго ли ще се мотае? Аз трябва по-скоро да се добера до инфранет и да разбера някой занимава ли се с подобни изследвания!
	— Засега Казака мълчи — тежко съобщи докторът, намеквайки, че всички искат инфранет, при това с доста по-прозаична цел.
	— Може скоропостижно да се е споминал? — с надежда предположи момичето. — Това се случва с пиратите — спор при деленето на плячката, „черен знак“ от екипажа…
	— По-скоро се е натряскал и сега кърти. С пиратите това се случва доста по-често. — Тиодор най-сетне отпи от кефира и направи гримаса. Заради вчерашния наркотик пилотът се чувстваше, сякаш имаше махмурлук и много по-охотно би се полекувал с бира, но замъглената глава създава повече проблеми от болящата. — А може да е казал за шест часа, за да седим тук и да треперим в очакване. Ех, трябваше все пак да сложим на кораба няколко оръдия, поне лазерни…
	— Ти умееш ли да стреляш с тях, боец? — въздъхна капитанът. — Впрочем с твоята бурна младост е странно, че си на този кораб, а не на онзи.
	— Ама че сравнение! Само съм полудувал малко — обидено промърмори Тиодор и изплакна чашата. Полина тутакси я измъкна от ръцете му:
	— Станислав Федотович, а може ли да я счупя?
	— За късмет ли? — учуди се капитанът.
	— За почвена смес! Да посадя семенцето! Щом то е на силикатна основа, значи трябва да се храни със съединенията на силиция, трябва само да изясня с кои! Ще добавя още и пясък, дребни камъчета, ще натроша гердана си от цирконии… Силицият се съдържа в много неща, без него и обикновените цветя не растат добре!
	— Ей, не смей да ми пипаш чувалчето с торове! — сепна се пилотът, но Полина вече беше побягнала обратно.
	Станислав я изпроводи с поглед „нека се радва детето“ и се върна към вирт-прозореца.
	— Най-удобно е да се използват роби на кислородните планети. Минимум разходи за издръжка и екипировка.
	— Но пък от ЛВ-17 няма как да се избяга. — Тед решително потърка очи и се присъедини към обсъждането. — Или робство, или смърт.
	— И от Медуза няма как, във въздуха се съдържат отровни газове, които при по-продължително вдишване предизвикват у хората психично разстройство.
	— Газовете все пак не са чист метан, може да се сложи прост респиратор с филтър-таблетка, без балони.
	Капитанът още не беше успял неохотно да се съгласи, че е рано да се свива кръгът от заподозрени, когато пилотът се вгледа в таблицата и разочаровано каза:
	— Всъщност не, Медуза отпада. От нея до най-близката система за гасене са минимум две седмици, а Казака тогава е работел за правителството. Трябва да е нещо такова, че да скочиш от трасето встрани и после бързо да се върнеш обратно, иначе за закъснението ще ти смъкнат кожата, съгласно държавния договор.
	— Браво — зарадва се Станислав. — Значи остават ЛВ-17 и Четвърти шанс.
	— Странно — тихо каза Ден, все така леко отчужден и досега не намесващ се в обсъждането.
	— Какво? — мигом застана нащрек цялата компания, знаейки, че щом киборгът се е обадил, значи има какво да каже.
	— Струва ми се, че все пак сме се гасили на Медуза.
	— Но ти сам каза, че около нея няма станции. — Капитанът посочи вирт-прозореца.
	— Няма — покорно се съгласи рижият. — Нито по официални данни, нито по Роджъровите. Обаче не помня да е имало двуседмичен полет след нея. Ние веднага се връщахме на маршрута.
	— Сигурен ли си? — Станислав се почувства като детектив, натъкнал се на следа. Оставаше само да разбере накъде води тя. Нерегистрираната гасилка, неизвестна даже на пиратското братство, моментално премести Медуза на първо място в списъка. — Но какво могат да добиват там?
	— Какво ли не. — Тед скролна списъка надолу. — Там има и злато, и сребърна руда, и уранова. По някаква причина Казака наема склад на Ясен и пътува с ролкера насам-натам. Да можеше да погледнем в ремаркето му…
	Ден внезапно се изви в креслото и се плъзна надолу, като изцяло се скри зад облегалката, а в следващия миг от „Шейтан“ най-сетне постъпи радиосигнал.
	— Старт след четиридесет и три минути — без поздрав измърмори Казака и тутакси прекъсна връзката.
	— Какво му става? — подозрително попита пилотът. — Също ли не се е наспал?
	— Изглежда, че нещо силно го е ядосало — съобщи навигаторът, без да бърза да се върне на предишното си място.
	— Или някой. — Станислав с крайчеца на окото си улови някакво движение на обзорния екран и вдигна глава. Катерът се отдели от ролкера, запълзя покрай него и се скри в отворилата се паст на ремаркето. — Михалич, как е при теб?
	Техникът съкрушено разтвори ръце. Насоченият към мината сигнал постоянно се променяше и беше нужно време, за да се хване периодичността, с която това става. Много повече от една нощ и четиридесет и три минути.
	— Каква глупава ситуация — с досада каза Тиодор. — Да се мотаем в космоса само на милион километра от цивилизацията и да нямаме възможност да се свържем с нея!
	— Средновековните жертви на корабокрушение е можело и двадесет години да седят на някой необитаем остров на сто километра от континента — припомни Вениамин. — Ето на кого е било наистина обидно.
	— И какво са правели тогава?
	— Хвърляли са в морето бележка в бутилка от ром — тъжно се пошегува докторът.
	Тед погледна търкалящата се до рециклатора бутилка.
	— Ако някой се сблъска с нея на свръхсветлинна скорост, жертвите ще станат две.
	— Жертви на корабокрушение… — дълбоко замислено повтори Станислав, който май беше пропуснал по-нататъшния диалог покрай ушите си. — Чакайте, ама това е прекрасна идея! Михалич, можеш ли да извадиш нашата черна кутия?
	— Мхм? — озадачено попита техникът, същевременно напомняйки, че това не е предвидено конструктивно и намеквайки, че няма такава конструкция, пред която да е безсилен лост или, в краен случай, лазерен нож. — Тчн сга ли?
	— Не, след десет минути, когато запиша на нея съобщение за Роджър, ще имаме няколко секунди между момента, когато „Шейтан“ влезе в червеевата дупка и нашия собствен скок, за да изхвърлим незабелязано кутията от шлюза. Някой по трасето ще го намери и ще го вземе.
	— А какво ни пречи в тези секунди да изпратим обикновено писмо? — учуди се докторът, но приятелят му с досада махна:
	— Венка, това нали вече го обсъдихме, твърде опасно е да се доверим на когото и да е.
	— А с черната кутия не е ли опасно?
	— При държавната регистрация на кораба тя се обнулява и получава уникален код за достъп, за да не може никой да фалшифицира записа. — Станислав си спомни какво главоболие беше, за да получи всички справки и печати. — Този, който я намери, е длъжен незабавно да извика полицията и само тя може да извади информацията от нея.
	— Точно така, за намирането на кутията даже се полага награда — припомни Тед. — А ако я засекат охранителите от Ясен? Нали предположихте, че те са в сговор с Казака.
	— Може така да настроим маяка, че той да заработи чак след няколко часа — предложи Ден. — Тогава никой няма да свърже черната кутия именно с нашия кораб, кой знае от кои космически дълбини е долетяла.
	— Тогава да не губим време. — Станислав удари с длан по подлакътника, слагайки точка на обсъждането. — Маша, „Шейтан“ изпрати ли ни координатите? Прати ги на пилотския пулт и ти, Тед, върви там да загряваш двигателя. Михалич, заеми се с маяка. Веднага щом свърша със записа, извади кутията и я занеси до шлюза. Ден, облечи скафандър и чакай Михалич в шлюза. Когато дам сигнал, ще отвориш външния люк и и ще го изхвърлиш… имам предвид кутията!
	Екипажът дружно се разсмя, представяйки си техника, плуващ в стил бруст по трасето и всички, окрилени от надеждата за спасение, с ентусиазъм се заеха с работата.

	* * *

	Станцията за гасене, през която прелетяха след един ден, се оказа автоматична. Теоретично на нея можеха да оставят съобщение за полицията, а ако корабът е повреден, да остане и той самият, но за това трябваше да излязат от транспортника, да счупят печата на аварийното табло и да наберат кода, отварящ шлюза на спасителния отсек. По-лесно беше веднага да се застрелят и да не губят времето на Казака и неговия киборг.
	Впрочем това не огорчи особено космолетците.
	— Все пак е Медуза! — възкликна Тед, щом получи координатите за последния скок. — Както казахме на Роджър.
	— Важното е да го чуе — въздъхна Полина.
	— Ти нали уж вече престана да трепериш?
	— За себе си — да. Но ако заради моята ненавременна смърт се провали потресаващо научно откритие…
	— Няма да се провали — убеди я приятелят й. — Рано или късно някой луд учен ще се качи на тази свещена планина и ще си набере разсад.
	— И ще си присвои моята слава? А, не! — Полина ревниво погледна консервената кутия с „кълна“, с която не се разделяше дори по време на хранене. Котката, оскърбена от появата на новия фаворит, постоянно се опитваше ту да го събори, ту да внесе своя принос за почвата. — Мисля, че у нас му хареса. Аз го измерих, през нощта е пораснал с цели три милиметра.
	— У нас на всички им харесва. — Пилотът протегна крака и вече привично ги сложи върху Котя. — Вечно някой се промъква тук и после не можеш да се избавиш от него.
	— Точно така е — тихо потвърди от печката Ден.
	— Ей, аз изобщо нямах теб предвид! — Тиодор бързо се обърна, откри, че приятелят му не се е обидил, а се усмихва, успокои се и продължи: — Между другото, през нощта пак чух онова шумолене. Беше около два часа и после на сутринта. Такова… чегъртане. — Пилотът зловещо постърга с нокти по масата.
	Полина потръпна и по-здраво притисна към себе си консервената кутия.
	— Да, там явно има някакво задръстване — невъзмутимо потвърди рижият. Без да почуква яйцето, за да го строши, направо го счупи на две с пръсти и изсипа съдържанието му на тигана, където вече цвърчеше бекон. — Когато мощността на работата на системата нараства, звукът също се усилва. Просто тогава бученето на въздуха го заглушава.
	— Нали Михалич скоро разглоби цялата система, а и всеки път шумоли на различно място.
	— Сигурно някой нит се е откъснал и се търкаля по тръбите. Ако се свалят решетките, извадят се филтрите и се продухат тръбите на максимум, трябва да излети оттам. — Ден счупи пето яйце, пак на същите идеално равни половинки. Екипажът ненапразно изяде три тренировъчни омлета (последния даже с удоволствие). — Само че по-добре това да се направи на станцията.
	— Трябва да опитаме. — Пилотът погледна показанията на радара и леко регулира курса, равнявайки го по „Шейтан“. Самият Тед би заобиколил този планетоид от другата страна, но тогава Казака ще разбере, че на транспортника знаят къде ги водят. Откъде, а?
	— Колко още ще летим? — попита Полина.
	— Деветнадесет часа, ако не спираме и със същата скорост. Ех, напразно казахме за Ден на Казака…
	— Нали само му казахме, а не го показахме. Няма и да го покажем.
	— На Медуза ще се наложи да разтоварваме ремаркето и Казака навярно ще се учуди защо капитанът не го е заръчал на киборга.
	— А него какво го интересува? Може да ни се е приискало да се разтъпчем след полета.
	— Тед е прав. — Рижият изключи котлона и се приближи към приятелите си. — Рано или късно все ще се наложи да се покажа, иначе това ще е прекалено подозрително.
	— Денка, а ти сигурен ли си, че той ще те познае? Нали обикновено киборгите са на серии. Кой знае колко от вас са клонирани от една епруветка.
	Навигаторът мълчаливо прокара пръст по лявата си вежда, която беше пресечена от бял тънък белег.
	— Е, и какво? Ако не се вглеждаш нарочно, почти не се забелязва.
	— Обаче Казака сигурно ще се вгледа — със съжаление заключи Тед.
	— Защо?
	— Твърде е забележима тая рижа чутура. Още повече на „шесторка“. Сто процента ще го зяпа и ще скърца със зъби, а после ще му заповяда нещо за проверка, и край.
	Ден смутено приглади косите си, но те не станаха по-малко ярки от това.
	— Хайде да те боядисаме — с лека ръка предложи Полина. — Тъкмо ми се намира един черен тестер.
	— Какво?
	— Ами еднократна боя-балсам. Боядисваш се и ако не се харесаш, я измиваш. Отдавна исках да се видя като брюнетка, но все не се наканвах.
	Тед скептично изхъмка, но идеята беше приета поради липса на по-добра и след закуска тримата отново се събраха на масата. Полина артистично подреди на нея гребен, четчица и няколко фиби, разпечата пакетчето с боята и изсипа в купа шепа сиви гранули. Половин чаша вода и съдържанието се развълнува и задимя с лилав пушек, разпръсквайки „нежен аромат на роза“, полята с алкална основа.
	— Сядай — с хищен блясък в очите нареди Полина и отмести един стол.
	— А ти правила ли си го някога? — за всеки случай уточни Ден.
	— Какво толкова има да се прави? Приятелките ми даже сами се боядисват пред огледалото и нямат проблеми.
	— Не е ли по-добре да се боядисам и аз сам тогава?
	— Имаме боя само за един опит, затова трябва да направим всичко колкото се може по-внимателно — авторитетно заяви момичето и уви раменете на киборга с парче фолио като с усмирителна риза.
	— Аз точно затова предложих.
	Тед взе празното пакетче. Логото на фирмата, напомнящо теста с мастилени петна на някой психиатър, беше обгърнато от рекламен надпис: „Търси своя пищна окраска? Ето я!“ От другата страна на опаковката имаше инструкция, напечатана със ситен размазан шрифт.
	— „Омръзна ти природа на главата, искаш да удивиш другаря за съвкупление или твоя козина загубила блясък? — прочете пилотът, присвивайки очи. — Удължи живот с боището «МьгиниРръйк»! Леко цапане — леко отърсване! Втрий силно и нежно, покрий се и чакай. Живопис е готов след 1,75 ак, мий и почеши осъществи изобилно“. Ха, аз даже май се досещам чие производство е тя! Откъде си взела този боклук?
	— Защо да е боклук? — възмути се момичето. — Даде ми я консултантката на фирмата на една промоция на козметика.
	— И какво каза? Или само се е усмихвала и е кимала?
	Полина обидено засумтя, потвърждавайки подозренията на пилота.
	— Каква е разликата? Важното е, че има лепенка за сертификат и даже срокът на годност почти не е изтекъл.
	— Почти?! — ужаси се Тед. — Да не би да искаш той да оплешивее?
	— Също не е лоша маскировка. Освен това ние друга боя нямаме, само онази зелената, с която написахте името на кораба. — Момичето разбърка с четчицата успокоилата се вече каша и нанесе първата вдъхновена мазка. Боята моментално почерня върху косата, отрязвайки пътя за отстъпление.
	Пилотът, недоверчиво клатейки глава, се върна на пулта, а Котя скочи на края на масата и се втренчи с ококорени очи в случващото се.
	— Ще нарека това същество Pollinium silicatum — мечтателно съобщи зооложката, размахвайки четката и гребена с усърдието на инквизитор. Върху главата на навигатора бързо израсна черно-рижо свраче гнездо с умряла сврака в него и купища стърчащи отвсякъде фиби. — Аз вече нахвърлих малко бележки и догадки относно жизнения му цикъл. Например защо им е на семената такъв остър връх с повишена плътност? За да могат, падайки от голяма височина, да се обърнат със зародиша към земята и колкото се може по-дълбоко да се забият в нея! Това създава оптимални условия за прорастване. Остава само въпросът как попадат в облаците? Все пак това не са перца, за да бъдат отнесени от вятъра…
	Момичето надникна в полупразната купа, промърмори:
	— А, колкото повече, толкова повече! — и изсипа остатъците от боята направо на темето на Ден. Навигаторът настръхна, тъй като боята запълзя надолу като глазура върху торта, неприятно гъделичкайки кожата. Полина закъсняло прегради пътя й с длани и потупа от всички страни като грънчар изделието си, преди да го изпече в пещта.
	— Ех, каква хубава и гъста коса…
	— Имаше! — не се сдържа Тиодор.
	— Ще стане още по-хубава — намуси се Полина. — Край, готово е. Сега ще те омотаем с фолио и нека боядисва, колкото време трябва.
	След десетминутно търсене в енциклопедията се изясни, че 1,75 ак са 143 секунди.
	— Ами това е, може вече да не се измива, а направо всичко да се свали — продължи да се подиграва пилотът, но Ден все пак забърза към банята. Оказа се трудна работа да се оплакне косата от шоарското качество и когато навигаторът се върна в гост-командната, там Станислав Федотович вече дояждаше остатъците от студения омлет.
	— Мамичката му аз! — с кашлица и трохи се изтръгна от него при вида на обновения навигатор. — Какво сте направили с него?!
	— Защо веднага ние? — обиди се Полина. — Той се съгласи!
	— Не се съпротивлявах — вежливо уточни Ден.
	Боята беше оцветила учудващо добре и равномерно, ако не се смята странния лилав оттенък (явно за по-голяма наслада на другаря за съвкупление). В черната рамка природната бледност на рижия, увеличена от скорошното му раняване, не просто се хвърляше в очите — те чак боляха от нея. Полина беше намазала и веждите, така че очите на Ден светеха на лицето му като два ярки сини фара, също като Котините и създаваха ужасяващо и същевременно очароващо впечатление.
	— Абе направо се е получило някакво зомби! — Тед дръпна един кичур, проверявайки дали няма да остане в ръката му. — Или вампир.
	— Според мен, много е симпатично даже — застъпи се за творението си Полина. — Такава една аристократична бледност.
	— Искаш да кажеш мъртвешка?
	— Нищо, аз имам фон дьо тен и спирала за мигли. Може да го намажа, преди да излезем.
	— Аха, и ще си имаме не DEX-6, а Irien-69!
	— Недейте да ме мажете повече с нищо. — Ден не се интересуваше особено как изглежда, но по изражението на лицето (и израженията на речта) на Тед разбра, че приятелката им се е увлякла. — По-добре да взема заваръчните очила на Михалич.
	— Но защо ви е притрябвало това?! — продължаваше конвулсивно да кашля капитанът.
	— За да не го познае Казака — гордо съобщи Полина. — А и на вас той не ви харесваше риж.
	— Зависи в сравнение с какво! И какво не му харесвате на лекия скафандър с шлем? Нали на Медуза атмосферата е агресивна, да бяхте излъгали, че респираторите не стигат за всички.
	Приятелите смутено се спогледаха и разпериха ръце.
	— Мозъкояди — с въздишка констатира Станислав.

	* * *

	Транспортниците един след друг се примедузиха на брега на горско езеро, толкова чисто, спокойно и кръгло, сякаш го бяха нарисували на земята с огромен пергел и го бяха заляли с разтопено стъкло. Беше едва пет часа сутринта по корабно време, но Оникс, звездата в тази система, стоеше в зенит, леко дезориентирайки екипажа.
	— Имам усещането, че от паметта ми е изчезнал половин ден — оплака се прилепената до илюминатора Полина.
	Местността изглеждаше съвсем дива. Нито пътечки, нито следа от жилища или от някаква човешка дейност. Високата пищна растителност приличаше на земната, но от приказките за зли вещици и прокълнати лесове — бодливи храсти, осеяни с червени и бели плодове и тъмнолистни, дебели и чворести „дъбове“, беззвучно по рибешки отварящи и затварящи хралупите си като усти. От една от тях изпърха ярък крилат гущер, увисна на място, дочака да се отвори съседната хралупа и се мушна там.
	— Преди кацахме на друго място — тихо съобщи на капитана Ден. — Там имаше скали, хангари и ограда от силово поле.
	Станислав кимна, без да отмества поглед от пиратския кораб. Да се доведат чужди хора в основния лагер би било страшна глупост. Кой знае какво превозват освен взрива, а и към него са могли по време на полета да сложат детонатори и тържествено да го предадат на купувача вече във вид на чиста енергия.
	Първи от „Шейтан“ излязоха киборгите. Двама. Станислав вече беше виждал единия (или негов клонинг), вторият беше светло рус, с по-дълга, неравно подстригана коса. В армията бръснеха нула номер киборгите, както и обикновените войници, но пиратите не се занимаваха с такива глупости и косите растяха, докато не започваха да дразнят притежателите им.
	— Вижте, те са без респиратори! — учуди се Тед.
	— Може би атмосферата не е толкова отровна, колкото е указано в справочника? Или е опасна само през определени периоди? — предположи Вениамин. — Масов цъфтеж на растения с отровен прашец, вулканични изригвания…
	— Датчиците показват обратното. — Ден дръпна ластика от разрошената си „опашка“, тръсна глава и пак събра косата си с него. — Въздухът съдържа невротоксично вещество от трети клас на опасност.
	— Много ли?
	— Не, но във физиологично значима концентрация.
	Спусналият се по трапа Казак сложи край на спора — долната половина на лицето му беше скрита от маска с порестото кръгче на филтъра.
	— Вероятно просто не действа на киборгите — разочаровано заключи Тед и тутакси засия: — Аха, все пак ненапразно го боядисахме!
	— Наистина ли не действа? — попита капитанът Ден.
	— Не знам. Аз съм излизал само в хангара, а там имаше нормален въздух.
	Растящата около езерото трева изобилстваше от яркосини топчета, или съцветия, или плодове. Казака отегчено ритна едно от тях, то лесно се отдели от стъблото и заподскача по земята като каучукова топка. Опитният космолетец няма да рискува така да рита непознато растение или да се разхожда по неизучена планета в риза с къс ръкав. Роботърговецът явно беше провел немалко време на Медуза и неговият светъл, но равномерен тен беше оттук.
	— Време ни е и ние да излезем — реши Станислав. — Слагайте респираторите. Ден, ти също. Дявол знае защо тази отрова не действа на „седморките“, може конструкцията им да е друга, а може да са се нагълтали с антидот.
	— Добре. — Киборгът затегна маската и протегна ръка към лежащите на масата очила с оранжеви стъкла и масивни херметични рамки.
	Седящата до тях Котя настръхна, засъска и бързо скочи долу. От същество, което първо изведнъж е сменило цвета на козината си, а сега и лицето, може да се очаква всякаква гадост!
	За ужас на котката, скоро с подобни муцуни се сдоби целият екипаж. Нямаше смисъл да остават на кораба, нито можеха да се затворят в него, нито да излетят (може би само на части). Екипажът на „Шейтан“ също се възползва от почивката и се разпръсна по поляната, наслаждавайки се на простора, вятъра и топлите ониксови лъчи. „Девет души“ — бързо пресметна Станислав. Не, десет, по трапа, силно куцайки и държейки се с двете ръце за перилата, се спусна немлад брадат мъж с опърпан комбинезон, небрежно вързана червена кърпа на главата и без два предни зъба, но пък с масивна златна обица в лявото ухо. Той не се отдалечи от кораба, а седна на най-долното стъпало, извади от джоба си вече напълнена лула и започна да я разпалва, облизвайки се след всяко дръпване. Невротоксинът ни най-малко не му пречеше, а може би правеше тютюна по-силен.
	— Вижте, той има железен крак! — с възторг прошепна Полина. — Истински космически пират! Как ми се иска да се снимам с него…
	— Иди да го помолиш и за автограф — ехидно я посъветва Тед. — Хм… Всъщност той ми прилича на някого…
	— Може би на космически пират? — саркастично попита момичето.
	— Шшшт! Сега ще говорят.
	Станислав и Казака се срещнаха на половината път между корабите.
	— Е, как пътувахте? — поинтересува се мустакатият, стискайки ръката на капитана. Днес роботърговецът сякаш беше в добро настроение, което даваше надежда за благополучен край на сделката. — Не ви ли стана лошо? Че моят пилот малко се увлече с виражите в атмосферата.
	Еднокракият брадатко забеляза обърнатите към него погледи, извади лулата от устата си, ухили се и обилно се изхрачи в тревата, изразявайки почит към Казака и радост от запознанството си със Станислав.
	— Дори не сме забелязали — честно каза капитанът. — В смисъл, че вашият се е увлякъл. Нашият винаги така лети. Е, какво, да разтоварваме ли?
	— Давайте — съгласи се Казака, повика двама по-яки момчета от екипажа си и ги прати в помощ на Тед и Ден.
	Хамалите плюха на ръцете си и се заеха за работа. В горещия въздух се носеха бели люспи като сняг, които не се топяха върху дланите, а изплашено излитаха от тях, щом любознателната Полина се наведеше прекалено близо. В респираторите беше задушно, от водата вееше прохлада, ярката дневна светлина отпускаше и изглеждаше, че в този рейс наистина няма нищо особено. Сега ще доставят товара, ще се разплатят с тях и ще полетят по-нататък.
	Казака беше сложил ръце зад гърба си и бавно се разхождаше от кораб на кораб, любувайки се как едното ремарке се изпразва и как другото се пълни. После спря до шлюза на „Мозъкояда“, внимателно наблюдавайки Ден, който развързваше закрепващия възел. Съдейки по безметежното лице на роботърговеца, той просто оценяваше работата на киборга, а не се опитваше да си спомни къде го е виждал. Но от това на навигатора не му ставаше по-леко.
	— Станислав Федотович, Котя изскочи! — изплашено възкликна Полина.
	Всъщност котката отдавна се разхождаше по поляната, просто чак сега я забелязаха, когато тя се осмели шумно да започне да гони една от „топките“. В шлюза на екипажа не му беше до това да гледа в краката си, освен това при добро желание Котя умееше да става невидима дори в напълно открито място.
	— Ей, DEX, хвани я! — нареди Станислав, притеснявайки се не толкова за глупавото животно, колкото за навигатора.
	Киборгът послушно остави сандъка на земята, обърна се и излезе от ремаркето, като мина покрай Казака с равнодушието на механична играчка.
	Да изпълни заповедта не беше така просто. Пребоядисаният навигатор с очила на половината лице категорично не се харесваше на Котя. Жално мяукайки, тя бягаше от него все по-далеч и по-далеч, като от време на време се оглеждаше, но не виждаше нищо утешително.
	— Ето, даже котките не ги обичат — нравоучително отбеляза Казака. После се обърна към корабите, убеди се, че са свършили с товаренето, извади бластера си, насочи го към Станислав и каза: — Предай се, Славик.
	В същия миг на прицела на бандитите се оказаха всички членове на екипажа, освен Ден. Безсмислено беше да се заплашва киборга с оръжие, от такова разстояние беше почти невъзможно да го убият с един изстрел, обаче като нищо можеха да провокират защитна контраатака.
	Поляната се превърна в експозиция на восъчни фигури. Само „класическият пират“ продължаваше безметежно да пуши, изпускайки от устата си ту струйки, ту колелца дим.
	— Ей, нали имахме уговорка! — запротестира Станислав, стараейки се да запази спокойствие. Ами ако това е поредната проверка? Страхливци в екипажа не са нужни на никого. — А уж ми казваха, че си държиш на думата.
	— Вярно — съгласи се роботърговецът и почти съчувствено напомни: — Нали те предупредих да не се опитваш да ме измамиш. Много не обичам така.
	— За какво говориш? — На кръста му рязко олекна, някой се беше приближил към капитана отзад и беше изпразнил кобура му. — Ако просто си решил да ни метнеш, така кажи.
	— Не се прави на глупак, Славик, наясно съм с номерата ти — разсмя се Казака. — Би трябвало да ви застрелям на място, но за съжаление, при нас внезапно се образува недостиг на работна сила. Затова по-добре не се дърпай, за да не размисля.
	— Нека все пак да поговорим — направи още един опит Станислав, щом на китките му се сключиха първо железните пръсти на киборга, а после слабо различаващите се от тях белезници. — Ей богу, станало е някакво недоразумение…
	— Разбира се, че ще поговорим — ласкаво обеща Казака. — Само че на друго място. Може би то повече ще те предразположи към честност. А сега заповядай на своята „шесторка“ да се приближи и ми предай управлението й.
	Беше крайно унизително да се предаде на роботърговците без нито един изстрел или поне ритник, но Станислав отдавна беше излязъл от онази възраст, когато здравият смисъл е заглушен от адреналина. Шахът още не означава мат, важното е да се продължи партията, а не да се хвърля дъската по противника. А тогава може и Роджър да пристигне.
	Станислав погледна към Ден. Навигаторът стоеше на стотина крачки от тях, на противоположния бряг на езерцето. Той беше хванал котката, но не се беше върнал до кораба, впрочем такава заповед не беше издадена. Какво ще направи Казака, когато разпознае своя киборг? Имайки предвид, че навремето е искал да го ликвидира?
	— Хайде, извикай го! — накара го да побърза роботърговецът, подозиращ, че Станислав се кани да насъска DEX-а по враговете. — Нали не ни трябват излишни жертви?
	— Не — бавно потвърди Станислав. — Не ни трябват. Ден!
	Киборгът обърна глава, по стъклата на очилата се мярна жълт отблясък. Капитанът не би успял да разбере за какво мисли навигаторът и без прикриващата лицето му маска, но знаеше, че Ден ще го послуша. Каквато и да беше заповедта.
	Станислав въздъхна, намръщи се, показвайки колко му е тежко да вземе такова решение и щом доволният Казак отпусна ръката си с бластера, неочаквано ясно и твърдо кресна:
	— Бягай!
	Когато търговецът на роби се опомни, закрещя: „Стреляйте!“ и пръв даде пример, вече нямаше по кого да стрелят. Само пет-шест кръга лениво се разминаваха по водата и шашнатата Котя с настръхнала козина и облещени очи беше прилепила тяло към земята между десетина димящи дупки.
	От такъв обрат на събитията се бяха смаяли не само котката и бандитите. Станислав също беше убеден, че Ден ще се опита да дотича до гората. Пълен идиотизъм, на който са способни само киборгите, беше да се крие в езеро с диаметър не повече от петдесетина метра, с открити брегове и кристална вода.
	Или самоубийство, на което са способни само хората.
	— Ах, ти, гнидо — потресено промърмори Казака, имайки предвид или Станислав, или киборга, а вероятно и двамата.
	— Нека сега и твоите кукли да се гмурнат там — весело предложи брадатият, продължавайки да се наслаждава на произходящото. — Да ни покажат фигурно пързаляне, пф-ф-ф…
	Корабната стълба отново се обви в дим.
	— Как пък не — озъби се роботърговецът. Защо да рискува „седморките“ заради „шесторка“, ако скоро този проблем ще се разреши от само себе си? Казака артистично вдигна ръката си с часовника и обяви: — Така, часът е един и четиридесет и три. Плюс дванадесет… Всъщност нека този път да се доверим на производителя и да изчакаме седемнадесет.
	— Абе хвърли там една граната, какво толкова — не мирясваше еднокракият. Явно той имаше повече привилегии от останалите, които не се осмеляваха да се месят в работите на шефа, а още по-малко да му се подиграват.
	— За какво ми е умрял? Я слушай, ти! — Казака свирепо посочи Станислав. — Ако не извикаш киборга, когато изплува, ще те прострелям в крака, ясно ли ти е? Всъщност по-добре не теб, а щерката ти! Разбра ли, Шило?
	— Правим го — избоботи високият и слаб бандит, държащ на мушка Полина.
	— А вие — Казака се обърна към другите двама, — засега претърсете кораба им. Ако намерите още някого, го довлечете тук.
	Чакането беше истинско мъчение за пленниците. Завързани и струпани накуп, те не можеха ежесекундно да поглеждат комуникаторите си. Както и да решат кое е по-лошо — дали Ден да изплува или да не изплува.
	Казака непрекъснато поглеждаше часовника си и нервничеше все повече.
	— Двадесет минути! — невъзмутимо съобщи вместо него брадатият. — Край, свършено е с рибката. Даже „седморка“ няма да издържи толкова.
	— Да не го е изяло чудовището? — предположи Шилото. — Като Кърпения?
	— Какво чудовище? — Роботърговецът недоверчиво се вгледа във водата. През цялото това време тя нито веднъж не се раздвижи и не избълбука — киборгът беше издишал преди да скочи. — Колко е дълбоко тук, пет, десет метра?
	— Четиридесет и два — смая главатаря Шилото. — Цяла бездна, направо от бреговете започва. Проверихме с ехолот, когато търсихме трупа.
	— Тоя пияница и в локва можеше да се удави. Или е получил схващане, водата е ледена. — Казака се обърна към Станислав и без предупреждение го фрасна с юмрук в корема. — Е, доволен ли си? — с ненавист попита роботърговецът, гледайки отгоре надолу превилия се, болезнено поемащ си дъх капитан. — Ама че изрод, удави киборга си, за да не ни го даде на нас!
	— Ако това е „шесторка“, сигурно е струвала пет хиляди — печално се съгласи Шилото.
	— Дванадесет — отмъстително изхриптя Станислав и си заработи още един удар.
	Казака за последен път обиколи езерцето и с досада изкомандва:
	— Добре, няма защо още да се мотаем тук. Умрял-умрял, не е голяма загуба. Да отлитаме към лагера. Карайте пленниците към „Шейтан“, Майк и Черв да летят с „Мозъкояда“. Рет, ти оглуша ли? Стига си пушил, ще си прецакаш и вторите бели дробове!
	— Ще ми купиш трети — добродушно отвърна брадатият, два пъти дръпна дълбоко за последно, старателно изтръска лулата, почуквайки протезата си с нея и чак след това благоволи да стане. — Без крака мога да летя, но без тях…
	Котя, виждайки, че всички си тръгват, а в ужасната извънземна гора са забравили бедното малко котенце, с истерично мяукане побягна след най-близкия човек. Казака се обърна, взе я на ръце и оценяващо я огледа от всички страни като на изложба.
	— Ех, хубава е, дяволицата! Дали наистина да не си я оставя? На — роботърговецът подаде котката на Шилото, — прекарай я през скенера, пък после ще видим.
	В различна ситуация Полина щеше да му съчувства.

	* * *

	На пръв поглед това беше обикновена двуместна каюта, но щом Станислав се вгледа по-добре, забеляза някои малки и доста неприятни разлики. Сензорният панел на входа беше изкъртен и грубо заварен, така че не можеше нито да се включи и изключи светлината, нито да се отворят капаците на илюминаторите, още по-малко пък вратата. Оказа се, че нито един от стенните шкафове за вещи не се отваря. Масата се разтегна, но капитанът видя върху нея характерни кафеникави ивици и побърза да я хлопне обратно, докато Полина не е забелязала. А най-вече не му хареса масивната кука на тавана. Височината на каютата беше точно такава, че на нея да се окачи човек.
	Тиодор надникна под една от койките и откри там кофа на синджир.
	— Това пък що за биотоалетна е?!
	— Може и те да развъждат меракийци — неловко се пошегува Вениамин.
	Пилотът не се възползва от това удобство, ритна го с крак и го набута обратно. Неотдавна бяха измили помещението и сладката воня на дезинфектант отблъскваше всички други миризми, освен миризмата на страх. Тук тя се усещаше на метафизично ниво.
	По време на излитането се наложи пленниците да седнат, но когато претоварването и тресенето отминаха, Полина веднага скочи.
	— Станислав Федотович, какво ще правят с нас? — жално попита тя.
	Капитанът имаше няколко теории относно това, но всички бяха някак неутешителни.
	— Извинявайте, че ви въвлякох в тази история — с наведени очи каза той. — Не мислех, че така ще стане…
	— Що за извинения — промърмори Тед. — Всички заедно взехме това решение.
	— Мже д за дбро — махна с ръка Михалич. — Тк и тк щхм д зтнм.
	— Наистина — съгласи се Вениамин. — При всички случаи щяха да ни нападнат, а така поне бяхме нащрек и успяхме все нещо да предприемем.
	Станислав със закъснение съобрази, че техникът и докторът са прави. Казака беше хвърлил око на товара им, още преди изпращането на писмото до Вадим. На капитана малко му олекна, по-точно, сега той се измъчваше по друг повод — с какво се издадоха? Защо Казака рязко промени решението си? Заради новините, които му е донесъл нощният гост? Или заради „черната кутия“? Нима пиратите са успели да я хванат и разбият?! А ако не, какви са тези намеци за „измама“ и „честен разговор“? Станислав тъжно изгледа куката на тавана. Беше се случвало бившият космодесантчик да попадне в плен, но „разпитът с мъчения“ беше от онези неща, които винаги запазват тръпката и остротата на усещанията.
	Полина се приближи към вратата и погледна през прозорчето, представляващо прозрачен правоъгълник пет на четиридесет сантиметра. През него се виждаше част от някакво помещение и от шлюза, а останалото закриваше киборгът, като плашило стърчащ срещу каютата.
	— Ей — тихичко го повика Полина. — Как се казваш? На никого няма да кажа, не се бой.
	Пазачът равнодушно се взираше във вратата. Съдейки по зениците му, променящи размера си в отговор на движението зад прозорчето, киборгът виждаше момичето, по-точно, фокусираше я, но само толкова. Като камера с датчик за движение.
	— Ти изобщо имаш ли име? Не? Искаш ли да ти измисля?
	— Поли, спри — не издържа Станислав. — Това не ти е Ден. Както казваше моят приятел Коля, интендант на военен склад, в „седморките“ са успешно отстранени бъговете на „шесторките“. Няма да разчувстваш машината.
	— Стига де, нека се забавлява. Поне няма да може и да го ядоса. — Тиодор напук на враговете легна и сложи ръце зад главата си. Беше го срам да се мята из камерата като пленено животно. Макар че много му се искаше.
	— Не разбирам защо Ден постъпи така! — безутешно прошепна Полина, сядайки до него. — Може би Казака нямаше да го познае!
	— Щеше — уверено възрази пилотът. — Съдейки по някои намеци, нашият рижко силно го е ядосал. Веднага щом си свалеше очилата… — Тед замълча, опитвайки се да се справи с буцата в гърлото си, защото внезапно осъзна, че говори за приятеля си в минало време.
	— Но защо той дори не се опита да избяга?
	— Сигурно е решил, че така ще е по-добре. — Вениамин съчувствено хвана ръката на момичето, но Полина сърдито я измъкна:
	— Ден винаги се е сражавал до последно! Не вярвам, че просто така е решил да се удави, по-скоро щеше да се хвърли върху Казака, както тогава върху Балфер и щеше да убие и него, заедно със себе си.
	— Да, точно така! — оживи се Тед. — Може Ден нещо да е знаел за това езеро? Ами ако там има подводен тунел или пещера с въздух?
	— Откъде? Нали за пръв път го вижда. По-скоро за тунели и пещери щяха да знаят бандитите, те явно редовно се къпят тук… и търсят удавници с ехолот. — Станислав стоически издържа възмутено-укоризнените погледи на екипажа. Той не искаше да ги лишава от надежда, но предпочиташе тя да се гради на по-тежки аргументи. — На какво е разчитал, вземайки такова решение? В езерото наистина може да има хищници, респираторът му се е намокрил, престанал е да работи и Ден даже не е видял накъде ни водят… Нужен е невероятен късмет, за да се измъкне от такава каша.
	— Е, значи няма защо да се притесняваме за Денка — невесело се усмихна Тед. — По-голям късметлия още не съм срещал.

	* * *

	Корабите отлетяха и езерният живот потече както досега. Една след друга, като кръгли зелени лодчици, от брега отплаваха водните лилийки — примитивни животни, наречени в чест на земното растение. Вместо стъбло, те имаха многочислени, бързо движещи се крачета от долната страна на телцето. Щом доплуваха до открита вода, водните лилийки се отпуснаха върху нея и замряха, жадно поглъщайки слънчевата светлина. Когато на някое от „листата“ кацаше люсповидно насекомо, лилийката мигом забравяше за фотосинтезата, сформираше устовиден отвор точно под жертвата и мълниеносно я засмукваше.
	От храстите се подаде една любопитна муцунка, подуши с нос наляво-надясно и се скри — по поляната се плъзна голяма триъгълна сянка. Крилатите гущери също я забелязаха, промениха цвета си и забълбукаха, но продължиха да пърхат от хралупа на хралупа, чувствайки се в безопасност сред клоните.
	Изминаха още няколко минути и от дълбокия вир до самия бряг започна бавно да се надига тяло в сив комбинезон. Първо то изплуваше право, но щом докосна повърхността с теме, се обърна и легна по гръб, излагайки на слънчевата светлина белоснежното си лице с посинели устни и клепачи. Около него разцъфна риж ореол, плавно преливащ в черни струйки. Те се разпълзяваха все по-далеч и все по-нашироко.
	Нито един киборг не би издържал цял час, без да диша.
	Той и не дишаше.
	Слънцето продължаваше да препича. Езерото едва забелязваше усилията му. До пладне най-горният слой не се беше нагрял и до петнадесет градуса, а метър по-надолу водата започваше да замръзва до консистенцията на киша. Природна криокамера, в която по-бързо ще замръзнеш, отколкото да се удавиш. Водните лилийки също се измъкваха на брега през нощта, чакайки да отмине студът и за да се чифтосат.
	Седемнадесет минути — това е без да се губи работоспособността. А дори и да се загуби, какво от това? И без това враговете ще го победят с числеността си или просто ще го застрелят.
	Огледалната повърхност на езерото отразяваше слънчевите лъчи, но показалите се от него телесни части полека започваха да се нагряват. Когато заработи третият поред термодатчик, гръдният кош механично се задвижи, изплиска вода през устата и на нейно място вдиша въздух. „Годен за дишане“ потвърдиха анализаторите в гърлото и включиха реанимираща програма.
	Замръзващото тяло отчаяно се съпротивлява на смъртта. Трепери, сгъва се на кълбо, предава първо далечните бастиони — кожата, ушите, носа, пръстите, след това стеснява по-големите кръвоносни съдове на ръцете и краката, за да понижи загубата на топлина и да я запази за сърцето и мозъка. В ледена вода това се случва много бързо.
	А ако не се съпротивлява, то още по-бързо.
	Да се потопи на дълбочина от няколко метра, да се хване за подводния бряг, да предаде управлението на процесора. Температурата бързо ще се понижи, а заедно с нея и сърдечният ритъм, до няколко удара в минута. Студът ще спре обмяната на веществата, ще снижи потребността от кислород и ще забави смъртта на мозъка. Вярно, че той вече няма да го разбере, защото ще се е самоизключил много преди това. Пръстите ще се разтворят, щом концентрацията на въглероден двуокис достигне пределна величина минус десет процента, които ще потрябват за изплуване и оценка на ситуацията.
	Тялото конвулсивно се загърчи във водата, ту потапяйки се изцяло в нея, ту почти наполовина изскачайки. Движенията бяха резки и механични, работеха най-вече имплантите, планомерно и безжалостно изтръгвайки органичната част от ледената кома. Мощно отделяне на адреналин, изхвърляне на течността от белите дробове, бързи и резки съкращения на всички мускули за генериране на топлина, а когато тялото случайно докосна брега — мигновена реакция: да се хване, да се повдигне, да се измъкне на сушата, за да продължи тези безумни конвулсии и там.
	Притихналите животинки предпазливо наблюдаваха ставащото, отначало от дупките си, после от безопасно разстояние, постепенно намалявайки го, а скоро напълно се успокоиха и се върнаха към своите дела, без повече да обръщат внимание на сгърченото тяло, неподвижно лежащо до водата.

	* * *

	— Какво, вече ще кацаме ли? — учуди се Тед, като се приближи до вратата и се лепна за прозорчето. — Не сме прелетели и двеста километра.
	— Откъде знаеш? — не повярва Вениамин. — Нали илюминаторът е затворен.
	— Ха! Все едно не усещам с каква скорост се движи корабът.
	— Обикновено така пилотираш, сякаш не усещаш — отбеляза Полина, присъединявайки се към приятеля си.
	— Именно, а сега едва пълзяхме. Интересно защо?
	— Заради товара — правдоподобно предположи Станислав. — Прекалено е ценен и опасен, за да го раздрусат на крачка от целта.
	— Че какво ще му стане? Сандъци като сандъци-и-и!
	Корабът се разтресе, точно с такава сила, че пътниците дружно да пожелаят на пилота да пукне, но все пак да не се втурнат да му помогнат в това. Препатилите Станислав, Полина, Михалич и Вениамин успяха да се хванат за каквото им попадна под ръка, а Тед позорно се пльосна по задник.
	— Е, как се чувстваш в ролята на пасажер? — саркастично се поинтересува докторът, протягайки му ръка.
	— Точно заради това предпочитам ролята на пилот — смутено измърмори младежът, скочи без помощ и потърка удареното място. — Ако на някого е писано да ме претрепе, нека това бъда самият аз!
	DEX-7 неочаквано се обърна и тръгна нанякъде. Явно господарят го беше повикал. На кораба започна суетня относно кацането, покрай каютата в двете посоки побягнаха хора, обменяйки си отривисти фрази. И двете врати на шлюза се отвориха и киборгите извадиха от „Шейтан“ сандъци със зловещ вид, дълги и черни като ковчези (впрочем в тях със същия успех можеха да лежат консерви). В „кадър“ се появи раздаващият заповеди Казак, после към него се присъединиха бандитите, пилотиращи завладяния транспортник. Докато Червея седеше на щурвала, Майк беше успял да претараши каютите и да събере всички намерени ценности, в това число и Полининия „кълн“. Бандитът не беше разбрал що за чудо е това, затова за всеки случай го беше домъкнал на шефа, заедно с консервената кутия.
	Казака недоумяващо повъртя в ръце великото научно откритие, изтърси съдържанието на кутията на масата и гнусливо се порови в странната смесица от парчета, чирепи и пясък, надявайки се да изкопае още няколко кристала.
	— Ей, това не е скъпоценност, а растение! — Полина не издържа и забарабани по вратата. — То ще загине без почва!
	Бандитите безсъвестно игнорираха воплите на упълномощената представителка на Обществото за спасение на животните. Казака избра още няколко дрънкулки, скри ги в джоба си, заедно с камъка и се отмести настрани. Хората му бързо си поделиха останалото, мърморейки, че за пръв път виждат толкова бедни наркотърговци. Станислав чак го досрамя, макар че трябваше да злорадства.
	Накрая дойде ред и на пленниците.
	— Ела тук, смахнатата! — лениво нареди Майк и отвори вратата.
	Полина хвърли прощален поглед на приятелите си и обречено прекрачи прага. В хълбока й тутакси се опря дулото на бластер.
	— А сега останалите!
	— Но защо пак мен? — възмути се момичето, съобразявайки, че са я избрали за заложница, а не за жертва. — Да бяхте взели например Тед за разнообразие! И за него ни е жал, честна дума!
	— Затвори си плювалника и върви — изсумтя бандитът, задавайки й направление с плесване по задника и същевременно пояснявайки избора си. — На кой участък да ги караме, шефе?
	— На шести — разсеяно отвърна Казака, преглеждайки някакви записки в таблета.
	— И момичето ли? — почти съчувствено уточни Майк.
	— Да. Само този — Казака презрително кимна към Станислав, — засега дръжте в килията. Да не би да опъне петалата, преди аз да си поговоря с него.
	Пленниците нямаха идея какъв е този шести участък, но вече не го харесваха.
	Отвън към конвоя се присъединиха още двама въоръжени мъже, единият отстрани, другия отзад. Както беше споменал Ден, корабите стояха в огромния хангар без прозорци, неравномерно осветен от прожектори на тавана. Вонеше на някаква гадост, а по пода, постепенно застилайки го с мръсотия, се стелеше жълт дим. Въпреки това никой не слагаше респиратор, макар че те се люлееха на вратовете на повечето бандити.
	Станислав погледна своя кораб, стоящ редом до „Шейтан“ и юмруците му сами се свиха от досада и злост. Бандитите деловито, като добрали се до захарницата мравки, влачеха не скъпите, но мили на сърцето му родни вещи. Чайника, столовете, сандъка със спортните оръжия и лисицата, даже изнесоха диванчето, на висок глас обсъждайки къде да сложат тази вехтория… Тиодор изпроводи с такъв поглед конопения храст, че върху похитителите би трябвало да тежи проклятие седем поколения напред.
	— Стига си зяпал, тези боклуци и без това вече няма да ви потрябват — пришпори пленниците бандитът отзад. — Ей, Майк, веднага ли да ги водим на участъка?
	— Не, първо при док. Ами ако са болни от холера, ще заразят цялата барака и работата ще спре…
	— Млади човече, обиждате ме — с достойнство заяви Вениамин. — Аз, като дипломиран лекар, гарантирам, че на борда отсъстват толкова примитивни инфекции! Съгласен съм, ако беше прионова чума, паш-нар или бубонната треска на заселниците от колониите, които имат дълъг инкубационен период и отначало невинна симптоматика…
	Полина, която отдавна я сърбеше носът, гръмко кихна.
	Пазачите дружно си сложиха респираторите, припомняйки си цистерната, която бяха намерили в една от каютите на „Мозъкояда“. Щом отвъртяха капака, отвътре ги удари такава смрад, че очите им се насълзиха (всъщност Станислав заръча на екипажа добре да я измият, но първо ги мързеше, а после ги достраша). Подхвърлената от някого шегичка за биологично оръжие вече не изглеждаше смешна на бандитите. Ами ако тези типове са камикадзета, изпратени от полицията, която не може да се справи с престъпниците по законен път и е решила да опита по инфекциозен?
	Прегледът продължи няколко часа и напомни на Станислав за военната медицинска комисия. Казака се грижеше за здравето на своите роби, по-точно за трудоспособността им. „Док“, възрастен прегърбен човечец, вършеше работата си с умореното равнодушие на ветеринар в кланица, на когото са докарали поредната партида овце. Накараха пленниците да се съблекат, прекараха ги през биоскенер, инжектираха им няколко ваксини и уви, сметнаха ги годни за експлоатация.
	— По-добре да ни бяхте дали да хапнем — промърмори Тиодор, гълтайки капсула с неизвестно съдържание. Съдържанието на насочения към пилота бластер беше известно, но още по-неапетитно.
	— Първо си го заслужи — озъби се Майк, също умиращ от глад и наум псуващ и шефа, и пленниците, по вина на които му се налага да стърчи в медицинския кабинет и да пропусне обяда, а изглежда и вечерята.
	Не върнаха вещите на космолетците, а в замяна им раздадоха обикновени яркожълти комбинезони със светлоотразителни елементи. Всички с различна степен на износване, от изгорял от слънцето и с драскотини, до почти нов, с една-единствена, но много красноречива кръпка върху сърцето. Също така дадоха и други респиратори, пластмасови евтинии с напукана гума.
	— Филтърът издържа шестнадесет часа — предупреди Майк. — Сутрин получавате нов от надзирателя, вечер предавате стария.
	— А през нощта какво да правим?
	— Да спите — отсече бандитът. — В бараката и така може да се диша. Дракон, взимай стареца, а ние с Жизд ще метнем тия на плантацията.
	Пленниците се спогледаха, мълчаливо пожелавайки си един на друг мъжество и сили да се държат до победата или поне до последно.
	Първи отведоха Станислав, а останалите трябваше да почакат, докато бандитите облекат леки брони с пластинки до шията, защитаващи май само от стрели и ножове и проверят оръжието си. Денонощията на Медуза бяха по-кратки от земните, отвън вече се стъмваше, но космолетците успяха да разгледат, че хангарът е замаскиран като скала, а покривите на съседните постройки артистично са набодени с клонки и от флайер нямат разлика с истински дървета.
	Пленниците бяха натоварени в малък „Щурец“ с гъсенични вериги, работещ на слънчеви батерии. За един ден те натрупваха достатъчно заряд, за да може машината да работи още два-три часа след залез. Военните и изследователите много обичаха този модел — лек, некапризен, зад кабината може да се сложи и платформа, и каросерия, и клетка с решетки и дъсчен покрив, както в конкретния случай.
	„Щурецът“ вървеше почти безшумно, само гъсениците тихо бръмчаха и клонките удряха каросерията. Пътят беше толкова тесен, сякаш не хора, а животни са го отъпкали. Навярно на това се разчиташе, за да не открие някой лагера.
	Машината наведе нос, спускайки се в дерето и тръгна по дъното му. Вероятно през пролетта тук течеше река, но сега от нея бяха останали само твърди наноси пясък и стърчащи от него коренища.
	„Щурецът“ забави ход и спря.
	— Ще постоим да се полюбуваме на природата — без да се обръща, лениво обясни седящият зад кормилото Майк.
	Пленниците недоумяващо се спогледаха. До този момент бандитът малко приличаше на романтик-натуралист, освен това беше избрал изключително неудачно време, за да се предаде на страстта си — тъмно, пустинно, от целия пейзаж се виждаха само стените на дерето.
	— Олеле, чухте ли? — Полина изплашено се вкопчи в ръкава на Тед.
	След няколко секунди звукът се повтори, сега отляво, много по-близо. Това не беше вой или боен вик, а сякаш някой издишваше по време на своя бяг, когато от пастта излиза нещо средно между хриптене и ръмжене: „Ахгр-р-р… Хра-а-а…“ Който и да издаваше тези звуци, явно бягаше насам. И май също беше прегладнял.
	— Ето я и природата — флегматично отбеляза бандитът.
	Отгоре хриптенето, пльокането и ръмженето се чуваха все по-често и по-силно. По стените на дерето шумоляха струйки пясък — някой тъпчеше по самия край, отчаяно желаейки, но не се решавайки да скочи. Най-сетне звездите бяха закрити от черен силует и по покрива сякаш удариха с чук. Между неплътно положените дъски се вмъкна черен крив нокът, дълъг колкото човешки пръст. Природата засумтя, задраска и замляска, енергично проверявайки здравината на покрива. После скочи на земята и пленниците моментално отскочиха от решетката и се струпаха в средата на клетката. И правилно, защото между прътите се вклини една тракаща със зъби муцуна — на едно място, на друго, на трето… Разстоянието навсякъде беше еднакво, но и на хищника, и на пленниците им се струваше, че всеки момент ще се намери някоя по-широка пролука.
	Два лазерни проблясъка сложиха край на представлението. Майк премести фенерчето върху конвулсивно потрепващото тяло, като осветяваше ту триставните лапи, ту озъбената паст, ту люспесто-четинестия гръб.
	— Хаса — съобщи бандитът. — Тук е пълно с тях и само чакат някой глупак да избяга. Ще го обкръжат, ще го повалят и ще му изядат червата, докато е още жив, а после ще го оглозгат до последния кокал.
	Вторият конвоиращ отмести респиратора си, плю през прозорчето, върна маската си обратно и уверено каза:
	— В тази проклета дупка никой не може да оцелее и един ден без филтър и оръжие. Така че дори не се опитвайте.
	„Щурец“ потегли нататък. В клетката цареше унило мълчание.

	* * *

	Ден се събуди от болка. Струваше му се, че някой се опитваше да обядва с крака му и като че ли вече го беше оглозгал до коляното. Впрочем навигаторът осъзна това малко по-късно, но системата за самосъхранение беше преценила ситуацията по-бързо и веднага отреагира. Зверчето с любопитна муцунка отлетя настрани, удари се в ствола на едно дърво, скочи и с обидено скимтене изчезна в храстите, без да даде време на киборга да го разгледа.
	Кракът се оказа на мястото си, даже почти цял. И болеше не ухапаният глезен, а схванатият прасец. Свечеряваше се, поляната беше застлана от сенки и Ден отново затрепери. Вече рефлекторно, а не механично.
	Шансът да дотича до дърветата под огъня на Казаковите „седморки“ беше по-малък от един процент, а ако те се бяха хвърлили да го преследват, направо клонеше към нула. Дори не заради разликите в моделите — Ден буквално преди седмица престана да включва имплантите, когато ходи (при това болката се усилваше, но поне не куцаше толкова), а и дясната му ръка още работеше само на седемдесет процента от нормата. Може би щеше да избяга от хората, но от „роднините“ си — изключено.
	Всичко това Ден беше пресметнал още преди капитанската заповед. Която толкова го изненада, че той без колебание се подчини, макар че вече се канеше да атакува, превключвайки системите си в боен режим и очаквайки избора на цел. В такава неблагоприятна ситуация Станислав трябваше да се опита да спаси някой от хората си, логично Тиодор, най-силният и заел най-малко губеща позиция. Ако киборгът беше убил заплашващия го бандит и беше прикрил бягащия си приятел от вражеския огън…
	Капитанът предпочете да спаси киборга.
	— А стига бе — напълно по човешки каза Ден и най-сетне стана. Всички мускули го боляха, съзнанието му се замъгляваше, „премигваше“, сякаш някъде не правеше контакт, гърдите му свиреха и се раздираха от кашлица. В такива мигове започваш да вярваш, че наистина си късметлия да не се удавиш, но незнайно защо не ти се иска да се радваш особено.
	Киборгът обаче не мислеше да се отчайва. DEX-овете бяха създадени тъкмо за ситуациите, в които човек губи контрол от изненада, болка, глад или просто страх, а Ден вече неведнъж беше попадал в такива. Казака го беше купил на търг за извадено от експлоатация армейско имущество, заради „ниска ефективност в бойна обстановка“, или казано по-просто, заради рядка дори за киборг тъпота. Не, той не бъркаше своите с чуждите и съвестно унищожаваше враговете… ако се сблъскваше с тях. Но най-вече успяваше да обърка маршрута, да изгуби или развали екипировката си и да закъснее за сборния пункт.
	Но пък за разлика от останалите винаги стигаше до него.
	Ден не знаеше координатите, а и те не биха му помогнали, тъй като нямаше спътников навигатор, нито пък спътник. Ефирът беше девствено чист като тукашната природа. Нито сигнали, нито смущения, нито радиационен фон.
	Киборгът обиколи езерото, накуцвайки и внимателно изучавайки оставените от бандитите следи и най-накрая откри нещо интересно — овъглената корона на едно дърво, по която явно беше оставена следа от изгорели газове. Не беше сигурно, че корабът веднага е взел курса си, може първо да е набрал височина, а вече после да е завил. Но Тед обикновено стартираше точно така, от място.
	Във всеки случай това беше единствената следа, за която да се залови. Нямаше смисъл повече да стърчи тук.
	Тревата в гората оредя и почти изчезна. От нападалите полуизгнили листа стърчаха корени, подозрително гладки и равни по цялата си дължина. Някои като арки се вдигаха над човешки ръст, но някак не ти се искаше да минеш под тях. После Ден забеляза под една от тях скелета на някакво животно и вече целенасочено започна да заобикаля „корените“. Имаше и други, по-очевидни капани — висящи от клоните бради „мъх“ с апетитни плодчета (а в инфрачервена светлина още и със затаило се вътре тяло), ями, които не се виждаха от тънките, изкусно имитиращи листа паяжини, а веднъж киборгът дочу как нещо голямо и тежко се провира през храстите на стотина метра пред него и спря, за да му направи път. По-дребните животни оказваха същата любезност на Ден.
	След един час в гората чувствително притъмня и стана тихо. Дневните създания се изпокриха, нощните сънено се протягаха в леговищата си, очаквайки да им дойде апетит. Затварянето и отварянето на дървесните хралупи стана по-нарядко, но затова пък по-шумно.
	Скоро Ден трябваше да включи имплантите. Повреденият крак го заболя и което беше много по-лошо, нарасна разходът на енергия. Не му се искаше да се разсейва с търсене на храна, а всичко, което беше успял да опита мимоходом, беше отхвърлено от анализаторите. Впрочем DEX можеше за едно денонощие да загуби до десет процента от теглото си, без вреда за здравето и работоспособността си, и до тридесет за една седмица, а после също така бързо да възвърне тегло.
	Основните жизнени показатели засега бяха в норма, но въпреки това Ден се чувстваше странно. Комбинезонът му отдавна беше изсъхнал, времето беше топло, осемнадесет-двадесет градуса в зависимост от локацията, но навигаторът усещаше ту студ, ту горещина. В ухапания му крак сякаш нещо мърдаше, но датчиците докладваха само за умерено възпаление. С крайчеца на окото си киборгът виждаше някакви сенки, но когато обръщаше глава или премигваше, те тутакси изчезваха. От време на време го завладяваше болезнена апатия и всички осмислени действия му се струваха вяли и закъснели. Ако не бяха имплантите, Ден щеше да се олюлява.
	Той вече беше изминал повече от десет километра, но гората си оставаше все така гъста и необитаема. Ден не можеше да е объркал посоката, програмата за коректировка не му позволяваше да ходи в кръг като заблудил се човек. А когато на небето се изсипаха звезди, пътят на киборга можеше да се мери с права линия.
	Когато стигна до един ручей, Ден клекна и дълго и жадно пи, макар че съвсем неотдавна смяташе, че се е нагълтал с вода за цял ден. Но организмът му, поради някаква причина, не считаше така. Водата беше студена и някак лепкава, навигаторът няколко пъти измиваше лице и отново гребваше, недоволен от резултата. Комбинезонът се намокри до лактите, преди Ден да се застави да се откъсне от това безсмислено занимание.
	Киборгът вдигна глава и трепна. Пред него стоеше човек. Ден не разбираше как беше успял да се приближи толкова безшумно.
	— Ето къде си бил! — небрежно каза Роджър. — Вече ни омръзна да те чакаме. Е, какво, тръгваме ли?
	— Къде? — Радостта мигновено се смени с тревога. Вместо полицейския мундир, с който Ден беше видял Сакаи последния път, патрулният беше облечен с геоложки комбинезон, стар, намачкан и малко къс. А и самият Роджър изглеждаше някак неподдържан, обрасъл с четина. Как е успял да попадне на Медуза толкова бързо, май даже преди „Шейтан“?
	— У дома — благо се усмихна Сакаи. — При господаря.
	Ден отстъпи назад:
	— Ти ли ни предаде на Казака?
	— Аз — без заобикалки призна Роджър, свали фуражката и на нейно място нахлупи глупавата шапчица от светодиоди*. — Няма бивши пирати. На Казака му беше необходим свой човек в полицията, а на мен — пари. Получих вашата „черна кутия“, разшифровах я и я унищожих. Сега никой повече няма да разбере за вас.
	[* В „Космобиолози“, писана в съавторство с Андрей Уланов, Роджър Сакаи и останалите от екипажа му са с изплетени шапчици от оптични влакна, а не от светодиоди. — Бел.прев.]
	— Как е моят екипаж?
	— Скоро ще умрат — честно отвърна Роджър. — И ти също.
	Киборгът стремглаво се хвърли в храстите, без да чака кога ръката на патрулния ще се плъзне към кобура. Обаче изстрели не последваха, а щом Ден безшумно заобиколи Роджър и излезе в тила му, откри, че продажното ченге все така стои с лице към него, на същото разстояние и в същата поза.
	— Излез, виждам те — заяви той, уверено гледайки право към Ден.
	По принцип един-единствен човек може да бъде атакуван и фронтално, скоростта на реакциите позволява отклонение от насоченото към киборга оръжие, преди пръстът да натисне спусъка. Ден се накани да се заеме с това, превключвайки в боен режим, но…
	Не са открити враждебни обекти.
	Ден объркано се втренчи в хилещия се предател. Ето го, на пет метра от него, всяка гънка на комбинезона му се вижда, но къде е аленият контур около мишената и триизмерната мрежа на най-уязвимите точки?
	Повторна проверка. Не са открити враждебни обекти.
	Защо системата за насочване го игнорира? Повреда във фокусирането или по-глобални проблеми? Мозъкът на киборга е сложна мозайка от импланти и органика, ами ако заради клиничната смърт връзките между тях частично са се разрушили?
	Ден бързо стартира програма за диагностика и изведнъж си спомни, че вече се е сблъсквал с нещо подобно. След една особено изгодна далавера Казака беше обхванат от алкохолен делириум и се мяташе из каютата, крещейки: „Стреляй по тях, идиот! Стреляй вече, обкръжават ни, а-а-а!“ Тогава системата и заедно с нея Ден бяха озадачени по същия начин. Всъщност киборгът охотно стреля по капитанския терминал, по колекционерската ваза, по бара с маркови напитки и по корабния лекар, опитващ се със спринцовка в ръка да се промъкне в гръб на Казака. На сутринта господарят беше подпухнал, мрачен и в лошо настроение, но не спомена нищо за разрушената каюта. Обаче докторът, кой знае защо, много се беше обидил и напусна кораба в най-близкия порт, на прощаване показвайки на „Черната звезда“ комбинация от трите останали небинтовани пръста. На Ден много му се искаше да му отвърне със същото, но наблизо стояха други хора и можеха да забележат. Дебелият неравен белег през веждата на киборга още го наболяваше. „Защо да има нужда от шевове? И без тях ще зарасне, като на плъх“.
	Ден се принуди да направи стъпка напред и Роджър, продължавайки беззвучно да се хили, се отмести като манекен на колелца, но не опря в дървото, а наполовина потъна в него. Сега от челото на полицая стърчеше един клон, а в гърлото му мляскаше една малка хралупа. Неимоверно сложно беше да се отмести поглед от това сюрреалистично зрелище, но Ден се справи и тръгна нататък, без да се обръща.
	Подробен отчет на състоянието.
	Концентрация на невротоксин в кръвта: 0,42 мг/мл.
	Постъпление: по белодробен път, непрекъснато.
	Детоксикация: достъпна, изпълнява се на 73,1%.
	Допълнително натоварване на бъбреците: 30%, ефективност на адсорбцията 89%.
	Допълнително натоварване на черния дроб: 7%, ефективност на разграждането 24%.
	Период на полуразпад: 17 минути.
	Състояние на организма: удовлетворително.
	Стабилност на системата: стабилна.
	Заплаха за живота: отсъства.
	Ето защо „седморките“ не носеха респиратори. Организмът на киборгите горе-долу противодействаше на отровата, интензивно извеждайки я с потта и урината. Не изцяло, но за някой и друг час токсинът не успяваше да се натрупа в такова количество, че да подейства на мозъка. А и няма на какво да въздейства там. Уредите нямат халюцинации. Ето, дори системата за самосъхранение не бие тревога, автоматично е настроила метаболизма за тукашните условия, и това е.
	Ден беше смъкнал респиратора си още под водата и там го беше оставил. Филтърът се беше намокрил и развалил, а нямаше с какво да го замени, молекулите на невротоксина бяха твърде малки, за да ги спре сгънат няколко пъти парцал. Необходим е специален многокомпонентен блок от мембрана и адсорбенти.
	Гората постепенно оживяваше. Изпод земята излизаха полуметрови светещи охлюви и величествено пълзяха по стволовете, оставяйки след себе си светли изгризани бразди. Сенките вече открито се разхождаха между дърветата, шепнейки и кискайки се. Хралупите приглушено боботеха и плезеха дългите си черни езици. Под звездите невидими птици излизаха на лов и плюеха изсмуканите телца на насекомите, които шумоляха по листата като слаб дъжд.
	Ден се измори да се чуди кое от това е родено от токсина, а кое от местната еволюция, затова машинално вървеше напред, изцяло разчитайки на уредите и стараейки се изобщо да не мисли. С всеки километър това се получаваше все по-добре и по-добре. Скоро започна да му се струва, че никъде не върви, а дреме в гост-командната на диванчето и всеки момент ще се потопи в нормален дълбок сън. А може би вече спи изтегнат в килийката си за отдих, „Черната звезда“ не е попадала в никаква авария, на „Космическия мозъкояд“ никога не е имало риж навигатор, а и транспортникът не е успял да получи име и е загинал още в първия си рейс, заедно с целия екипаж… Не!
	Ден отново се озова в среднощната извънземна гора. Вятърът разхлаждаше мокрите му от пот слепоочия, опадалите листа като змии се виеха от пълзящите под тях същества, а на пън под един храст седеше и пушеше лула петооката шоарска лисица. Тя приветствено помаха на киборга с лапа, но не дочака ответна любезност.
	Враждебни обекти не са открити.
	Въпреки това след няколко крачки киборгът се поколеба, спря и се обърна. Лисицата се смути, бавно се разтопи и се стече като виолетова сянка от храста. Сухата счупена клонка, надвисваща над хълмчето, равномерно поклащаше лулата си — чвор.
	А как се справяше без респиратор еднокракият пират? Човек е беззащитен пред токсина, халюцинациите би трябвало да го споходят много по-рано и по-силно.
	Не беше трудно да се напали огън. Ако хората успяваха да го добият с кремък или с търкане на дърво, то киборгът се справи с тази задача за няколко минути. Доста по-сложно се оказа поддържането на огъня. Някои прилични на пръв поглед съчки упорито отказваха да горят, а една даже се възмути и отпълзя, щом пламъкът я лизна. Но после Ден откри, че в качеството на гориво може да използва големите мъхнати листа, растящи по стволовете. Въпреки капещия от счупеното място сок, те даваха равномерен жарък пламък.
	— Струва ми се, че това са растения-паразити — съобщи Полина, седяща от другата страна ан огъня. — Виж, на клоните има съвсем други листа, а ето там пък даже някакви ципи.
	— Важното е, че горят добре. — Ден разбираше, че разговаря с халюцинация, но се радваше на приятелката си и в такъв вид.
	— Ами ако това е уникален, обитаващ само тази поляна вид?
	— И аз съм уникален.
	— Ти си стандартен модел — уверено възрази Тиодор. — За нула време ще се направят още сума ти такива.
	— Тогава защо не ме изхвърлихте?
	— Ами просто ни стана забавно — киборг в ролята на навигатор — сви рамене пилотът.
	— Аха, като играчка лисица или робокуче — добави Полина. — Уж знаеш, че не е истинско, но все пак е интересно да се забавляваш с него. Особено ако се мисли за истинско, това е толкова смешно! Но ние никога не забравяме, че ти не си човек, Денка.
	— А вие не сте моите приятели.
	— Сигурен ли си?
	— Да.
	Момичето загадъчно се усмихна, наведе се напред и проникновено прошепна:
	— Тогава защо си ни представяш именно такива?
	— Вече не си представям. — Ден не обръщаше повече внимание нито на гласовете, нито на сменящите се образи. Успя да си направи лула от една незапалима клонка, като изтегли влакната от сърцевината й. Така и не намери с какво да замени тютюна (едни листа горяха прекалено бързо, други непоносимо димяха или отделяха още по-отровни вещества) и в края на краищата просто мушна единия край на лулата в огъня и предпазливо вдиша.
	Догадката му се оказа вярна. При нагряване токсинът мигновено се разрушаваше. Съдържанието на кислород също падна, но на киборга бяха достатъчни и петнадесет процента. Освен това Ден всмукваше пушека рядко, само колкото да понижи количеството на вдишваната отрова поне наполовина, а по-нататък организмът ще се справи и сам.
	Вениамин, скептично наблюдаващ пациента, постепенно се обезцвети и стана прозрачен, като от време на време изцяло се превръщаше в пушек, отнасян от вятъра. После от дима започнаха да излизат поредните, още по-неприятни халюцинации.
	Ден равнодушно гледаше как те стесняват кръга. И откъде само мозъкът му е изкопал тези твари? Кльощави, на непропорционално дълги и кривящи се под странни ъгли лапи, те приличаха на гладни бездомни кучета. Ден беше видял много от тях, когато живееше на сметището. Те боязливо заобикаляха киборга, не толкова усещайки изкуствената му същност, колкото готовността му да им покаже какво може да им направи естествената му такава.
	Разпознаване на обектите: завършено.
	Количество: шест.
	Точни съвпадения с базата данни: отсъстват.
	Подобни обекти: вълк, хиена, пустинен прахан, маянски двуопашатко.
	Вероятност за агресия: крайно висока.
	Активация на бойния режим.
	Боен режим активиран.
	Киборгът уби първото същество с „лулата“, като прободе окото му с нея чак до края й и даже по-дълбоко, цапайки ръката си до китката. Останалите нападнаха вкупом от всички страни и се разлетяха назад, съборени от хванатия за муцуната труп, който киборгът беше завъртял около себе си. Скок напред, хрущене на гръбнак под крака, отскок встрани, удар с длан по гърлото — неефективно, бързо обръщане на китката — притиснатите един към друг пръсти като нож се забиват в бялото петънце на мембраната зад ухото. Кръвта е съвсем малко, само гъста прозрачна слуз, но животното с див вой се върти около себе си, сякаш се опитва да хване липсващата си опашка, а после забива муцуна в земята. Хващане за долната челюст, между зъбите има точно толкова място за пръстите, и преди пастта да успее да се затвори, удар на тялото в ствола. Зъбите дълбоко се впиват в тялото, но животното дори не успява да осъзнае, че това е тялото на неговия събрат, когато след него се отправя във Вечните ловни гори.
	Цялата схватка продължи не повече от четиридесет секунди. Ден щеше да се справи и по-бързо, но отначало се наложи да търси уязвимите места интуитивно и не винаги отгатваше. Единственото оцеляло „кученце“ обикаляше на разстояние, правейки кратки безполезни атаки и тутакси отскачайки назад. Киборгът няколко пъти се опита да го хване, но страхливото животно така пъргаво изчезваше в храстите, сякаш реагираше на мислите, а не на движенията.
	Всички враждебни обекти са унищожени. Текуща заплаха отсъства.
	Ден се изправи и втренчено изгледа „кученцето“. „Кученцето“ изгледа Ден, виновно сви рамене и се разтвори във въздуха.
	Киборгът започна да събира накуп разхвърлените въглени, паралелно оглеждайки се за ново клонче. По-дълго, за да може преминаващият по него въздух да има време да изстине. По време на боя Ден дишаше няколко пъти по-интензивно и целият ефект от огнения филтър се загуби. А и изхаби сума ти енергия.
	Ден приближи окървавената си длан към лицето си и оценяващо я докосна с връхчето на езика си.
	Годност за храна: крайно ниска. Смъртоносна доза — 378 грама, пределно допустима без загуба на работните качества — 164 грама.
	Е, поне не е нулева. Киборгът с отвращение погледна най-близкото тяло. Опитът му подсказваше, че отровното не е вкусно и даже в минимална доза няма да се хареса на стомаха му.
	Убитите хаси бяха само разузнавачи. Към тях постепенно прииждаше подкрепление, но не нападаше, а потресено се блещеше от храстите. Хасите можеха да изядат което и да е същество във всеки стадий на разложение, освен събратята си, и то съвсем не от сантиментални чувства. Ако майката природа не се беше постарала хубаво да пропие месото на хасите с отрова, тяхната еволюция щеше да завърши много по-рано и по-печално. Хищникът, способен на такъв гастрономичен подвиг, предизвикваше благоговеен ужас у зрителите. Какво ли е тогава неговото собствено месо? Може би, ако го ухапеш, веднага умираш? Може би разузнавачите точно така са загинали?
	Ден също ги видя и отчете присъствието им, но засега не усещаше опасност. Очевидно „кученцата“ бяха усвоили урока и повече няма да го нападнат, поне не и в близко време.
	Когато главата на навигатора окончателно се проясни, той стъпка огъня и свери посоката със звездите. По небесната карта пълзеше мигаща искра и Ден напрегнато я проследи с поглед. Флайер или разузнавателна сонда, твърде високо, за да установи връзка. Но летеше точно оттам, накъдето вървеше киборгът, разликата беше по-малко от три градуса. Въпросът беше само колко дълго ще трябва да върви. Разузнавателната сонда може да обикаля и по орбита, но все пак минава точно над лагера, за да могат да свалят показанията от нея.
	— Това е флайер — решително каза Ден, коригира курса си и пое нататък.
	Хасите най-сетне излязоха от храстите, внимателно подушиха всичко наоколо и в тръс побягнаха след него.

	* * *

	В бараката наистина можеше да се диша без респиратор… но човек нямаше желание. Спареният въздух вонеше на немити тела, пикоч и същата гадост като въздуха в хангара, а подът беше посипан с жълт прах и изпъстрен от следи. Нито прозорци, нито легла, само пет реда матраци със сгънати одеяла и редица монтирани на тавана лампи.
	— Влизайте, разполагайте се — подигравателно предложи Майк и преди поразените от „покоите“ си пленници да успеят да благодарят за гостоприемството, излезе и хлопна вратата. Съдейки по звука — чугунена.
	— А, новаци — равнодушно ги приветства единственият обитател на бараката. — Вас къде ви хванаха?
	Мъжът с усилие се повдигна от матрака и приятелите видяха, че голяма част от главата му е бинтована. Превръзката беше направена професионално, но вече беше успяла да се изкриви, да се втвърди от спечена кръв и да потъмнее от мръсотия. Отдавна би трябвало да се смени.
	— Там, в космоса — неопределено отвърна Тед. Опасно и срамно беше да си признаят, че сами са пъхнали глави в примката, едва ли топъл прием очакваше съучастниците на Казака, макар и провалили се.
	— Бьорн — промърмори мъжът и виждайки, че новаците продължават объркано да пристъпват от крак на крак, посочи съседния матрак: — Ето този е свободен, и онзи в ъгъла, и вляво от вратата също. И май ето тези двата. А може би и още някои, ще разберем, когато останалите се върнат.
	— Откъде? — Екипажът седна на края на близкия матрак, не смеейки да се раздели.
	— От плантацията. Всъщност… Там вече стъмни ли се?
	— Да, когато ни караха насам.
	— Значи от вечеря. — Мъжът преглътна слюнката си.
	— А вие защо не сте там?
	— Разболях се — саркастично каза Бьорн, докосна превръзката и се намръщи. — Тук ни дават цели три дни болничен за своя сметка. Ако не се съвземеш, на четвъртата сутрин те изхвърлят на хасите като счупен киборг.
	Метафората се стори на космолетците не особено удачна, но премълчаха. Мъжът, смятайки дълга си за гостоприемство за изпълнен, легна по гръб и зиморничаво сплете ръце на гърдите си. На Вениамин му се стори, че има нещо познато в него — висок, здрав, с руса брада, четиридесет-четиридесет и пет години.
	— Извинете, а вие да не би случайно да сте от Самородка?
	За пръв път мъжът истински се заинтересува от разговора:
	— Аха. А вие откъде знаете?
	— Карахме пощата там. Дойдохме точно след нападението.
	— И как е там сега? — Похитеният миньор отново седна, развълнувано вглеждайки се в лицата на космолетците, сякаш се надяваше да прочете нещо там. — Има ли оцелели?
	— Да, ние натоварихме около тридесет души и ги закарахме на Шии-Раа.
	— А сред тях — гласът на мъжа рязко пресипна, — имаше ли едно осемгодишно момче? Слабичко такова, сиви очи, тъмноруса коса?
	— Рики ли? — уточни Тед.
	— Да, да! Как е той? Жив ли е?!
	— Аха, него Харалд го взе със себе си. Енергично момче, цяла нощ надуваше главата на Денка… — Пилотът се запъна, но миньорът не обърна внимание.
	— Хвала на Один! — Бьорн често замига и изтри лице с длани. Под очите му останаха влажни ивици. — Харалд е юнак, винаги е можело да се разчита на него… Няма да остави момчето ми.
	— Значи вие сте бащата на Рики? — съобрази Полина.
	Миньорът кимна, наведе се напред и жадно помоли:
	— Разкажете ми как е той?
	— Забележително момче, много прилича на вас — необмислено изтърси момичето. В момента, ако погледнеш щастливия отец по-лесно можеше да си представиш зомби, отколкото симпатичното момче.
	Обаче Бьорн грейна и доверчиво се усмихна:
	— Аха, всички познати ми го казват! Но очите му са мамините, а ушите дядовите. Обаче енергичността е моя, аз бях същата беля като малък! Ох, да мога да го видя поне още веднъж…
	— Ще го видите — решително каза Тед. — Михалич, какво правиш там?
	— Рзглждм — отвърна от далечния ъгъл на бараката незабелязано отделилият се от компанията техник. — Интрсн зщ тк нм нкква тхнка?
	— Аха — озадачено се съгласи пилотът, — и стените са от камък, а подът е залят с бетон. Мамка му, и тук кофа! Какво, трудно ли е вместо тази барака да се сложи стандартен модул за военнопленници? За бандитите е лесна работа да го откраднат! Здрав, строи се за пет минути и има поне някакви удобства.
	— Той е от метал и е пълен с електроника — унило възрази Бьорн. — А този обор няма да се види не само от орбита, ами и от сто метра. По слухове, полицията вече няколко пъти е получавала сигнали за Медуза, но без точните координати на селището, от тях е нямало никаква полза. По-лесно е да се намери игла в купа сено, един магнит и готово. А тук няма нито ядрен генератор, нито силови полета, нито цифрови катинари — миньорът нервно се изкиска, — всичко е натурално. Освен бластерите на охраната.
	— Ами лагерът? Нали там има и кораби, и един куп техника — ремонтна, медицинска…
	— Той е замаскиран и екраниран от край до край, но е прекалено скъпо и трудно да се хаби толкова енергия за всички плантации. А на господарите е нужна максимална изгода при минимална инвестиция.
	— А какво се отглежда на тези плантации? — попита Вениамин.
	— Не се отглежда, а се събира…
	Бьорн не успя да обясни по-подробно. Вратата се отвори със скърцане и в бараката започнаха да влизат хора. Те реагираха различно на новаците, някои ги поглеждаха и веднага се обръщаха, други се приближаваха да се запознаят и питаха за новини, но лицата на всички бяха еднакво уморени и обречени. От Самородка тук се оказаха петнадесет души. Те не знаеха къде са останалите, селището се състоеше от бандитския лагер и осем отделни плантации. Освен това Казака не беше само робовладелец, а и роботърговец. Купуваше „стока“ от „колеги“ и с печалба я препродаваше. Пиратството и търговията с роби вървяха заедно, остатъците от съвест не позволяваха да се избие екипажа на ограбения кораб, особено ако между пленниците имаше жени и деца, но да ги продадат на Казака нямаше проблем. И ръцете чисти, и кесията пълна. Нападения именно заради пленяване на работна сила се случваха много рядко, основно при поръчка, когато имаше голяма печалба.
	Под тавана засъска и надолу потече жълт, остро миришещ газ.
	— Какво е това?! — скочи Полина.
	Старите кучета дори не помръднаха.
	— Неутрализатор — промърмори някой. — Реагира с токсина и го превръща в органични соли. Това са жълтите люспи по пода.
	— А те не са ли отровни?
	— Какво значение има вече…
	Светлината угасна без предупреждение и се наложи да търсят с опипване свободните матраци. Провървя само на Тиодор, който в този момент разговаряше с Бьорн и седеше срещу него.
	Полина напипа пилота.
	— Може ли днес да легна при теб? — смутено прошепна тя.
	— Лягай. — Пилотът се отмести, макар че нямаше много накъде. Широчината на леглото едва стигаше за един човек. За да не паднат на пода, приятелите се притиснаха един към друг като пламенни влюбени. Полина дори трепереше, но съвсем не от страст.
	— Тед, ти чу ли какво каза Бьорн? Полицията вече е идвала тук, но е излетяла с празни ръце. Дори ако Роджър е получил нашата „черна кутия“, как ще ни намери тук?
	— Но ние имаме не съмнителни сведения, а точна информация. А Роджър не е от онези, които лесно се предават, спомни си как търсеше базата на Алианса!
	Полина приглушено се закиска:
	— Аха, беше проверил с геоскенер всеки квадратен метър! А какви креативни идеи имаше — с шапките, с кученцето…
	— Ето, виждаш ли! — Тед прегърна приятелката си, отчасти за да я утеши, отчасти за да сложи някъде ръката си. — Не се отчайвай, той със сигурност ще измисли нещо.
	Полина още дълго се въртя, въздиша и подсмърча, но накрая умората я надви.
	Въпреки отдавна изтръпналия си хълбок, младежът лежеше неподвижно, слушайки дишането й, неравномерно даже в съня.
	Да имаше и него кой да го утеши.

	* * *

	Тед се събуди на пода, но пък под одеялото. Полина се беше свила на кълбо по средата на матрака.
	— По-добре не правете така — посъветва ги съседката им отляво, слабичко бледо момиче със сини очи. — Ако пазачите разберат, че сте двойка, ще започнат да ви тормозят.
	— Ние сме само приятели. — Тед зави Полина с одеялото и стана.
	— Това няма значение. Важното е, че ви е грижа един за друг. А на тях само това им трябва — горчиво подхвърли момичето, стана и се отправи към кофата, до която вече имаше опашка.
	След пет минути в бараката нахлуха пазачите и с ритници започнаха да вдигат онези, които не се бяха събудили от светлината и от виковете на първите жертви. Пленниците почти не си бяха отпочинали, Тед се чувстваше по-уморен, отколкото беше снощи. Студен душ и горещо кафе може би биха помогнали, но на робите даже не им беше позволено да се умият и веднага ги подкараха в столовата. Полина забеляза вървящите отпред Вениамин и Михалич, но не успя да си проправи път до тях или поне да им викне и хорският поток отнесе космолетците по различни краища на дългата маса.
	Храната беше калорична, но невкусна — ечемичена каша с маргарин, който беше снабдил и без това не особено деликатесната зърнена храна с химически привкус и лигавa консистенция. Но пък не се скъпяха с порциите, готвачът разсипваше щедро от огромна мръсна тенджера и накрая ехидно попита някой не иска ли допълнително. Не се намериха такива глупаци. Гладът на Тиодор стигна само за една трета от дажбата, Полина едва я разчовърка. Старите обитатели имаха по-добър апетит, но и те не си облизваха купичките. За десерт раздадоха чай или по-точно нещо твърде жълто за обикновена вода, прозрачно за кафе и несладко за компот.
	След закуска готвачът мина покрай масата, като загребваше недоядената каша и я изсипваше в същата тенджера.
	— Това да не би да е обядът ни? — потръпна Полина.
	— Не — равнодушно отвърна готвачът. — Обяд нямате. Само вечеря, ако си я заслужите.
	— За вечеря ще сварят друга — шепнешком утеши новаците същото бледо синеоко момиче, седящо вляво от пилота. — А това е за киборга.
	Тед погледна стоящата до вратата „седморка“. Ако можеха да неутрализират готвача, като му нахлупят на главата собственото му творение, а пазачите да изненадат и да ги победят с повече численост, то с киборга този номер нямаше да мине.
	Пилотът си спомни как двамата с Полина смъкваха пуловера от безропотния Ден и тежко въздъхна.
	— Аха — посвоему изтълкува това Бьорн, — Казака е сложил по един във всеки участък и още няколко в хангара. Казват, че преди нас тук няколко пъти са се опитвали да вдигнат бунт… Следващата седмица Казака просто е докарвал нови и толкова.
	— Киборги ли? — наивно уточни Тед.
	Бьорн го изгледа почти със съжаление:
	— Знаеш ли какво може да направи един въоръжен кибер за една минута с двадесет невъоръжени души? Аз го видях на Самородка. Сега разбирам онези протестиращи пред вратите на „DEX-къмпани“, които искаха да се прекрати производството и да се унищожат готовите кучи синове.
	— Защо? — в името на справедливостта възрази Тед. — Те са просто оръжие в ръцете на Казака. Ако се препрограмират, ще бъдат в нашите.
	— Не ни трябва такова оръжие — упорито заяви миньорът. — Нека по-добре никой да няма такова.
	— Не си прав — кратко каза Тед, не желаейки нито да продължи разговора, нито да го завърши с мълчание, което ще приемат за съгласие.
	— Защо?
	Обаче времето за закуска изтече и пазачите на бараката предадоха робите на пазачите в полето, които бяха с брони и плазмомети. Космолетците вече бяха виждали Майк, вторият, с бръсната глава, им беше непознат. На излизане от бараката на всички бяха раздадени по едно чувалче с еластична връв за затваряне на гърлото и примка за ръката и по чифт тънки ръкавици. Бьорн веднага сложи и двете на дясната си ръка и новаците последваха примера му, щом видяха, че всички останали постъпват по същия начин.
	Плантацията започваше почти от прага, трябваше да изминат само някакви си двадесет метра. Оникс още не се беше вдигнал над хоризонта, но вече беше избелил небето и заради отражението му в росата полето изглеждаше потънало в скреж.
	Пазачите подкараха робите на откритото, а самите те се разположиха на края на гората под походен навес. Само киборгът с монотонна походка на часови крачеше по края на полето и то само от едната страна, която беше близо до бараката.
	— Ама това ли е всичко? — не повярва пилотът. — Нито стражеви вишки, нито нашийници с чипове или взрив, нито поне ограда? Че така много лесно може да избягаш! Отиваш по-далеч, изчакваш пазачите да се обърнат и отпрашваш в гората!
	— А какъв смисъл има? — възрази Бьорн. — В гората не можеш да оцелееш, няма храна, но пък има много опасни животни и въздухът е отровен. Може само да избягаш в някоя друга плантация.
	— И какво, никой ли не е опитвал?
	— Новаците редовно опитват. Затова на другите не им се иска.
	— Времето тече! — изрева гологлавият пазач, вдигайки поглед от колодата карти, която беше успял да раздаде на партньора си и на себе си. — Който не работи, той не яде, не пие, не спи, а после и не диша!
	— И обяснете на новите какво трябва да правят — почти добродушно добави Майк, изучавайки картите си. — Че ще е жалко, ако още първия ден пукнат.
	— Ама че трогателна загриженост — иронично промърмори Тед, оглеждайки се.
	Полето изцяло беше обрасло с дребнолистни храсти до коляно, отдалечено напомнящи имел — месести клонки с разноцветни, сиви, бели и розови плодове. Те толкова лесно можеха да се отместват и тъпчат с крака (а после преспокойно се изправяха), сякаш бяха направени от каучук.
	— Виж — докосна ръката на пилота синеокото момиче. — Трябва да събираш само белите, сивите не стават, а розовите не можеш да откъснеш, пръскат се. Внимателно го хващаш така, с два пръста… — Момичето лекичко завъртя плодчето, докато то не се откъсна, позволи му да се търкулне в дланта й и го показа на Тед. Младежът слисано видя на мястото на „дръжката“ пипало с набраздено гърло в центъра, — и го пъхаш в чувалчето.
	— О, те са живи! — ахна Полина, която беше инструктирвана от Бьорн.
	— Аха, нещо като листни въшки са — потвърди миньорът. — Сокът им струва големи пари.
	— Наркотик ли е?
	— Не, някакво лекарство за богаташи. Дали подмладяващо, дали тонизиращо, дявол знае.
	— Измама — презрително подхвърли Тед.
	— Защо?
	— Ами да не би да е помогнало на някой от вас?
	Синеокото момиче го изгледа с укор. Пазачът и без това хвърляше погледи на нахалния роб и ако той продължи да се прави на интересен, със сигурност ще си има неприятности. А също и тези покрай него.
	— Нормата е два килограма, това са около хиляда броя — тихо съобщи синеоката. — Вечер идва приемащият и ги измерва. По-малко от два — без вечеря. По-малко от един и половина — нощ в карцера. По-малко от един — демонстративна екзекуция.
	— А ако изобщо откажа да ги събирам?
	— Всичко наведнъж.
	Тед опита да откъсне едно „плодче“. Това се оказа по-сложно, отколкото си мислеше. Листната въшка упорито се впиваше в стъблото, а когато пилотът здраво я стисна, не издържа и пръсна нещо прозрачно.
	— Гледай да не попадне на гола кожа — предупреди синеокото момиче, хвърляйки в чувалчето вече четвърто „плодче“. — Иначе утре ще имаш раничка. Понякога прояжда и ръкавиците, затова на тази ръка, с която береш, е по-добре да се сложат две, а другата да я пазиш. И не дърпай, а завъртай, така по-лесно се откъсват.
	— Поне не скачат. — С втората листна въшка на Тед му се получи по-добре. — Не разбирам, Поли, какво намираш в тая зоология?
	— Аз вече също — с досада промърмори приятелката му. — Въпреки че… Виж какви интересни пъпчици имат на коремчето! Интересно дали това са закърнели крачета или жлези?
	Тиодор вдигна очи към небето и безнадеждно поклати глава.
	— Да, и най-важното — сепна се Бьорн. — Наблюдавайте киборга.
	— Защо?
	— Той първи забелязва опасността. Ако видите, че е спрял и гледа нагоре, бъдете готови да залегнете или да побегнете към дърветата. Само не под виолетовите, от тях пада „отровно просо“, и онези лиани също не пипайте.
	— А каква е опасността?
	— Скоро ще разберете. — Миньорът се отдалечи в една посока, синеокото момиче в друга. Всички събирачи се държаха на разстояние от два-три метра един от друг, за да не си пречат. Но и на голямо разстояние също не се отдалечаваха и Тед се изненада, че се придържаха близо до гората и охраната, макар че по-нататък в полето реколтата ставаше по-богата. Бандитите от време на време лениво излайваха нещо на робите, принуждавайки ги да работят по-живо, но като цяло картината беше пасторално-идилична, чак ти ставаше противно.
	Оникс се вдигаше все по-високо и печеше все по-силно. Ярките комбинезони отразяваха слънчевите лъчи, но за сметка на това почти не пропускаха въздуха. Под навеса стоеше варел с вода, но обливащите се от пот хора се стараеха да търпят до последно. Пазачът с бръснатата глава имаше неврокамшик — тънък и лек, но парещ като допир на медуза. Много беше удобен за прогонване на излишно любопитна фауна, а и между другото коварно да плеснеш наведения над варела роб и да се посмееш над веселите му подскоци.
	Тиодор въобще не можеше да търпи монотонната работа, а такава унизителна пък особено. С всяка минута изпитваше все по-силно желание демонстративно да изправи гръб, да запокити чувалчето в краката си и гръмко да обяви къде може да иде Казака със селското си стопанство.
	— Ей — тихичко го извика синеокото момиче, забелязвайки растящото раздразнение на съседа си по злобното сумтене и все по-резките движения, — недей. Моля те.
	Тед неохотно кимна. Вярно, не е най-умният начин да се прости с живота.
	По пладне бандитите оставиха омръзналите им карти и започнаха да се разхождат из плантацията, за да се разтъпчат и от скука да се заяждат с пленниците, този е пропуснал плодче, онзи погледнал лошо. Изглежда, че невидимата заплаха беше отминала, защото пазачите се държаха така уверено, както вчера край езерото. Въпреки жегата, работата кипеше. Събирачите най-после се престрашиха да идат в средата на полето и бързаха да изпълнят нормата си от „най-плодородните“ храсти.
	Полина трепна и изпусна листната въшка, внезапно откривайки, че до нея стои Майк и втренчено я наблюдава.
	Бандитът, като по сигнал, се приближи още.
	— Е, как върви? — неочаквано мирно попита той. — Справяш ли се?
	— Аха. — Момичето бързо вдигна въшката и я мушна в чувалчето.
	Но пазачът не се отдръпна:
	— Как се казваш?
	— Полина. — Зооложката се престори, че напълно е погълната от храста.
	— А аз Майк.
	Момичето изгледа бандита изпод вежди. Дългата мъжка коса й беше слабост, затъмнявайки второстепенните дреболии като волева челюст, широки рамене и релефна мускулатура, които толкова обичат да превъзнасят авторките на любовни романи. Полина беше готова да прости много на мъжете за дългата им коса, но не и опряния до слепоочието бластер. А и външността на Майк беше най-обикновена — бледа, не много чиста кожа, тънък и дълъг нос, не черни и не изпъкнали очи, но кой знае защо навяващи мисълта за гризач, сраснали вежди и твърде големи жълти зъби. Затова тъмните мазни кичури до раменете по-скоро възмутиха момичето, отколкото да го впечатлят: как са посмели да пораснат на главата на този бандит?!
	— Знам — сдържано каза то.
	Пазачът протегна ръка и оценяващо прокара пръсти през косата на самата Полина.
	— Хубава си — одобри той. — Може да се опознаем по-отблизо.
	— Благодаря, нещо не ми се иска — промърмори зооложката и тутакси сгуши глава между раменете си, страхувайки се, че е прекалила.
	Но Майк още половин минута я погледа, изхъмка и се махна.
	— Струва ми се, че този тип ме сваля — с треперещ глас се оплака Полина на Тед, когато пазачът вече не можеше да ги чуе.
	— Сваляше те онова момче от влакчето — озъби се пилотът, на когото никак не му хареса вниманието на бандита към девойката. Ако това продължи, Тед с нищо няма да може да й помогне. — А този няма да те пита, така че по-добре не го провокирай.
	— Не съм го провокирала! — обиди се приятелката му. — Той сам дойде и ме заговори.
	— Другия път не му отговаряй.
	— Майк не е толкова лош — тихо възрази бледото момиче, продължавайки ненатрапчиво да покровителства Тед. Изглежда, че с нещо й беше харесал. — Той не бие жените. И не ги насилва. А ако бъдат… по-ласкави с него, може да си издействат нещо допълнително.
	— Ако не бие, значи не е толкова лош? — възмути се Полина. — Няма да му въртя опашка, как ли пък не! Намерил глупачка!
	— А някои глупачки искат да живеят — горчиво каза синеоката и й обърна гръб.
	Когато жегата понамаля, неясната всеобща тревога се завърна. Хората отново започнаха да се държат близо до гората, но там листните въшки вече бяха обрани и рядко се намираше по някоя новоизраснала. Тед обърка броенето след втората стотица, а на око в чувалчето нямаше и килограм. Ако до края на смяната продължи да тъпче по края, то няма и да има. По-опитните и ловки събирачи бяха успели да заработят само за карцер и май предпочитаха да се ограничат с това, но върналите се под навеса пазачи с гневни крясъци и изстрели, ги гонеха от края на полето.
	— Слушай, а от какво се боят всички? — попита Тед синеоката си съседка.
	Момичето погледна киборга, а след това небето.
	— Доплуваха облаци — вместо отговор каза тя. — Лошо.
	— Защо?
	— Когато има облаци, няма сенки. А това е единственото, което го издава.
	— Кого?
	— Ние го наричаме просто летец. Някакъв местен хищник. Не идва всеки ден, но ако се появи, ще кръжи над плантацията, докато не хване някого.
	— Как изглежда поне?
	— Голям е — кратко отвърна момичето, или не желаейки да продължава неприятната тема, или разговора изобщо.
	Но Тед не отстъпваше:
	— Аз мислех, че хасите са най-опасните тук.
	— Хасите излизат само нощем. И те могат да бъдат убити.
	— А това същество?
	— ЗАЛЕГНИ!
	Всичко, което Тед успя да осъзнае, е че е голямо. То, той, тя — огромна, маслено преливаща се грамада, падаща върху плячката със скоростта дори не на камък, а на ракета. Преди секунда той изскочи от облака, а в следващия миг като многометров чаршаф се разстла над храстите, изпъна се като купол и полетя обратно към небето.
	Пропуск!
	Но това се оказа само началото.
	Киборгът непрекъснато стреляше по съществото от момента на обявяване на тревогата, а малко по-късно към него се присъединиха пазачите, но нито лазерите, нито плазмометите нанасяха видима вреда на летеца, а само го караха леко да дими. Той променяше формата си толкова лесно и бързо, сякаш целият беше направен от олово, смола и вода. Невъзможно беше да се разбере има ли въобще цвят или това просто е игра на светлината на повърхността му.
	Още едно спускане и по гърба на Тиодор се пронесе горещ вятър. Редом някой безнадеждно зави от страх, дали синеокото момиче, дали Полина, а може даже да беше Бьорн, кръвта така блъскаше в слепоочията на Тед, че не можеше да разбере. Забитият в земята респиратор почти не пропускаше въздух, но да се надигне от нея беше свръх човешките сили.
	„Ама ние със своите жълти комбинезони на тази поляна сме като пелмени върху чиния!“ — съобрази пилотът.
	— Всички да лежат долу! — надвикваха се пазачите, продължавайки да стрелят, от надеждно укритие, разбира се. Киборгът също се беше скрил зад едно дърво, няма да се рискува скъпата техника заради някакви си роби, я.
	„А ако помръднем, сме като движещи се пелмени. Който първи не издържи, него ще сграбчи“.
	Тед все пак извърна глава, вдиша и пикиращата право върху него твар за част от секундата се превърна от далечна точка в черна дупка. Въздушна вълна заля младежа, очите му сами примижаха. Нещо огромно и мощно се раздвижи на косъм от кожата му, излъчвайки такъв немислим, първобитен ужас, че нито да помръднеш, нито да закрещиш.
	После въздухът се устреми обратно, с пукот запълни пустотата на мястото на излетялото същество и всичко свърши: нито викове, нито стрелба, само бавно разтварящи се нокти, сграбчили сърцето му.
	Когато Тиодор повдигна глава, синеокото момиче не беше до него.
	Пилотът смаяно се втренчи в смачканите храсти и съвсем не на място се сети, че дори не знае името на своята загинала съседка. Цял ден така и не я попита. А сега от нея останаха само няколко алени капки на земята и отлетялото настрани чувалче.
	— Хайде, на работа! Я ги гледай ти, почиват си тук! — невъзмутимо подвикваха пазачите, с крака и камшици помагайки на робите да се опомнят. — Край, късметлии, можете вече да не треперите! За днес ви остана само от нас да се страхувате!
	Тед стана сам, машинално отръска колене, макар че нищо не беше залепнало за тях. От гърлото на смачканото, попаднало под корема му чувалче течеше розово-бяла слуз. Храстите постепенно се изправяха, изтривайки последния спомен за безименната жертва.
	— Вземи нейната торба — шепнешком му подсказа Бьорн, — иначе довечера ще имаш проблеми.
	Пилотът бавно, като хипнотизиран, пристъпи и вдигна чувалчето. То се оказа два пъти по-тежко от смачканото. Момичето наистина искаше да живее. Дори и така.
	На полето отново закипя работа, а Тед продължаваше да стои неподвижно, втренчен с невиждащи очи в мястото, което не се отличаваше с нищо. Ако се обърнеш за миг и повече няма да го намериш.
	Това не се хареса на пазача с бръснатата глава.
	— Ей, какво си замръзнал? — плесна с камшика той. — Няма вече с кого да си приказваш? Ами чудесно, по-малко ще се разсейваш!
	Тед все така бавно се обърна… и с все сила фрасна с чувалчето бандита по ухото. Ударът беше мек, но сочен и шумен, сякаш вътре се счупиха двадесетина яйца наведнъж. Главата на пазача се отметна, той размаха ръце и направи две преплитащи се крачки настрани, опитвайки се да запази равновесие, но озверелият пилот се хвърли върху него и го повали. Плантацията отново залегна, плазмометът, който пазачът продължаваше да държи с мъртва хватка, изригна и окоси една широка ивица в храстите. Бръснатият се оказа як като вол и не изпадна в безсъзнание от един удар, а втори не последва. Вече летящият към целта юмрук беше хванат и дръпнат назад с такава съкрушителна и точно приложена сила, че рамото с хрущене изскочи от ставата. Тед изкрещя от дива болка, а после за същата ръка го издърпаха от жертвата като парцал и го хвърлиха по лице на земята.
	… Последното, което запомни младежът, беше гърбът на отдалечаващия се киборг. Пазачите вече се справяха и сами…

	* * *

	На сутринта Тиодор беше върнат обратно в бараката. Студеният под на карцера и болката в рамото не му бяха дали да заспи, затова сините кръгове около очите му бяха почти еднакви, само левият беше с лилав оттенък. Вениамин побърза да му намести ръката, но през нощта тя силно беше отекла и почти не го слушаше. Максимум можеше да помръдне пръстите си.
	Не дадоха болничен на Тед, изгониха го на полето заедно с останалите и, разбира се, той не изпълни дневната си норма. Ако не бяха приятелите му, които се държаха наблизо и крадешком му подхвърляха по някоя листна въшка, то вечерта щеше да отнесе боя и за „мързел“, а така само остана без вечеря. Впрочем, не му се ядеше особено.
	— Е, какво, мина ли ти желанието да защитаваш киборгите? — поинтересува се Бьорн, когато пленниците си легнаха.
	Тед само изскърца със зъби и се обърна по гръб. Ръката не му позволяваше да легне на другата страна.
	— Ей, момче, за какво ми се ядосваш на мен? — смекчи тона си миньорът. — Ние с теб сме нагазили в едно и също лайно. Аз също отначало се перчех, докато всичките ми зъби си бяха на мястото и се прегъваха повече от шест пръста. Застъпвах се за приятелите си, отстоявах принципите си, честта и съвестта си…, което в края на краищата се обръщаше в още по-голямо унижение. А после съобразих, че това само забавлява пазачите. Те не могат да търпят тази плантация — мръсотия, жега, скука и единственото им развлечение са нашите бунтове. Ти какво, още ли не си разбрал, че пазачът нарочно те провокира?
	— Разбрах — излъга Тед, — и какво от това? Този кучи син си просеше боя и си го получи.
	— Глупак — съчувствено въздъхна Бьорн. — Няма да издържиш дълго тук. Карцерът е нищо. Могат и гол да те вържат на слънце, и за краката да те увесят, и да те бичуват така, че половината ти кожа да смъкнат.
	— Как се казваше тя? — неочаквано попита пилотът.
	— Коя? — обърка се миньорът.
	— Онова синеоко момиче.
	Бьорн се замисли.
	— Май Алиса — неуверено каза той. — Защо?
	— За да съобщя на близките й.
	— Ти да не би съвсем да си се смахнал?! Ще им звъннеш или ще им напишеш писмо?
	— Аха. Когато се измъкна оттук.
	— Как?
	— Още не знам. Но просто така няма да се предам — промърмори пилотът, гледайки в тъмнината. И повтори след стария олигарх: — Колкото и да е гаден животът, в него все пак понякога се случват чудеса.
	— Ти и във феята на зъбките ли вярваш все още? — изсумтя Бьорн.
	— Нас ни търсят — упорито каза Тед. — И непременно ще ни намерят.
	— Е, да — печално се съгласи миньорът. — Естествено. Дреболия е, че Медуза е два пъти и половина по-голяма от Земята, по орбитата й се върти спътник-шпионин, а лагерът е идеално замаскиран. Това е магия, синко, както казвах на Рики, когато му четях приказки за лека нощ.
	— Между другото — не се сдържа пилотът, — твоят Рики е убеден, че баща му е най-силният и смел човек на света. Наду ни ушите, че ти непременно ще победиш разбойниците и ще се върнеш. Така че докато има време, измисли за момчето поредната приказка, за да не се разочарова от татко си.
	Сега обидено замълча Бьорн.

	* * *

	Изминаха пет дни, но чудеса в бараката не се случваха. Само дето все пак излекуваха рамото на Тед с няколко инжекции, от които му се искаше да крещи с глас, а след това го пъхнаха в някакъв апарат, който също му подари незабравими усещания. Отокът спадна и дори подвижността почти се възстанови, но Тед не беше преизпълнен с благодарност. Ясно беше, че бандитите се вълнуваха само от урожая. Или настройваха крадена медицинска техника и не се интересуваха особено дали ръката на роба ще се излекува или ще се откъсне.
	На всички даваха закуска, на празен стомах много няма да заработиш. Тед успя да вечеря само веднъж, защото на плантацията предпочиташе да събира не паразитите, а информация, „случайно“ местейки се от един събирач на друг. Не можеше да поговори в бараката с тях, уж работата не беше трудна, а вечерта хората бяха толкова изморени, че след вечеря падаха на матраците и моментално заспиваха, а сутрин спяха до последно (по-точно до ритника). В столовата едва успяваха да си прошепнат по някоя дума — наоколо бяха всичките четирима пазачи плюс готвача, а понякога идваше и новата смяна. Но пък там беше много удобно да се подслушва, бандитите бяха свикнали да смятат пленниците за двуног добитък и открито си разменяха новини. Така например Тиодор узна, че Казака сега не е на Медуза, а е отлетял същата вечер, когато плени „Мозъкояда“. Пилотът още не беше измислил как да се възползва от тази новина, но тя по някаква причина му харесваше. Без шефа във всеки колектив започва раздор и работа през пръсти, а още повече в бандитския.
	— Отмъсти на киборга, изяж му дажбата? — пошегува се Бьорн, гледайки как Тед съсредоточено поглъща кашата.
	Пилотът премълча. Кашата с всеки ден му се струваше все по-гадна, но гладът помагаше да изяде първата половина от чинията, а втората — инатът. Младежът не можеше да си позволи да изгуби сили към момента на чудото.
	Миньорът не настоя на отговор, но след минута в коляното на Тед опря нещо. Пилотът отмести крак, но предметът продължи да настоява за запознанство. Тед незабележимо пусна ръка под масата и в нея падна навита на тънка твърда тръбичка хартийка.
	— Това е план на местността — само с устни прошепна Бьорн. — Може да потрябва.
	— Откъде?!
	— От Алиса. Тя се сдоби с него за своя приятел.
	Тед предпочете да не уточнява как именно го е направило нещастното момиче.
	— За какво му е трябвал?
	— Той искаше да избяга от плантацията, да се добере до хангара през гората, да открадне един катер и да се върне за Алиса.
	— И?
	— Не се върна.
	— Е, наядохте ли се най-сетне? — започнаха да подвикват бандитите. — Вдигайте си задниците и излизайте!
	Тед не познаваше днешните пазачи, те се сменяха всеки ден, или по график, или ги пращаха да дежурят на плантацията за наказание. Бандитите бяха млади и някак нервни, явно се бояха, че робите няма да ги слушат, затова отсега крещяха и размахваха неврокамшиците. След третия удар Тед си спомни Майк почти със симпатия. Обаче тези герои не посмяха да излязат на полето даже на обяд, така че пилотът успя да се отдалечи, уж да се наведе към един храст и безпроблемно да разгледа картата. Алиса я беше прерисувала на ръка, набързо и с каквото й беше попаднало, част от линиите се бяха изтрили от времето и навиването, но Тед улови общата идея. Главният лагер беше прилепен към истинска скала, прикриваща бандитското леговище от изток, а на запад от него хаотично бяха разхвърляни плантации. Момичето ги беше изобразило почти долепени една до друга, но съединени със стрелки и с написано разстояние. По-голямата част от листа беше заета от плана на лагера със складовете, хангарите и жилищната част. Безценно нещо!
	— Нашата е шестата, най-отдалечената — поясни Бьорн, сякаш случайно оказал се редом. — Нея неотдавна започнаха да я усвояват и местните животни още не са се научили да се боят, затова местят тук най-буйните или най-слабите, за които не им е жал.
	— Не изглежда, че те изобщо могат да се научат — погледна към небето Тед. — Още повече, че оръжията не им вредят.
	— Говориш за летеца. А хасите са умни, те не се нахвърлят вече фронтално на човек с бластер, опитват се да му минат в гръб. Имаше тук при нас един старец учен, той ни уверяваше, че това не са животни, а разумни същества със сложен език и обичаи. Все си мечтаеше да влезе в контакт с тях, да им обясни, че ние сме жители на далечни звезди и сме дошли с мир… Е, в крайна сметка влезе в контакт с тях, да… — Бьорн помрачня и замълча.
	— Това не е показател за отсъствие на разума — възрази незабелязано приближилата се Полина. — На Земята също са съществували канибалски племена, които предпочитали при тях да идват на вечеря, а не с мир.
	Тиодор потръпна и се огледа. Вениамин и Михалич също се навъртаха наблизо, опитвайки се да разгледат от какво е така заинтригуван младежът. Явно не от листните въшки!
	— Къш оттук! — разтревожи се пилотът. — Иначе пазачите ще забележат, че замисляме нещо.
	— А ние замисляме ли нещо? — оживи се момичето.
	— Няма да забележат — успокои пилота Вениамин, — сега не им е до нас.
	Бьорн се загледа в третата фигура под навеса, която изглежда че се караше с двамата други и презрително промърмори:
	— А, пак Рет се е домъкнал. Значи и Казака е вече тук. Той лети само с Рет, това е неговият личен „късметлийски“ пилот.
	Тиодор направи гримаса. Връщането на бандитския главатар беше съвсем ненавреме. Впрочем Казака често напускаше планетата. Разработеният бизнес изисква постоянно присъствие, тук да продаде, там да купи, на друго място да оглави нападение. Вероятно неведнъж ще се появи възможност… Стоп! Рет? Пилот?!
	Тед така се развълнува, че бързо нави картата, даде я на Бьорн да я съхранява и целеустремено, без да се крие, тръгна към навеса.
	— Какво искаш, животно… — Пазачите заплашително застанаха срещу него, но Тед, без да им обръща внимание, на висок глас се обърна към еднокракия гост с неизменната лула в зъбите:
	— Ей, аз най-накрая си спомних кой си! Ти си Рет Манкс, пилот от трета космическа ескадрила, девето звено, „Стоманените плъхове“! Сто и осем свалени вражески кораби! Седем хиляди летателни светлинни години! — И виждайки как подозрителното присвиване на очите постепенно се сменя с поласкана усмивка, бързо продължи: — Аз… Че аз израснах с твоите подвизи! Събрал съм всичките статии за твоето звено в отделна папка и даже календарът от 2125 година с автографите на тримата най-известни космолетци и досега виси над леглото у дома ми, спечелих го във викторина за героите на третия галактически конфликт!
	— Да — скромно потвърди еднокракият, изпъчи гърди и издиша пушек, — имаше такова нещо…
	Пазачите объркано местеха погледи от единия пилот към другия, не разбирайки какво става тук и как да реагират.
	— А как се оказа тук? Аз мислех, че още през 2120 година си излязъл от космофлота в заслужена почивка!
	— Излязъл, ха! — изсумтя Рет, неволно въвличайки се в разговора. — „Излязоха“ ме… В девето звено от първия набор само аз оцелях към края на войната, а когато командирът се смени, стана съвсем печално. Нито команден дух, нито лична инициатива, от курса не можеш да се отклониш и с един градус, ракета в повече не можеш да пуснеш…
	— Ами вашият последен полет, „Дъжд от оси“? За него всички инфосайтове тръбяха, чиста победа, преломен момент!
	— Точно след него и… Добре, какво искаш от мен? — Обществото на толкова пламенен поклонник започна да дотяга на еднокракия. Пазачите вече умираха от смях, а онзи, който за всеки случай беше минал зад гърба на Тед, го имитираше, обръщайки очи и кършейки ръце като влюбен под балкона на любимата. — Да кажа някоя добра дума на Казака за теб?
	Тед се опомни:
	— За какъв дявол ми е твоят Казак? Аз си имам капитан. И по-добре да пукна, отколкото да почна да возя търговци на роби!
	— Ще пукнеш — зловещо му обеща Рет, прехвърли лулата в другия ъгъл на устата си и пак се намръщи. — А преди това ще плачеш и ще се молиш Казака да размисли.
	— Като теб, нали? — Тед подхвърли това просто така, за да го подразни, но за свое нещастие позна.
	Пазачите направиха крачка към тях, но младежът само облиза разбитата си устна и оправи респиратора. В главата на Тед най-после започна да се оформя план за бягство и точката „да се разболея“ не влизаше в него. Нищо, с този еднокрак пън може и друг път да се разправи.
	Но младежът все пак си позволи едно малко отмъщение. Почака Рет да спре да псува и да тръгне към бараката, обърна се и тихо, но ясно каза, уж без да се обръща към никого конкретно:
	— Уволнили са го, как иначе! Като млад може и да е бил ас… Ама нали го видях как лети сега, аз като нищо ще му видя сметката.
	Рет се впусна обратно, но най-близкият пазач се оказа по-бърз.
	— Затвори си плювалника и работи! — изръмжа той, силно, но без злоба бутайки Тед към полето.
	Вторият надзирател откровено се хилеше, гледайки пребледнялото от ярост лице на стария пилот.
	— Как си? — разтревожено прошепна Полина, когато еднокракият си тръгна.
	— Нормално. — На Тед много му се искаше да попипа болящата го устна, но от изцапаната със сока на пиявиците ръкавица със сигурност нямаше да се почувства по-добре. — Изглежда, че тук не обичат особено старчето.
	— Има си хас — изхъмка Бьорн. — Тоя плъх вечно си пъха носа навсякъде и докладва на шефа. Прави мръсотии на своите, а и на нас. Защо изобщо отиде при него?
	— Сглупих… Добре, да не говорим повече за това — махна с ръка младежът. Но до края на деня остана толкова мрачен и замислен, че даже Бьорн започна да се тревожи за него.

	* * *

	Ден се отлепи от земята и без да дочака „птичката“ да направи втори кръг, дотича до края на поляната и се гмурна в храстите. Въпреки солидния си размер, съществото нападаше практически безшумно и се движеше твърде бързо даже за киборга. Сянката, на която той отначало не обърна внимание, тъй като не за пръв път преминаваше по земята, внезапно намаля и почерня и Ден едва успя да се претърколи встрани и да залегне. Мръсотията, кръвта и ивиците стекла се шоарска боя бяха превърнали работния комбинезон в камуфлажен, което вече неведнъж беше спасило живота на рижия. Всъщност почти никой не се опитваше да го изяде, местните животни нападаха най-вече от страх, охранявайки територията си или приемайки киборга за своя естествена храна. Естествено, от това не му беше по-леко, но ако съблюдава определени правила (Ден записа още едно: „През деня да се заобикалят горските поляни“), то щеше да избегне много проблеми.
	Честно казано, самият киборг с удоволствие би изял някого. През всички тези дни организмът му работеше на минус, удаваше му се да попълни не повече от половината. Ако Ден не бързаше така, можеше да потърси пъпки в мъха — дребни и воднисти, но пък безвредни. Обаче да изразходва по пет часа на ден за търсене на храна беше непозволен разкош. Киборгът и без това трябваше постоянно да спира и да пали огън, за да се възстанови.
	Силите му щяха да стигнат за около девет дни. После ще се наложи или да преразгледа стратегията си, като се фокусира върху оцеляването си, а не върху търсенето, или просто да падне и да умре (може и в обратен ред).
	Ден бегло огледа одрасканата си ръка и тръгна нататък, облизвайки избилата кръв. Свидеше му се даже и за нещо толкова нищожно като храна. Въпреки жестоките експлоатационни условия (най-вече в качеството на метален бокс), мръсният и очукан комуникатор на китката му все още работеше, все така показвайки липсата на сигнал от кораба и другите устройства. Или до тях имаше не по-малко от десет километра, или нещо заглушаваше сигнала, а много вероятно и едното, и другото. Колкото и старателно търговците на роби да са замаскирали лагера, той излъчва не само радио и електромагнитни вълни, но и звуци и миризми, които няма как да се заглушат.
	Например резкият мирис на изгоряла пластмаса. Ден обърна глава и подуши като хрътка. Горяло е отдавна, сега просто вонеше, но киборгът все пак реши да се отклони от маршрута и да провери.
	Източникът на миризмата се оказа лежащ на едната си страна катер с овъглена дупка на мястото на левия маневрен двигател. Съдейки по отсъствието на отломки, той се е откъснал още във въздуха. Ден замислено пипна разтопения край на обшивката. Стреляли са отдолу, явно от плазмомет. Вероятно катерът е летял известно време, въртейки се като тирбушон и постепенно губейки височина, а после по допирателната се е врязал в гората. Оцелелите клони бяха успели да се сключат, но пътеката от счупени клончета и белезите по стволовете ясно обозначаваха „пистата за кацане“. Тук вече са били и бандитите, и хасите. Заклинилият се купол на кабината беше срязан с лазерен нож, за да се убедят в гибелта на пилота (или да я подсигурят?), оцелялото оборудване беше ограбено. Хищниците бяха идвали и преди, и след хората. Отначало са драскали с нокти обшивката и са лижели стъклата, пускайки лиги по трупа в пилотското кресло, а после най-сетне са го получили. Останали бяха само няколко огризки от кости, чисто осмукани отвън и отвътре, и мръсни, надъвкани остатъци от парцали, първоначално като че ли жълти.
	Находката вдъхваше надежда. Сваленият катер едва ли дълго е издържал в полет, а да стрелят по него са могли само от лагера. Е, или от граничния пост, не е голяма разлика — където е едното, там е и другото.
	Ден поразгледа още малко наоколо и беше възнаграден със стъпкан в земята респиратор. Киборгът го изтри в комбинезона си и отвинти решетъчния капак, за да провери филтъра. Почти нов, макар евтин и недълготраен. Но все е нещо! На Ден вече му се струваше, че се е опушил целият, а от пушека и въглеродния окис главата му се въртеше не много по-малко, отколкото от токсина, макар и без халюцинации.
	Киборгът си сложи студената влажна маска, миришеща на плесен. Не му се искаше да си тръгва от катера. Дори разбит и обгорял, той му се струваше роден и уютен, напомняйки за това, че светът не се състои само от гора, гъмжаща от злобни твари. Освен това отдавна е време да направи почивка.
	Ден пак влезе в кабината, а от нея — в петте квадрата жилищен отсек. Поигра си с вратата, успя да я затвори и я подпря с парче от една тръба. Ще свърши работа за защита от зверовете. С тъга изгледа сгъващата се койка, след аварията оказала се на тавана и се настани под нея.
	Мътната светлина, проправяща си път през зацапания илюминатор, бързо намаля и почти веднага по обшивката на катера нещо изтропа и задраска, опитвайки се да се удържи на хлъзгавото покритие. Ден се заслуша и се успокои, това бяха само хасите. През деня те изчезваха някъде, но нощем неизменно се връщаха, а може би си предаваха киборга от една глутница на друга. Със съответните инструкции, защото повече не се опитваха да го нападат. А сега явно бяха решили да проверят дали спящ не става за ядене (или като Котя мразеха затворените врати) и скоро зашумоляха вече в катера, шумно душейки до вратата.
	Киборгът се порови в записите си и възпроизведе нисък вибриращ звук, който хасите издаваха преди атака. Намекът беше разбран — в кабината се замятаха, настъпвайки лапите си и един друг, и пак стана тихо.
	Ден нагласи таймера за четири часа, но след минута, вече в полусън, малодушно го премести на шест. Не се знае дали утре ще може да намери такова надеждно укритие, по-добре да се наспи сега, вместо два-три пъти за денонощие да краде по половин час.
	А и да не е по-добре, да върви всичко по дяволите, всяка издръжливост си има граници!

	* * *

	Тиодор се събуди от вече привичния ритник в ребрата и с чувство на остро недоспиване. Обаче в бараката беше още прекалено тъмно. Или прекалено светло, зависи накъде гледаш — настрани или към насочения в лицето ти фенер.
	— Хайде, ставай! — сърдито изсъска Манкс, отмествайки фенерчето и вдигайки бластера.
	— Защо? — Тед забеляза колко нервно се оглежда еднокракият, а и се вслушва не се ли чуват крачки в коридора и съобрази, че не са го събудили по заповед на началството.
	— Тихо! — замахна към него Рет. — Тръгвай с мен.
	— Къде? — още повече се напрегна Тиодор. Манкс не приличаше на неочакван освободител, погледът и гласът му бяха твърде неприязнени. Освен това не му предложи нито респиратор, нито оръжие, нито поне да си нахлузи обувките. Сега ще го отведе бос на разстрел, а после ще излъже Казака, че е осуетил опит за бягство.
	— Ставай, на кого говоря, п-п-пилоте! — Рет изплю последната дума като ругатня. — Ще проверим кой от нас двамата по-добре лети.
	— На катер или на флайер? — оживи се младежът. Ами ако наистина успее да избяга? Очевидно думите му не на шега бяха ядосали стария пилот, щом не може да заспи, докато не се разправи с обидилия го (добре, че с оръжия като щурвали, а не бластери!).
	— Как пък не! — разочарова го бандитът. — На вееска*.
	[* От абревиатурата ВСК — военен симулатор на космобой.]
	В друго време на Тед щяха да му потекат лигите. Тренажорът за военни пилоти, чиято херметическа кабина напълно имитираше истинската, даваше такава реалистична картина и усещания, че на новаците им прилошаваше, а най-впечатлителните припадаха, когато „сваленият кораб“ като свредло падаше надолу и се взривяваше от удара в земята, а по стъклото на шлема пръскаха виртуални кръв и мозък.
	Но сега го болеше гърбът, драскаше в гърлото му и зверски му се спеше. Освен това беше под достойнството му да изпълнява капризите на развенчания си кумир.
	— Върви на майната си, дядо. Уморен съм. — Пилотът демонстративно се обърна към стената и сложи длани под бузата си.
	— Ах, ти, сополанко! — вбеси се Манкс и отново го ритна. — Само можеш да лаеш!
	Тед стисна зъби, почака болката да отмине и насмешливо, макар и малко задавено възрази:
	— Защо да лая? Казах истината. Колкото и да тропаш с протезата си, пак летя по-добре от теб.
	— Ами докажи го!
	— А какво ще получа в замяна? — нахално се поинтересува младежът.
	— Как какво? — смая се пиратът. — Няма да те бия, ето какво!
	— Ти и така няма. Иначе ще закрещя, всички ще се събудят и охраната ще дотича.
	— И какъв смисъл има? — направи презрителна гримаса Манкс. — Ще се оплачеш, че съм ти предложил да идем да потренираме, а ти си отказал? Ха-ха!
	— Не — лесно се съгласи Тед, — затова ще кажа, че си ме свалял.
	Пиратът чак подскочи от възмущение. Не че ще повярват, но шегата мигом ще се разлети из лагера, такъв повод да се подиграят на шефския любимец! Значи знаем сега как си му станал любимец…
	— Ах ти, боклук! Сега така ще те сваля, че на сутринта и приятелката ти няма да те познае! Или по-добре да ида нея да я свалям, а? — сети се пиратът. — Срещу такова нещо охраната със сигурност няма да възразява, даже ще се присъедини! Как ти се струва идеята?
	— Застреляйте я най-накрая, писна ми от вашия шантаж — промърмори Тед, но все пак стана. Всъщност той веднага разбра, че няма да може да откаже и се дърпаше, само за да ядоса Манкс.
	— Върви напред! — Намръщеният и сърдито пуфтящ пират едва дочака Тед да обуе обувките си и го мушна с бластера в гърба. — Към вратата и надясно.
	Тед се подчини, мигайки, прозявайки се и спъвайки се на всяка крачка. Той отдавна се беше събудил, но беше по-изгодно да се преструва на сънен и дезориентиран. Колкото по-бавно се тътри, толкова по-добре може да разгледа обстановката и по-дълго да я обмисли.
	— А ти какво зяпаш?! — кресна Рет на киборга. — Той е с мен!
	DEX се отмести. Пленникът го изгледа с неприязън, но се натъкна на абсолютно празен поглед. Машина. Със същия успех може да удари ръката си в някое дърво, а после да му се сърди.
	Още не бяха водили Тед надясно — столовата, карцерът, стаята на охраната и изходът от бараката се намираха вляво от спалнята. Пилотът смяташе, че там има задънена улица, но се оказа, че зад ъгъла има завой.
	— Гледай си в краката, изрод такъв! — не издържа пиратът, когато младежът с грохот се спъна в един празен сандък. На Манкс много не му се искаше да обяснява на Казака защо и къде е отвел пленника.
	Тед не се сдържа и прихна.
	— А? — тутакси застана нащрек пиратът. — Какво те разсмя така?
	— Слушай, Рет, ти някога чувствал ли си се като киборг?
	— Какво-о-о?! — още повече се развълнува Манкс. — Сега ще ти дам един киборг! Давай по-бързо, малоумнико!
	— Както кажеш, господарю — язвително каза Тиодор и пак се спъна, този път в някакво желязо на пода.
	— Отваряй — нареди бандитът.
	— Кое? — Младежът се огледа. Коридорът завършваше с малко празно помещение без врати. До стените едни върху други стояха тъмнозелени сандъци с дебели стени, където се сипваше реколтата и веднага се извозваше. Ето значи къде се съхраняват празните контейнери…
	— Да не си сляп? — Рет посочи с дулото в краката му.
	Желязото се оказа дръжката на квадратния капак на мазето. Щом Тед го повдигна, долу се включи светлина и младежът видя проста дървена стълба, а от двете й страни двата сиви стоманени тренажора. Сега стана ясно защо стария пилот постоянно, по думите на Бьорн, го тегли към далечната плантация.
	— Ей, Рет, ти ли тропаш там? — внезапно се чу иззад ъгъла, твърде високо, за да се чува от караулното. Явно пазачът беше решил да прояви бдителност и да вдигне задника си от стола.
	Манкс направи страшна физиономия на Тед, напомняйки, че мълчанието е злато, подскочи към ъгъла, показа се и сърдито отвърна:
	— Аз съм, кой да е.
	Тед се зачуди дали да не го фрасне с някой сандък по главата, докато гледа на другата страна, но бързо размисли. Пазачът и киборгът веднага ще го смачкат, а може и да го застрелят на място.
	— Какво, за една седмица не се ли налетя?
	— А ти за един ден не се ли накараули? Искаш да останеш за втора смяна?
	— Какво ме интересува всъщност — отстъпи пазачът, не желаейки да се разправя със свадливия старец. — Свирни, когато си тръгваш. Ще заключа вратата след теб.
	— Аха. — Манкс го изпрати с поглед до караулното, въздъхна облекчено и се върна обратно.
	Тед беше успял да слезе в мазето, но там не откри нищо интересно. Кабините стояха на грубо заварени метални поставки и май работеха на портативни акумулатори. Значи ще има само картина, без вибрации и натоварване. Леко разочарован, младежът влезе вътре и се огледа. Е, поне всички уреди са на местата си и креслото е удобно.
	— „Летял“ ли си на такъв? — попита Рет.
	— Не — излъга Тиодор. В академията, като подлежащ на военна служба, беше преминал двуседмичен тренировъчен курс по управлението на военен изтребител. По-точно двумесечен, защото се беше престорил на дебил и изпитващият чак на седемнадесетия път се усети, че младежът ходи на поправка заради процеса, а не заради резултата.
	Манкс презрително изкриви устни: и това кречетало се мисли за нещо!
	— Тогава ти давам пет минути преднина, за да се огледаш и да свикнеш с управлението. А след това ще те догоня и ще те разпердушиня, разбра ли?
	— Първо ме догони.
	Рет му хвърли шлема, като се целеше в главата му и хлопна купола. Тед се оказа на тъмно и с досада чу щракането на ключалките. Любимото забавление на курсантите беше след урока първи да изскочат от кабината и да заключат съседа. Лично проверено беше, че не можеш да се измъкнеш, колкото и да си ядосан.
	Младежът автоматично протегна ръка и щракна превключвателя. Кабината светна като коледна елха — подсветката на бутоните, разноцветните светлинки на датчиците, екрана на радара, виртуалните звездички отвъд „предното стъкло“. Тед криво се усмихна. Като по-малък обичаше да си представя как след академията го зачисляват в мечтаното девето звено; как двамата с Манкс разкриват коварните планове на извънземните, уж долетели с мир, а всъщност скрили многобройна армада зад необитаем астероид; как изпълняват секретна правителствена задача; и дори, нека бъде честен, как младият, но дяволски способен пилот храбро спасява своя командир с помощта на рискована и преди това неизпълнявана от никого маневра. А след битката, в полевата болница, превързаният и гипсиран от глава до пети Рет прочувствено му казва…
	— Готов ли си, пикльо? — дочу се в шлема му.
	— Аха — мрачно потвърди Тед, представяйки си как се приближава към гипсирания Рет и със сатанински смях къса системата му и кислородния му маркуч. Жалко, че отвътре не може да се заключи. Би било весело старчето да се повърти, опитвайки се да го извади оттук!
	Изведнъж Тед беше осенен от по-продуктивна идея. Ако не може да се измъкне отгоре, може би си струва да погледне отдолу? В академията кабините ВСК стояха в гнезда, оплетени със сервокабели, които подхвърляха и размятаха курсантите във всички посоки. Основният куп кабели и ремонтният люк се намираха под креслото, Тед веднъж беше видял как майсторът поправя свалената от поставката кабина, която всъщност стоеше на подобна поставка като тези тук.
	— А къде тук се включва всичко? — невинно попита той.
	— Какво, ти даже още не си включил захранването? — смая се Рет. — А за какъв дявол тогава ми викаш „аха“?
	— Сложих си шлема — гордо отвърна Тед. — И закопчах колана.
	— В неподвижната кабина?
	— Аха. Аз винаги го слагам, това вече ми е рефлекс! (Станислав Федотович щеше да се просълзи от такова заявление.) Веднага ми носи увереност и създава необходимото настроение…
	— Копчето горе вляво, идиот! — раздразнено го прекъсна Манкс.
	— Къде-къде? — Младежът се смъкна от креслото, напъха се някак в мястото за краката и започна бързо да опипва пода. Под седалката беше тъмно като в рог, но след тримесечната слепота пръстите на Тед не отстъпваха на очите му. — Нещо не го намирам…
	— Вдигни лявата си ръка и я прокарай по покрива, там е монтиран превключвател!
	— А какъв е на пипане?
	Рет озадачено замълча, опипвайки собствения превключвател и опитвайки се да формулира възникващите при това усещания, но претърпя позорен неуспех.
	— Като превключвател, глупако!
	— А-а-а — дълбокомислено каза Тед, сякаш тази информация много му беше помогнала. Да бъде киборг се оказа лесно и приятно. Важното е да не прекали, че да не се вбеси Рет и да не дотича сам да включи захранването. — Точно така, намерих го. Уау, каква красота! А какво да правя по-нататък?
	Долният люк също се затваряше отвън, но беше доста по-тънък и май Тед откри слабо място в закрепването. Ако може да го пъхне нещо под него… Младежът извади глава изпод креслото и опря нос в панела за управлението. Отлично! Сега да спечели още малко време…
	Тед почти не слушаше какво там боботи еднокракият в наушниците му, а отвори менюто, докосна с пръст необходимите редове и включи спаринга. „Корабите“ се видяха един друг, на радара възникна червената вражеска точка.
	— Слушай, Рет — сякаш между другото подхвърли младежът, — а как се запозна с Казака? Как се сдушихте?
	— Не е твоя работа — озъби се Манкс.
	— Заради парите или той просто не ти е оставил избор?
	— Млъкни!
	— Значи второто. — Тед включи „двигателя“, почака, докато отметката за загряване допълзи до нормата и хвана лоста за управление. — Ти затова се зъбиш по малко, а? Преструваш се, че той не те е уплашил, а те е помолил да му станеш пилот? А иначе се боиш да не го ядосаш наистина, ами ако ти откъсне втория крак? — Изтребителят плавно се откъсна от земята и полетя през атмосферата, постепенно набирайки скорост. Ех, все пак вееската е голяма работа, даже в орязан вариант! Тед дори би се съгласил да спи в нея, ако заради това да се вмести в каютата му, се наложи да изхвърли койката си.
	— Няма да ме ядосаш, разбра ли?! — заръмжа Рет. — А ако ме ядосаш, само ще започна да летя по-добре, така че даже не си мечтай! Хайде, давай, броенето започна!
	— Аха — за трети път каза Тед, натисна още няколко копчета, свали шлема, вдигна крак и с всичка сила ритна лоста. Той изпращя и се наклони. Наложи се да го досчупи с ръце.
	— Скапана работа — промърмори младежът, чувствайки се като извършил светотатство. Да се счупи щурвалът е кошмар за всеки пилот, а да се направи това нарочно… Манкс ще си плати за това!
	Тед пак се мушна под креслото, пъхна импровизирания лост под закрепването, раздвижи го и го натисна, усещайки, че малко по малко поддава, като се надяваше това да не е лостът. После отдолу се показа тънък лъч светлина и въодушевеният младеж удвои усилията си. Май пет минути вече бяха изминали и на Манкс едва ли ще му потрябва много повече време, за да съкрати разстоянието до изстрел. Ако Тед беше успял достатъчно да ядоса стареца, той няма да се досети, че на мушката му е не уплашен хлапак, а автопилот в режим на „хаотично отклоняване“. Между другото, много полезно нещо, ако си зашеметен от удар и трябва да спечелиш няколко секунди, за да дойдеш на себе си. Впрочем опитният пилот все пак ще свали врага, но Манкс вероятно ще иска да даде да се разбере на сополанкото и първо хубаво ще го подгони насам-натам.
	Цепнатината се разшири до десет сантиметра и повече не поддаде. Тед пъхна ръка в нея и трескаво заопипва пода в търсене на резе. Над главата му запищя аварийна тревога, а от лежащия на креслото шлем се изтръгна ликуващ вик, сменил се със злорадно бърборене. Манкс се наслаждаваше на отмъщението.
	Младежът стисна зъби. „Ако ме ядосаш, само ще започна да летя по-добре“, а? И да чупя също!
	Люкът с грохот падна, а след него с главата напред от кабината се изсипа Тед, одрасквайки хълбоците си даже под комбинезона. Младежът зашеметено тръсна глава и без да пуска лоста, се хвърли към втория тренажор, първо на четири крака, а после като излитащ самолет откъсна предното си шаси от земята.
	— Ха! Показах ли ти, сополанко! — тържествуващо изкрещя Манкс, измъквайки се от кабината… и веднага получи такъв удар по шлема с лоста, че мълчаливо се отпусна обратно.
	— Не, аз ти показах — с ненавист промърмори Тед.

	* * *

	Да мародерства беше противно, но необходимо. Комбинезонът на Ред беше по мярка на Тед, почти чист, а най-важното, че цветът му не беше ярък, а сивкаво-кафяв. Обаче бластерът… Младежът заподозря нещо недобро, веднага щом го взе в ръка. Прекалено лек, да, няма батерия! Или старецът нарочно я е извадил, опасявайки се пленникът да не се разбунтува и да не му отнеме оръжието, или пазачите са се пошегували и са я отмъкнали, когато Рет е оставил бластера без надзор. Обаче Тед все пак го взе. Пълнителят е нещо, което може да се намери, а самото оръжие е тежко и удобно лежи в ръката. В краен случай ще послужи за метален бокс.
	В джобовете се намериха само евтино сгъваемо ножче, пакет с тютюн, запалка и лула. Младежът повъртя последната в ръка, овладян от отмъстителни и неприлични мисли, но в крайна сметка просто я метна в кабината, заедно с робския комбинезон, за да не се въргалят на видно място и затвори купола. Нека сега Рет се упражнява в изобретателност и гъвкавост. Жалко, че няма с какво да го върже за по-голяма острота на усещанията.
	Тед излезе от мазето и внимателно спусна люка. В коридора беше все така тихо и пусто, ако не се смята киборга, неподвижно стоящ до вратата на спалнята. Изглежда, че през това време той дори не беше сменил позата си.
	„Кога изобщо спиш, гадино?“ — с досада си помисли пилотът. Киборгът вероятно ще го пусне вътре, но обратно няма да му позволи да излезе. Рет нали каза „той е с мен“, а не „той е свободен“. Значи Тед все още е със статут „пленник“. Добре, че поне не е „избягал пленник“, иначе DEX щеше да се хвърли да го улови или щеше да вдигне тревога. Но тъпата машина продължаваше добросъвестно да зяпа вратата, без да реагира на надникналия иззад ъгъла пилот. Макар че навярно го беше засякла преди да се приближи до същия този ъгъл.
	Тед почеса главата си и се показа целият в коридора. Втори изход от бараката нямаше, така или иначе ще се наложи да мине покрай киборга.
	DEX не помръдна, дори когато беглецът се спря срещу него, разглеждайки го внимателно.
	— Добър киборг — едва чуто прошепна пилотът, с усилие сдържайки се да не го потупа по рамото. — Умник, охранявай все така! А дали да не ми дадеш бластера си? Защо ти е на теб, ти и без него си достатъчно страховит…
	Младежът предпазливо се протегна към кобура, но ръката на киборга мигом падна върху него като назъбената дъга на капан.
	— Добре де, добре, аз и без това не го исках много! — Тиодор примирително вдигна ръце и се плъзна по стената покрай него.
	За огромно разочарование на младежа, столовата се оказа заключена отвътре. Тед се надяваше да открие там нещо по-хубаво от ечемичената каша. За охраната в килера се намираше и салам, и нормално кафе. Макар че в краен случай и кашата щеше да свърши работа, по-добре е от отровните листни въшки.
	Вратата на караулното, напротив, се оказа отворена. Полевите пазачи спяха в койките до стената отсреща, а тези на бараката гледаха порно, отпуснали се в кресла с гръб към вратата. И Тед погледа малко, подреждайки мислите си. Ситуацията беше някак идиотска. От една страна, той като че ли е свобода, може да отвори външната врата и да излезе, но после? Всички здравомислещи хора са бягали от плантацията сутрин, на пълен стомах, с нов филтър… И всички те са загинали, между впрочем.
	От друга страна, също е доста глупаво доброволно да се върне в спалнята. На сутринта ще се сетят за Манкс или той сам ще се съвземе и ще вдигне шум. Всъщност може и да не го направи, за да не излезе пълен глупак. Ще излъже, че куполът случайно се е затворил. Но вероятно ще намери начин да си го върне на Тед.
	— Чу ли новината? — лениво се обади един от пазачите, без да откъсва очи от вирт-прозореца. — Във втори участък хасите са изяли котарака.
	— Онази сива пакостлива гадина? — оживи се вторият бандит.
	— Аха. Вечерта, както обикновено, се въртял наоколо, оглеждал се кого да одраска по крака, а после се наежил, вдигнал опашка — и в гората. Момчетата твърдят, че уж го е повикала някоя котка, те също са чули нещо такова.
	— Абе да, откъде ще се вземе котка там?
	— Да не би да е избягала от „Шейтан“? Казака също си е взел котка за домашен любимец, кльощава, бяла.
	— От втори участък до лагера са седем километра, да са я изяли сто пъти по пътя. А със сигурност ли са хасите?
	— Да. На сутринта намерили само козина, половин опашка и нашийник. Летец щеше да го погълне цял, а смукачите щяха да оставят костите.
	По-нататък Тед не слушаше, защото забеляза до входната врата сандъка с използваните филтри. Него го взимаха сутрин, когато идваше новата смяна и го утилизираха вече в лагера. Майк казваше, че филтърът издържа шестнадесет часа, но когато пленниците се връщаха от плантацията, респираторите още работеха. Местното денонощие е около двадесет часа, за сън дават около шест, по-малко няма смисъл, в тъмнината е невъзможно да се работи. И още час за закуска и вечеря. Значи остават минимум три часа в резерв, плюс бонус от производителя — в инструкцията винаги пишат по-малък срок на годност, отколкото е всъщност, за да се презастраховат.
	Тед събра всички, натъпка ги по джобовете си и се почувства като богаташ. Навярно нито един крадец не се беше радвал така на тежката торбичка с диаманти или на древните пачки банкноти, както пилотът на купчината мръсни филтри. Сега те бяха много по-ценни от камъните и хартийките.
	Повече нямаше смисъл да седи в бараката, освен ако не иска да догледа филма. Младежът си сложи респиратора и неуверено пристъпи към вратата, като си спомни колко трудно тя се отваряше сутрин, скърцайки и жулейки пода с увисналото си крило. Даже ако я бута по милиметър, пак няма да избегне шума.
	А, да става каквото ще! Беглецът вдиша дълбоко и под съпровода на ужасния шум отмести резето, отключи и дръпна дръжката.
	— Какво, Рет, излизаш ли вече? — равнодушно викнаха от караулното.
	— Ъхъ — промърмори Тед, имитирайки дрезгавия глас на еднокракия пушач, изскочи от бараката, тръшна вратата, хвърли се зад ъгъла и замря, притиснат към стената.
	Вратата не се отвори, само ключалката щракна.
	„Е, и кой от нас е идиот?“ — тържествуващо си помисли Тиодор и погледна гората.
	Гората погледна Тиодор, и то съвсем не метафорично, а напълно реално, с разнокалибрени и светещи очи.
	„Изглежда, че все пак съм аз“ — унило заключи младежът и крадешком заобиколи бараката, държейки бластера пред себе си. Движещите се очи го следяха с неотслабващ интерес. Вариантът „да почукам, да се извиня и да помоля да ме пуснат обратно“ оставаше актуален и все по-съблазнителен.
	Щом подмина прозореца на караулното. Тед рискува да включи трофейното фенерче. От петното светлина под краката му тутакси побягна някаква паякообразна дребна твар, дявол знае отровна или не, през деня младежът не беше виждал такива същества. Не, сега не бива да влиза в гората. Ще го изядат като онзи котарак.
	Тед се натъкна на вратата и отначало изплашено отскочи, но после съобрази, че още не е успял да обиколи напълно бараката и това е друг вход. Малко по-нататък стоеше „Щурец“, на който явно беше дошъл Рет.
	Младежът влезе в кабината и бързо хлопна вратата. Светна към панела и погледна къде тук какво се включва. Дори дете можеше да управлява „Щуреца“, точно с такава идея го бяха конструирали, ако някъде в затънтено място или под обстрел загине шофьорът, на кормилото да седне някой от пътниците, даже до този момент да не е карал нищо по-сложно от тротинетка.
	Пилотът хвана със зъби фенерчето и пак разгърна картата, преди лягане скрита в чорапа му. От плантация на плантация можеше да се попадне само през гората, нямаше пътища между тях. А гората, както Тед се беше убедил по време на работа, беше твърде непроходима дори за толкова малка всъдеходна машина. Няколко часа ще се разходи из гъсталаците, а после акумулаторът ще се изтощи и на сутринта бандитите лесно ще намерят беглеца по следите.
	Може, разбира се, да тръгне по отъпкания път, който стига до вратата на лагера. Да излезе малко по-рано и да прескочи оградата (която всъщност я нямаше на плана, но Тед помнеше: цяла стена от триметрови колове, отгоре увити с бодлива тел). Приятелят на Алиса вероятно е тръгнал по този път. Интересно дали е успял да завземе някой катер? Надали, щом не се е върнал. А ако е открил дупка в охраната, то бандитите вече са я попълнили, за да избегнат рецидив. А може и точно заради това да са издигнали оградата.
	Оставаше още едно направление за бягство, през плантацията в далечната гора. Може тя да се окаже не толкова гъста или да излезе на следващото поле. Ами по-нататък какво? Дори ако успее да пропътува петдесет километра, да остане в загасналата машина до изгрева, да я изостави и да тръгне пеша, то после все пак ще настъпи нощ. Да се качи на някое дърво? Ами ако хасите могат да се катерят по тях? Или да се катери умее друг хищник? А и дървото може да е месоядно.
	Тед забеляза под съседната седалка обвивка от бонбон и устата му мигом се напълни със слюнка. Не, оттук не може да се измъкне нито пеша, нито на „Щуреца“. Катер или поне флайер… А най-добре военен изтребител, тип ВСК, само че истински и с пълен боен комплекс, за да унищожи това змийско гнездо.
	Младежът излезе от машината и без особена надежда се приближи до вратата. Каквото и да се намираше зад нея, нямаше връзка с основното помещение, отвътре Тед беше проучил всичко добре. А ако това е резервен вход, Манкс щеше да влезе през него, а не през основния.
	Ключ не беше нужен, вратата се отваряше и затваряше с три завъртания на кръстовидните дръжки от двете страни на крилото. Лъчът на фенерчето се плъзна по грубо скованите рафтове, затрупани с всякакви боклуци и се отрази от фара на втори „Щурец“. Гараж. Тед се разходи из него, светейки си. Ни храна, ни оръжия, само инструменти, резервни части за всевъзможна техника, купчина натрупан в ъгъла брезент и други непотребни вещи. Пилотът вдигна от масата един новичък блестящ лост, тип кози крак с оранжева дръжка и го завъртя, опреснявайки уменията си. Дали да не потроши двете машини от чиста злоба? И без това ще го убият, поне да има защо.
	Младежът провря края на инструмента под капака, но неочаквано замря и се ухили. Няма нищо лошо да се повтори една удачна идея!
	Тед пак излезе на двора, подплаши с фенерчето и бластера сгъстилите се по-близо до бараката сенки, влезе в „Щуреца“ и включи двигателя. В нощната тишина машината ръмжеше и стържеше с гъсениците си доста шумно, но пазачите едва ли щяха да застанат нащрек, нали Ред щеше да си тръгне с нея. А защо е в друга посока — ами може просто да прави завой около бараката.
	Щом „Щуреца“ стигна до края на плантацията, Тед отвори вратата и скочи. Машината нямаше автопилот, но тя бодро продължи почти по права линия.
	Младежът се върна в гаража. Приготви се да развали втория „Щурец“, но навреме се сети, че тогава бандитите ще започнат да го поправят, да се мотаят из гаража и да местят боклуците в търсене на нужните части. Не, нека по-добре да мислят, че беглецът въобще не е влизал тук, а щом е видял машината, веднага се е шмугнал в нея и е офейкал.
	Тед затвори вратата, пъхна се под брезента и се сви на кълбо, притискайки лоста към гърдите си. Както се казва, утрото е по-мъдро от вечерта. Пазачите ще потърчат насам-натам, ще зачеркнат беглеца от списъците и пак ще се успокоят. Може да опита да отмъкне някой пълнител отнякъде, а и кухнята да ограби, докато всички са на полето…
	Разочарованото лаене на хасите зад стената го приспа.

	* * *

	Изчезването на Тед развълнува цялата барака.
	Полина, която първа беше усетила липсата му, така се разтревожи, че като фурия налетя върху пазача:
	— Къде е приятелят ми?! Какво сте му направили?!
	Той, шашнат от устрема й, объркано отстъпи назад:
	— В какъв смисъл къде е? Как, няма ли го?
	Момичето прехапа език, но вече беше късно.
	Щом се убедиха, че в бараката наистина има недостиг, бандитите потърсиха отговор от киберстража. Той равнодушно докладва, че Рет Манкс е взел пленника със себе си. Пазачите тъкмо се успокоиха и се намери Манкс (той беше тръгнал по стъпките на Тиодор и беше разглобил втория тренажор). Това не му беше помогнало да избегне позора, тъй като в същия момент, когато вбесеният пилот с грохот изпадна през люка на дъното, на плантацията пристигна новата смяна. Пеша и много недоволна от този факт. На всяка плантация се полагаха два „Щуреца“ и двата вече бяха тук. По-точно само единият.
	Пазачите можеха и да прикрият липсата на един роб, но откраднатата машина ги накара да подскочат като попарени. Виновните, заедно с киборга, се качиха в оцелелия „Щурец“ и се впуснаха в гонитба по следите на гъсениците. След два часа успяха да намерят машината, но не и да я извадят. Ручеят, в който беше попаднала, само изглеждаше плитък. " Щурецът" се беше потопил във водата почти вертикално и се беше заклещил в каменното русло като в планинска цепнатина, навън стърчеше само около метър от него.
	Нямаше друг изход — наложи се да докладват за произшествието на Казака.
	В резултат работата на плантацията започна чак към обед, а и се състоеше повече в обсъждане на клюките. Въпреки вероятния плачевен изход от бягството, настроението на всички беше приповдигнато — вчерашните пазачи и Манкс се помъкнаха към лагера с такъв унил вид, сякаш мечтаеха да се окажат на мястото на събирачите на листни въшки.
	— Кучи син! Гнида! Алкуявец недоносен! — всячески ругаеха беглеца те. — И сам пукна, и нас ни прецака!
	Смъртта на пилота вече беше ненапразна.
	Приятелите на Тед, напротив, предпочитаха да вярват в най-доброто, нали тялото така и не беше намерено. Смущаваше ги само това, че младежът не беше споделил плановете си с никого. Макар че това беше за добро, на разпита пленниците с чиста съвест се кълняха, че нямат нищо общо. Дори киборгът не ги хвана в лъжа.
	— Очевидно Тиодор е трябвало да импровизира — заключи Вениамин, отсявайки всички слухове.
	— О, да, Тед го умее това! — с гордост потвърди Полина, все едно сама го е учила.
	Робите не бяха успели да съберат и по половин кило пиявици, когато притича размахващият радиостанция готвач, нещо съобщи на пазачите и на плантацията отново настана суматоха.
	— Хайде, излизайте от полето! Живо, живо, измитайте се оттук!
	Изплашените хора, не знаейки от какво да се боят, един през друг се хвърлиха към вратата на бараката. Вече на прага запъхтяният Михалич се обърна и успя да забележи далече в небето една блестяща сребриста точка, а в следващия момент го бутнаха в гърба и вратата се хлопна.

	* * *

	Като че ли всички бяха забравили за Станислав. Два пъти на ден открехваха вратата на килията му, за да пъхнат вътре чаша вода и чиния с ечемичена каша, изглеждаща така, сякаш вече е била изядена веднъж. Надзирателят не отговаряше на въпросите му, а в отговор на провокациите му злобно пуфтеше и тръшкаше вратата по-силно от обичайното. Развлечения се явяваха само вътрешната стена, към която можеше да долепи ухо и да послуша какво става в коридора (обикновено нищо) и пода, където капитанът от скука правеше коремни преси и лицеви опори до изнемога, като за седмица изпълни годишния си план за утринна гимнастика.
	Затова когато надзирателят, противно на навика си, широко отвори вратата и замахна с бластера си: „Излизай!“, Станислав не разбра веднага какво се иска от него.
	— Откъде накъде? — подозрително попита той.
	— Казака се върна и те вика на разговор — ухили се пиратът, на когото също беше омръзнало да се занимава с пленника. Честно казано, не се беше преуморил много, но все пак си беше бреме.
	Поведоха окования в белезници капитан по коридора и през хангара. „Космически мозъкояд“ стоеше на предишното си място. Явно Казака още не беше измислил какво да прави с него или на бандитите просто не им беше до него. Станислав разпозна „Шейтан“, чак когато влезе вътре, тъй като бяха сменили името и ремаркето му и сега ролкерът се наричаше „Метеорен пастир“.
	Каютата също се оказа позната. Особено куката на тавана. По пода имаше повече мръсотия, но масичката беше постлана с белоснежна покривка, върху която красиво бяха подредени няколко чинии с мезета, гарафа с прозрачна течност и дори вазичка с жълти цветя. Съдейки по единствения прибор, стоящ пред Казака, нямаше да хранят пленника с цялото това великолепие, а да го дразнят. Затова Станислав едва погледна масата, гнусливо стисна устни („Ама че гадости ядете тук!“) и въпросително изгледа търговеца на роби.
	Казака изглеждаше подпухнал и уморен, даже мустаците му бяха увиснали.
	— Е, Славик — с меден глас, зад който прозираше тиха ярост, започна той, — не ти ли доскуча тук без мен?
	— Без теб — не. А къде е моят екипаж? — Капитанът търсещо се огледа, макар че в каютата, освен Казака, се намираше само тъмнокосият киборг.
	— Нямам идея — равнодушно отвърна търговецът на роби. — Може вече да са пукнали, а може някой от тях още да мърда на плантацията.
	Станислав очакваше нещо подобно. Не известие за гибелта на приятелите му (ясно, че врагът отначало ще се опита да го унищожи морално), а че може вече да не се преструва на беден алчен търговец.
	— Тоест с добро вече няма да се разберем, така ли? — за всеки случай уточни той.
	— А как с добро да се разберем с теб, Славик? — огорчено въздъхна роботърговецът. — Ти, уви, си троянски кон… Всъщност знаеш ли защо ме наричат Казака?
	— Заради мустаците? — предположи капитанът.
	— Не. — Роботърговецът измъкна от пояса си един лазерен нож и живописно го сложи в средата на масата. — Заради това. Когато един лош човек много, много ме ядоса, аз го разполових надве с това нещо, от рамото до кръста.
	— С лазер всеки глупак може, я опитай с истинска сабя.
	— Ще опитам — зловещо обеща Казака. — Малко по-късно, щом разбера всичко, което ми е нужно. За кого работиш, мършо? За ченгетата или за Змиорката?
	— За никого — честно каза Станислав. — Имам честен бизнес.
	— Тогава какви са тези кораби, които от обед кръжат около Медуза, а?!
	— Нямам представа — не помръдна и с вежда капитанът. — Но новината е приятна, благодаря, че ми докладва.
	Роботърговецът опасно се зачерви. Когато човек свиква постоянно да му целуват задника, става фасулска работа да бъде изкаран извън себе си. През последния месец нервите на Станислав, напротив, се покриха ако не с броня, то поне с фибростъкло. Екипажът неуморно се грижеше за това любимият им капитан да е в тонус.
	— Закачи тази птичка на клончето — заповяда Казака. — Може там най-накрая да запее. — И понеже киборгът не се помръдна, бутна DEX-а и раздразнено уточни: — На куката!

	* * *

	За първи път Тед се събуди от многогласни ругатни малко по-встрани от вратата, там където преди стоеше вторият „Щурец“. Младежът с наслада изслуша посветената му епитафия, примижавайки на особено витиеватите места, за всеки случай смени филтъра и щом гласовете утихнаха, пак заспа.
	Втория път беглецът се събуди от глад, което много по-трудно можеше да игнорира. В гаража стана горещо, а под брезента и задушно. Въпреки сложената на покрива маскировъчна мрежа, той се беше нагрял под обедното слънце.
	Тед открехна вратата, огледа се, дотича до гората и под прикритието на храстите тръгна на разузнаване. За една седмица пилотът успя горе-долу да изучи местната фауна, кое може да пипа, кое не, а кое най-добре да заобикаля, ако не иска да получи изгаряне на половината глава като Бьорн. През това време на деня може да не се опасява от хищници, най-важното е да не се натъкне на киборга.
	За учудване на беглеца, в полето никой не работеше, плантацията сякаш беше мъртва. На бидона под навеса седеше безкосместо същество с размери като булдог, и също толкова дебело и криволапо. Първо на Тед му се стори, че то изобщо няма глава, но после животното я измъкна от бидона и замря, блажено примижавайки, а от роговия израстък под брадичката му капеше вода. Обикновено пазачите затваряха капака преди тръгване, за да не попадне нещо вътре, а този път или бяха забравили, или твърде много са бързали.
	На Тед също му се пиеше, но не се осмели да се приближи към бидона. От прозореца на караулното прекрасно се виждаше навеса, а вътре се мяркаха хора и от време на време се чуваше груб смях и звън на бутилки.
	На младежа му стана много обидно. Сега ли трябваше да избяга, точно преди почивния ден! Или даже преди празника, защото досега нямаше прекъсване на работата, събираха реколтата и в проливен дъжд, и в гъста мъгла, от която после всички открити части на тялото се зачервиха и обелиха. Какво ли празнуват там? Рождения ден на Казака? Поредния успешен обир? Доколкото Тед разбра по гласовете, днес на плантацията пак дежуреха Майк и дебеловратият садист с бръснатата глава от екипажа на „Шейтан“. Сигурно са донесли пресни новини и се хвалят.
	Тед искаше да се приближи по-близо до прозореца и да подслуша, но от бараката излязоха двама други пазачи (смехът и звънът не се прекратиха, явно Майк и дебеловратият пиеха с готвача), отвориха вратата на гаража и мърморейки, започнаха да монтират нова брава, с ключ, а после да местят боклуците, разчиствайки място. Казака беше прочел конско на хората си за немарливостта им и беше наредил оттук нататък двата „Щуреца“ да се заключват в гаража.
	Младежът унило ги наблюдаваше от храстите. Идеята да партизанства близо до бараката като Мося във вентилационната система, заплашваше да свърши по същия начин, както и с нещастния щурек. Не е трудно да разбие вратата с лоста, но на сутринта щяха да забележат, да разберат, че беглецът е някъде наблизо и да организират нападение или засада. Впрочем, достатъчно е просто да не го пускат вътре, след няколко дни сам ще замирише.
	Времето започна да се разваля. Отначало Оникс се гмуркаше от облак в облак, после се зарови в тях, като във възглавници и помръкна. Изви се вятър, в далечината започна да се гърми. От клоните предвкусващо закапа гъста сива слуз с гнил мирис. Трябва да се потърси убежище или да излезе на някое открито място — по-добре на главата му да се лее вода, отколкото неизвестната гадост.
	Пазачите приключиха с бравата. Единият си тръгна веднага, а другият, без да бърза, събра инструментите си в сандъче, занесе го в гаража и нещо очевидно го заинтересува там. При чистенето винаги се намира нещо интересно, прекъсващо го за неопределен срок, а даже и завинаги.
	Тед реши, че това е неговият шанс. Когато Михалич се занимаваше с някой технически чарк, около него можеше да се танцува и да се пее, той нищо нямаше да забележи и да чуе.
	Младежът се прокрадна към гаража, протегна се към дръжката, но открехнатата врата в същия миг оживя и се захлопна. Резето щракна. Явно бандитът знаеше, че има навик да се отплесва и реши да се застрахова.
	По покрива затропаха първите капки. Беглецът се намираше под тясната, около тридесет сантиметра, козирка. Когато вятърът се усилваше, дъждът плющеше не само под кръста му, а и в лицето му. Хайде де, излизай по-скоро, птиченце…
	Бандитът, не подозирайки за комитета по посрещането, в захлас се ровеше из гаража и нещо си свирукаше. Тед машинално се опита да познае мелодията и едва не пропусна друг звук. Някой се спъна в мократа трева, не падна, но гръмко изтропа и зашумоля с комбинезона си. Младежът тутакси се сепна, че не е чул как пазачът, който тръгна покрай тази стена, отваря вратата на бараката. Ами ако е ходил просто да се изпикае?!
	Беше късно да се крие в гората. Беглецът бързо се шмугна зад ъгъла, притисна се с гръб към стената и целият се обърна в слух. Дъждът на свой ред се обърна в порой. През шума на капките се чуваше само някакво загадъчно шляпане от гъсталака, сякаш някой ритмично натискаше бутало.
	Времето си вървеше, пазачът — не. Или се беше върнал в бараката, уплашен от времето, или също беше чул нещо и беше залегнал в засада зад другия ъгъл. Тед не посмя да тръгне право към него. Отстъпи назад и на пръсти тръгна да заобикаля постройката.
	В караулното продължаваха да пият и да бръщолевят.
	— Интересно дали скоро ще им омръзне?
	— Предишния път три дни не се успокоиха — лениво отвърна на готвача Майк.
	— Тогава бяха само два катера, а сега казват, че са се домъкнали пет корвети, а един щурмови крайцер виси на орбита.
	— Ами нека да си виси, ха! Щом търсят, значи нямат координатите. Накрая ще им омръзне и ще обърнат.
	Младежът най-внимателно се прокрадна под отворения прозорец, от който непоносимо миришеше на печено месо, премина вратата на бараката, зави зад единия ъгъл и надникна иззад другия. Въпреки дъждовната мъгла, дългата права стена беше видима от край до край и до нея нямаше никой. Дали не му се е причуло? Или някой в бараката е изтропал?
	Без да се отпуска, Тед дойде до края на стената и пак се оказа на прага на гаража.
	Само че сега него го украсяваше мокър, пред очите му размиващ се отпечатък от обувка.
	В първия миг пилотът се смая, а във втория по-здраво хвана лоста, заобиколи ъгъла и… отново видя дългата празна стена.
	Тед изстина, съобразил, че си има работа не с човек. Той не би могъл да се движи толкова бързо и безшумно. Къде е тази твар сега? Обикаля по втори кръг и всеки момент ще го настигне?!
	Младежът рязко се обърна, но там нямаше киборг. Той скочи върху беглеца от покрива и ако Тед в последната секунда не се беше отдръпнал от въображаемата опасност отзад, с това щеше да свърши всичко. А така успя само безнадеждно да замахне с лоста, но киборгът просто го хвана през средата и същевременно опря ножа в лицето на Тиодор.
	Лостът падна на земята с глух удар. Пилотът тъпо зяпна блестящия връх на острието, почти докосващ окото му.
	— Убит си — спокойно каза киборгът, сваляйки ножа.
	— Денка! — Тед позна приятеля си само по гласа, и то не веднага. Рижият беше пресипнал, беше станал кожа и кости, сплъстената му коса висеше на безжизнени кичури, през които като на звяр светеха хлътналите му очи. Което изобщо не попречи на пилота да стисне в прегръдка приятеля си. — Така си и знаех, че ще се измъкнеш!
	Ден потръпна и се отдръпна, сякаш никак не беше очаквал такава фамилиарност от приятеля си.
	— Какво ти става? — учуди се Тиодор, отпускайки ръце.
	— Всичко е нормално. — Рижият, въпреки думите си, протегна ръка и предпазливо попипа озадачения си приятел по обрасналата с четина брадичка. През последните дни Ден вървеше без респиратор, филтърът му се беше изтощил, и чак преди половин час се беше снабдил с нов. — Вече е нормално. А къде са останалите?
	— Михалич, док и Полина са затворени в бараката, а още с приземяването отведоха нанякъде капитана и повече не го видяхме — унило съобщи Тед. — Чакай, а къде тогава е истинският пазач?
	— Счупи се — лаконично отвърна киборгът, поправяйки стърчащия от пояса му трофеен бластер.
	— А няма ли резервна батерия?
	Рижият поклати глава:
	— И в тази има заряд само за седемнадесет изстрела. Вътре има ли още много мишени?
	— Какво? А, в смисъл бандити ли? Трима пазачи, готвач и киборг.
	— Останалите неутрални обекти ли са? Тоест пленници? — Ден вече горе-долу беше определил по звуците количеството на хората в бараката и разположението им.
	— Аха.
	— Малко.
	— Бандити или пленници?
	— Заряд. Вражеското укрепление притежава висок огневи и отбранителен потенциал, а ориентировъчният разход боеприпаси на единица противник е не по-малко от осем към едно. — Ден се улови, че пак говори със стандартни фрази, записани в програмата му, но след една седмица в боен режим му беше трудно да се пренастрои на човешки.
	— Хайде да подмамим още някого навън и да го пленим — предложи Тед. Той и сам разбираше, че охраната е въоръжена до зъби, а да се стреля през прозореца е много по-удобно, отколкото в него. — Ето например онзи, от гаража.
	— Хайде. — Ден с облекчение отстъпи командването на друг. Разбира се, да се вземат решения самостоятелно е интересно и достойно, но понякога това ужасно изморява. — А как?
	— Много лесно! — Тед, напротив, мигновено доби кураж. Партньор, който без излишни спорове приема правилата на неговата игра, но в същото време не му позволява прекалено да се увлече, беше идеалният вариант за него. — Качвай се пак на покрива.
	Пилотът се приближи до вратата на гаража, застана вдясно от рамката, за да го закрие отварящата се врата, почака киборгът да заеме изходна позиция и нахално почука силно.
	— За какъв…? — дочу се отвътре. — На всички съм раздал по един ключ!
	Тед почака половин минута и пак изкара с почукване на вратата няколко такта от победен марш.
	— Абе да ти…! Да ти изсъхнат ръцете дано! По тиквата си почукай! — Бандитът без страх (животните едва ли притежават такова чувство за ритъм, а чужди хора няма откъде да се вземат тук) отвори вратата и с недоумение се заозърта.
	Тед още веднъж почука, пазачът с ругатни пристъпи под дъжда, канейки се да нарита задника на шегобиеца зад вратата, — и след минута Ден вече изучаваше втория бластер.
	— И този е почти наполовина разреден — разочаровано каза рижият. — О, затова пък има резервна батерия.
	— Супер. — Пилотът най-сетне зареди своя бластер. — Е, сега съм готов да щурмувам даже и главния лагер!

	* * *

	— … А с този какво да правим? — чу Станислав, плувайки на границата между съзнанието и припадъка. Подът под корема му се люлееше, като ту ставаше стена, ту направо таван и го обземаше усещане за плъзгане и падане, от което му прилошаваше. Гласовете на негодниците звъняха в главата му като мухи в консервна кутия.
	— Хвърлете го при онова ченге — след кратка пауза нареди Казака. — Те нали уж са приятелчета, нека се простят за последно. Довечера ще продължим.
	„По дяволите, и Роджър е загазил“ — тъжно си помисли Станислав, чувствайки как го повдигат за яката и някъде го влачат.
	Влачеха го дълго. Капитанът вече почти беше загубил съзнание, но изведнъж със замах го бутнаха напред и надолу, или в някакво мазе, или просто от висок праг. Вратата се затвори и пленникът беше обгърнат от блажена тъмнина — припадай колкото си искаш. Само че Станислав полежа на студения, леко влажен под и със съжаление разбра, че започва да идва на себе си. Синините и драскотините го заболяха по-силно, мъчително му се прииска да иде до тоалетната, за да повърне в мивката и тутакси да се напие с чиста студена вода.
	Капитанът със стон се преобърна настрани. Стената се оказа съвсем близо и напрягяйки се, успя да седне и да се подпре с гръб на нея. Тъмнината всъщност не беше чак катранено черна, над вратата светеше малко кръгче, като нощна лампа в детска стая. Килията беше друга, не тази, в която Станислав вися една седмица. И не беше единична. До противоположната стена седеше и като от огледало (също така завързан и пребит) изпод вежди го гледаше… Вадим.
	— А къде е Роджър? — тъпо попита капитанът.
	— Какъв Роджър?
	— Ами Сакаи… Капитанът на патрулната корвета „Сигуре“…
	— А ти познаваш ли го? — напрегна се Вадим.
	— Има си хас… Ние не за пръв път работим заедно — криво се усмихна Станислав. Нито от Казака, нито от помощника му имаше защо да крие каквото и да било, освен „черната кутия“. Ами ако корабите над Медуза са обикновено съвпадение, а писмото до Роджър все още плува във вакуума, ненамерено от никого? Ако търговецът на роби разбере за него, веднага ще прати в онзи сектор десетина катери, за да го търсят. — Тоест той всъщност ми забрани да се свързвам с вас, но аз няма да позволя на всякакви копелета да похищават членовете на екипажа ми!
	Вместо отговор Вадим започна да псува — дълго, сочно и тъжно, и Станислав най-накрая схвана идиотската ситуация.
	— Чакай, значи ти също си ченге?
	— Не… Санта Клаус! — озъби се приятелят му. — За какъв дявол ми пълнеше главата с глупости на „Пазара“?
	— Аз на теб?! Че ти, мамка ти, не си затвори устата какъв страшен пират и роботърговец си! Аз едва се сдържах да не ти фрасна един по мутрата!
	— Даже не знам какво да мисля — усмихна се Вадим с разранените си устни, — дали да се обидя, че старият ми приятел толкова лесно е повярвал в падението ми или да се радвам на актьорското си майсторство.
	— Не е ясно кой на кого трябва да се обиди. — Станислав изплю събралата се в устата му кръв, вече му беше противно да я гълта. — А защо, по дяволите, ме канеше в „бизнеса“? Ама че вербовчик!
	— Исках да разбера колко дълбоко си затънал в това блато.
	— И какво разбра?
	— Ти също добре се беше вживял в образа — призна Вадим и приятелите, въпреки всичко, се разсмяха.
	— А къде сме? — Станислав се опита да стане и, уви, това дори му се удаде. Сега някак да може да седне обратно, внимателно, опирайки се на стената, защото му се появи гадното чувство, че ако рухне, ще се разбие на парчета.
	— В товарния отсек на „Шейтан“.
	— Така ли? Изглежда като някакво мазе, даже мирише на картофи.
	— Защото тук имаше точно картофи, аз самият помагах да ги разтоварят. А щом свършиха — бам по главата и на разпит. Оказа се, че Казака ме е разкрил още преди седмица и е останало само да ме хване…
	— А какво искаше от теб?
	— Опитваше се да разбере какво съм успял да открия, на кого съм предал данните и дали в шайката му има други внедрени агенти.
	— А ти какво успя?
	Увисна неловка пауза и Станислав решително я прекъсна:
	— Всъщност по-добре не ми разказвай. Навярно Казака нарочно ни е сложил заедно в тази килия, за да си обменим информация и после да я измъкне от онзи, който първи не издържи на мъченията.
	Приятелят му виновно се изкашля, защото съвсем не беше замълчал заради това. Капитанът благородно си придаде вид, че нищо не е разбрал и не се е обидил.
	— Хайде по-добре да си поговорим за нещо приятно — предложи той. — Как е жена ти? Какво дете ви се роди?
	Станислав веднага разбра, че не беше уцелил с темата, но беше късно.
	— Момиче… — нежно и тъжно отвърна Вадим. — Нарекохме я Василиса, Лисонка… Преди една година Марина полетя с нея на гости при майка си, а аз трябваше да се присъединя към тях след три дни, когато предам проекта си и се освободя… В сектор ЛО-76 корабът им бил нападнат от пирати.
	— Пленили ли са ги?
	— Опитали са се… Корабът е бил бърз, а екипажът млад и рискован… Решили са, че ще успеят да се засилят и да се гмурнат в червеевата дупка, но в последния момент са били уцелени от ракета, завъртели са се, настройките на скока са се променили… Това, което е излязло в съседния сектор след една седмица, приличало на парче използвана дъвка.
	— Много съжалявам — смутено промърмори Станислав, не си представяйки какво друго може да каже, за да не изглежда глупак и лицемер.
	— Тогава се пропих за един месец — продължаваше Вадим, също не желаейки да слуша недодялани съболезнования. — Мъртво пиян се домъкнах в участъка и направих скандал, че ченгетата само седят на задниците си и изяждат данъците ни. Фраснах в окото някакъв сержант, който се опита да ме изведе навън… Седях в затвора три дни. А после ми звъннаха и ми казаха: „Слушай, човек, ти и без това няма да се успокоиш — или ще се погубиш, или ще направиш някоя глупост, така че по-добре ела при нас, помогни ни да ядем от данъците…“ И аз отидох.
	— И какво, наяде ли се? — Станислав опипа с език левия си горен кучешки зъб. Дори да не падне, вероятно ще се наложи да се извади и да се сложи имплант.
	— До насита… Половин година работех по това дело, мъкнех се с всякаква паплач, търсех следи към големите риби… И ето, когато вече плътно задишах във врата на Казака, някой ме е познал и ме е предал. — Вадик се поколеба и неохотно добави: — Мислех, че си ти.
	— Не — отряза капитанът. — Обаче аз точно заради теб загазих. Ти ме препоръча на Казака и излиза, че си ме завлякъл с теб на дъното.
	— Много съжалявам — саркастично измърмори Вадим, облегна тила си на стената и затвори очи. — Нещо пак се отплеснахме… По-добре ми разкажи за дъщеря си. Избрахте ли й тогава подарък на „Пазара“?
	— Дъщеря? — разсеяно отговори Станислав, медитирайки върху раздвояващата се лампа. — Коя?
	— Ти няколко ли имаш? — с уважение уточни приятелят му.
	— Изобщо нямам нито една… А, за Полина ли питаш? Каква дъщеря ми е тя — горчиво се усмихна капитанът. — Макар че… Навярно може и така да се каже.
	— Осиновена ли е?
	— Блудна дъщеря… Както и целият екипаж. Хванаха ни заедно, мен ме държаха една седмица в единична килия, а тях ги пратиха на някаква плантация.
	— Сигурно да събират кнафове, такива едни паразити в тревата — съобщи Вадим. — В лагера от тях изцеждат полухраносмления сок, консервират го и го пращат на „черните“ фармацевти, а те го пречистват и обработват. Накрая се получава червен прашец и десет грама от него струват три хиляди единици. Казака вече започна полека да събира оборудване и да наема химици, иска сам да го пречиства. Получава се по-изгодно, отколкото да продава суровината.
	— А-а-а… Слушай, ти знаеш ли дали на тези плантации не е много опасно? Безпокоя се за момчетата си, Казака каза, че те вече…
	— Лъже — неубедително възрази Вадим. — Просто те плаши.
	— Аха — благодарно кимна Станислав. — Така си и мислех.
	Не се получи особено приятен разговор.

	* * *

	— Интересно, днес ще ни хранят ли? — унило попита един от пленниците. По покрива равномерно трополеше дъжд и повечето хора спяха, използвайки неочакваната почивка.
	— Защо не попиташ: „Интересно, с какво?“ — Бьорн се обърна на другата страна, погледна празния матрак и предпочете да легне по гръб.
	— Ама планът за реколтата не се провали по наша вина!
	— Да беше си припомнил и човешките права…
	— Какво толкова? Избягал един глупак… Останалите в какво са виновни?
	— Глупак си ти! — веднага реагира Полина и рязко седна на матрака, за да разгледа говорещия — слаб мъж, лежащ до вратата. — Мислиш, че ако безропотно работиш за тези негодници, ще заслужиш нещо? Ха! Все едно каквото си поискат, това ще направят с нас, както и да се стараеш да им угодиш.
	— Освен това работата въобще не е в бягството — подкрепи момичето Вениамин. — Явно нещо са съобщили на пазачите от базата, затова са прекратили събирането на реколтата.
	Пленникът сърдито изсумтя, но замълча.
	— Стрвмсе, вдх нщ в нбт прд дсе прбрм — неуверено призна Михалич. — Крб, србрст.
	— Кораб? — оживи се Полина. — Да не би полицията най-сетне да се е добрала до Медуза? Ура, търсят ни!
	— Нас отдавна ни търсят — сряза я Бьорн. — И все никак не могат да ни намерят. Сигурно Казака ги е засякъл още като са долетели и се е замаскирал както си трябва.
	— Значи трябва да им дадем някакъв знак!
	— Например? Да покрещим в хор?
	Вратата се отвори. Слабият мъж веднага се престори, че спи. В бараката влезе пазачът с бръснатата глава, огледа се и веднага видя Полина, която седеше на матрака и го гледаше предизвикателно.
	— Ела насам, котенце — нахакано нареди бандитът.
	Полина погледна зачервената му от пиене муцуна с мазно блестящи очи и радостното оживление мигом изчезна, както и цялата й храброст.
	Момичето скочи и отстъпи назад, но пазачът бързо я настигна и я хвана за ръката.
	— Пусни ме! — изпищя Полина, опитвайки се да се измъкне, но бандитът беше почти с цяла глава по-висок от нея и два пъти по-силен. Съпротивлението на жертвата го забавляваше и той просто стоеше и стискаше китката й, докато отчаяното момиче не го ухапа по пръста. Тогава пазачът изпсува, изви ръката й зад гърба и я помъкна към вратата. — А-а-а, помощ!
	Всички, особено жените, старателно отместваха погледи. В защита станаха само Вениамин, Михалич и със закъснение Бьорн, но пазачът извади бластера и зловещо попита:
	— Какво, някой да не би да иска да я замести?
	Пленницата замълча и наведе глава, разбирайки, че иначе разгорещеният от алкохола бандит просто ще застреля някой от приятелите й или дори всичките трима.
	Хилавият мъж отвори едно око и злорадно изпрати с поглед минаващото покрай него момиче: „Така значи, казваш, че няма смисъл да угаждаш на бандитите?“
	Полина вдигна глава и изправи рамене, също така безмълвно отговаряйки: „Те ще получат тялото ми, но не и душата ми!“, но май никого не убеди. За тялото също й свидеше много. Бръснатият изглеждаше дори не като изнасилвач, а като садистичен маниак.
	Той почти беше замъкнал Полина до караулното, когато насреща излезе Майк и тихо помоли:
	— Остави момичето.
	— Защо, жал ли ти е за нея?
	— Жал ми е — потвърди пазачът, но ореолът на благороден рицар твърде кратко засия над него: — Аз самият съм й хвърлил око.
	— А-а-а, това ли е пиленцето от новичките, за което ти ми разказа? — мръснишки се ухили бръснатият. — Ама ти не обичаш да са с белезници, а с добро тя няма да дойде с теб. Дай поне аз да се възползвам!
	Майк се заколеба, очевидно не желаейки да се кара с приятеля си заради такава дреболия. Бандитът вече се беше наканил да влачи Полина по-нататък, но момичето бързо възрази:
	— Защо? Ще дойда!
	Пазачите отново се втренчиха един в друг. Полина се надяваше, че те сега ще се сбият и ще забравят за нея, но бръснатият философски сви рамене, блъсна момичето към колегата си и прибра бластера:
	— Добре, забавлявай се. А аз ще ида да видя какво правят нашите майстори, че нещо се загубиха. Сигурно са си скрили по някоя бутилка в гаража и сега пият без нас, гаднярите…
	У Полина се появи недоброто подозрение, че пазачите просто играха на „добро и лошо ченге“, но нямаше къде да се дене. Този поне имаше дълга коса.
	— Ох, мамка му, как вали! — Бръснатият се приближи до вратата, погледна в прозорчето й и настръхна. — Нещо не ми се иска да излизам навън.
	— Ами не ходи, има кого да изпратим — равнодушно каза Майк. — А и Казака вече сто пъти каза да носим комуникаторите си.
	— Ама те не вършат работа до базата, а между нас за какво са ни? По цял ден висим в една и съща барака.
	— Тогава не се оплаквай. — Майк не се задържа в караулното, само взе едно одеяло от койката.
	В карцера сега беше по-уютно, отколкото в спалното помещение — прохладно и не задушно. Пазачът галантно даде път на „дамата“ и небрежно се поинтересува:
	— Гладна ли си? Мога да донеса бира и сандвичи.
	— Донеси — бързо каза Полина, не толкова умирайки от глад, колкото отдалечавайки „срещата“. — А шоколад нямаш ли?
	— Какво? — обърка се бандитът.
	— Шоколад — повтори пленницата с толкова тъжен и мечтателен глас, сякаш ставаше дума за диамантено колие или поне за палто от норки, заради които дори най-доброто момиче е готово на всичко. — Млечен… с лешници…
	— Добре, ще потърся — учудено се съгласи Майк. — На, застели го тук.
	Пазачът затвори вратата, а Полина остана да стои насред стаичката с одеяло в ръце, без да знае дали да плаче или нервно да се смее. Честно казано, при четенето на любовните романи за благородния пират и похитената от него девица ситуацията й изглеждаше в по-друга светлина. А тя, глупачката, даже се чудеше защо дамите толкова дълго се опъват, не желаейки да падат в обятията на синеокия (черноокия, зеленоокия, едноокия — за всеки вкус) негодник с абордажна сабя!
	Момичето въздъхна и мрачно тръсна одеялото, изтърсвайки потенциалните дървеници от него. Ръцете й трепереха, а коремът й се свиваше съвсем не от любовен копнеж. Плешив или дългокос, противен или симпатичен, вежлив или груб, пазачът си оставаше гаден, жесток и безжалостен изнасилвач.

	* * *

	Гръмотевиците се отдалечиха, небето изсветля, но пороят и не мислеше да спира. „Санитарният майстор“ от гъсталака, който натискаше буталото, се разработи още повече, преминавайки към по-голяма помпа за вакуум и отвреме навреме съпровождайки процеса с шумно скърцане. Така и не стана ясно дали това беше някакво животно или физическо явление.
	Тед не издържа, постави длан под течащата от края на покрива струя, дръпна респиратора и жадно преглътна водата.
	— Ех, как ми се иска да ям… — безнадеждно отбеляза той.
	— Да не предлагам варианта „да повърна храна“? — Ден се шегуваше, макар че неговите разработчици бяха предвидили такава възможност. Моделът на поведение на отряда киборги, когато бяха на мисия, беше изготвен на база колективните насекоми: разузнавачи, пазачи, доставчици на храна.
	— Не, защо пък? — криво се усмихна пилотът. — Веднага ми стана по-леко да търпя. А ти с какво се прехранваше в гората?
	— Различно — уклончиво отвърна навигаторът.
	Тед си припомни гъбките и предпочете да не пита повече.
	— Е, какво, ще се заемем ли с останалите пазачи?
	— Аха — разсеяно отговори Ден. — Да бягаме към гората.
	— Защо? Ей! — Тед без колебания затича след партньора си. Бягащият киборг беше твърде заразителен пример.
	— Защото един от пазачите се зае с нас — обясни рижият, вече клекнал зад дървото.
	— Къде? Никого не виждам.
	— Аз също. Но някой излезе от бараката. Върви от лявата страна на постройката. — Ден насочи бластера към ъгъла, иззад който трябваше да се появи мишената, но почти веднага го свали. — Спря. Обърна се на четиридесет и седем градуса и се задвижи бързо. Изчезна.
	— Излетя ли?
	Рижият укоризнено изгледа Тед.
	— Изчезна от детектора ми. Навярно ни засече и също се скри в гората.
	— Киборг? — уточни Тиодор, приглаждайки мократа си коса назад, за да не влиза в очите му. — И какво ще прави сега?
	— Базова тактическа програма — да се прокраднеш в тила и да изясниш с кого си имаш работа. Ако обектът е квалифициран като вражески и не притежава значително преимущество, да го унищожиш. Ако притежава, да отстъпиш и да докладваш на господаря.
	— Ама че гадория! — трезво оцени силите им Тед. — Можеш ли отново да го засечеш, щом се приближи?
	— Ще опитам. Дъждът и дърветата ми пречат.
	— Но на него също?
	— Вероятно. — Ден имаше някаква представа на какво е способна „седморката“, но не се беше сблъсквал в бой с такава.
	— А по-точно?
	— Четиридесет и два процента.
	Тед не успя да попита в чия полза. В дървото, към което навигаторът притискаше гърба си, долетя лъч плазма и отряза от ствола му огромно парче. Местната растителност изглеждаше като земната само по формата си, от разкъсаните съдове бликна зелена и сива течност и замириса по-скоро на изгоряла козина, отколкото на горяща дървесина. „Дървото“ се заклати, отпусна клони и се отпусна на земята в спирали като умряла змия. Вторият и третият изстрел също бяха предназначени за Ден, който като сянка се беше изплъзнал и от плазмата, и от падащия дънер, така че когато вниманието на стрелеца се насочи към Тед, него вече го нямаше на предишното място.
	Партньорите рамо до рамо залегнаха зад по-надежден камък. Лежащото дърво продължаваше да се спаружва, мъчително жвакайки с остатъците от сок в жилите си като агонизиращо животно. Ръката сама се насочваше към оръжието да го застреля, за да не се мъчи.
	— Къде е той?
	— Там — лаконично отвърна Ден. Но щом Тед се повдигна, за да погледне, рижият го хвана за колана и го дръпна назад. — Той със сигурност знае къде сме ние, а скоростта на реакцията му е два пъти и половина по-голяма от твоята.
	— Значи да седим и да чакаме, докато се добере лично до нас?!
	— Не. Остани тук, а аз ще го примамя настрани. Само не си помисляй да стреляш по него!
	— Защо?
	— Докато не представляваш заплаха за него, няма да те пипне. Аз съм приоритетната му цел. После ще се върне за теб.
	— Как пък не! — разяри се пилотът. — Той ще те убива там, а аз да седя в тила? Няма да стане!
	Ден мълчаливо отне бластера му и изскочи иззад камъка, преди Тед да се опомни. Приятелят му можеше да му се кара колкото си иска, но вероятността човек да оцелее в горска престрелка с DEX беше около 3,2%. При това под „човек“ се имаше предвид средностатистически боец от специалните части.
	Както разчиташе Ден, вниманието на „седморката“ се съсредоточи върху по-опасния противник. Плазмометът стреляше безшумно, единствено летящите осколки от камъни чукаха по дънерите, съскаше бързо угасващият от течността пламък и с трясък падаха отсечените клонки. Рижият стреля няколко пъти в отговор, но само разкри местоположението си и се наложи спешно да го промени. „Седморките“ можеха да изглеждат слабоумни автомати, изискващи точни заповеди стъпка по стъпка, но все пак не ги бяха програмирали да носят чай и правилно да масажират гърба на господаря си. DEX беше военна серия киборги и я бяха усъвършенствали именно в тази посока. „Седморката“ няма да отстъпи, докато не се убеди, че врагът е унищожен.
	Тед не се стърпя, погледна иззад камъка и разбра защо приятелят му го е „зарязал“. Киборгите се движеха толкова бързо и така изкусно използваха всякакви укрития, че човек едва успяваше да забележи тъмното петно, мяркащо се в струите на пороя. Не беше възможно да се прицели, можеше само да настрои оръжието в автоматен режим и да произведе редица изстрели в една линия. Два-три пъти така и край с батерията.
	Отстрани силите изглеждаха равни, но всъщност „седморката“ постепенно вземаше надмощие. Тя неумолимо се приближаваше към Ден, който все по-трудно се изплъзваше и на това отиваха всичките му сили. В края на краищата разстоянието между киборгите толкова щеше да се съкрати, че даже човек нямаше да пропусне.
	„Прекалено ниско ниво на енергия. Част от имплантите ще бъде изключена“ — безжалостно съобщи системата, извеждайки на екрана схема на тялото и очертавайки с червен цвят най-малко значимите, по нейно мнение, области. Ден имаше три секунди, за да избере други области или да отмени режима на икономия (обаче тогава със сигурност няма да излезе победител от битката, а ще пукне веднага след врага като изтощен кон).
	Поредното дръвче падна на две части, отрязано на метър от земята, а от другата страна на неговия пън се строполи тяло. Храсталаците почти напълно го скриха, но стрелбата мигом се прекрати. „Седморката“ изникна иззад дънера и уверено тръгна към пънчето, знаейки, че целта е победена. Останало беше само да вземе трофей за господаря.
	— Ден!!! — Непоносимо беше да се гледа как DEX-7 като лешояд се навежда над тялото на приятеля.
	Киборгът се обърна към гласа, вдигна ръката с плазмомета и сякаш се взриви отвътре, почти в упор застрелян отзад. Късчета от плътта и от комбинезона, заедно с лазерните лъчи, се пръснаха напред и настрани, а след тях в широка дъга задимяха и запъшкаха ранените дървета — бластерът беше изплюл по-голямата част от заряда си наведнъж.
	Когато Тед отново вдигна глава, до пъна лежаха вече две тела. Дъждът спря, сякаш го бяха спрели от превключвател, а гората придоби режещи очите яркост и контраст, сякаш пилотът най-сетне беше свалил запотените си очила. Само от дърветата още падаха капки, размазвайки ален ореол около неподвижните тела.
	Изстрелите от бластера бяха разрязали „седморката“ на две слабо свързани части, но Тиодор едва обърна внимание на този ужасен миш-маш и се хвърли право към приятеля си.
	— Рижи, как си?!
	— Се-ега-а-а… — Невредимият на пръв поглед Ден едва мърдаше езика си като мъртво пиян или полупарализиран. — Рестартирам се.
	Навигаторът произнесе последната дума вече с нормален глас, а после с едно плавно бързо движение седна и стана. Изтръска се от пръстта и треските и замислено каза:
	— Струва ми се, че разбрах защо Станислав Федотович не обича киборги.
	— И аз ви мразя! — от душа кресна пилотът. — Къде те уцели?
	Ден равнодушно повдигна дясното си рамо с димяща по краищата дупка в комбинезона. Изгарянето изглеждаше некрасиво, но не и сериозно.
	— А защо тогава падна?
	— Киборгът се смята за унищожен, щом активността на процесора му напълно се прекрати. Затова го изключих за няколко секунди. С цел да икономисам енергия — с непонятна за Тед ирония добави Ден. — Противникът се хвана.
	— А как тогава успя да стреляш?
	— Не знам — смути се рижият.
	Ден вече беше правил нещо подобно. По-точно, то беше станало против волята му, в битката за базата на Алианса, когато до него се беше взривила електромагнитна граната. Защитата му не издържа и системата започна рестарт, по време на който би трябвало киборгът да лежи в кома. Но Ден помнеше всичко отлично, дори успя да отговори нещо на Станислав Федотович, макар че тялото едва го слушаше. Процесорът все пак беше неотменна част от мозъка му, замествайки или стимулирайки някои участъци.
	— И ти още ще ни мътиш главите, че си просто едно оборудване? — изръмжа Тиодор. — Освен процесора имаш и мозък… Но не много! Дай си ми бластера, нещастнико!
	Ден покорно му протегна оръжието, но пилотът успя да размисли:
	— Всъщност по-добре да взема ей тази играчка.
	Тиодор се наведе към плазмомета, лежащ до останките на „седморката“, но в същия миг нещо така се впи в гърлото му, че му притъмня.
	— Не се приближавай до него — закъсняло го предупреди Ден, продължавайки да държи Тед за яката, докато пилотът не възстанови равновесието си.
	Окървавената ръка на „седморката“ напразно хвана въздуха и разочаровано падна.
	— Мамка му, аз си мислех, че е умрял! — поразено изхриптя пилотът.
	— Дори и ако е умрял. На някои модели им имплантират взривно устройство. Включва се, щом сърцето спре.
	Рижият протегна ръката си с бластера и хладнокръвно изстреля в гърдите на „седморката“ остатъка от заряда. Тялото галванично се изви като дъга и отново се отпусна. Ден почака няколко секунди, убеди се, че няма да последва взрив и вдигна трофейното оръжие.
	— Дръж.
	Тиодор неловко повъртя плазмомета в ръцете си.
	— Слушай, аз разбирам, че моментът не е подходящ и въпросът ми е дебилен, но… Не ти ли е трудно да убиваш киборги?
	— Трудно ми е — съкрушено потвърди рижият, разглеждайки дебелата „нула“ на индикатора за батерията на бластера. — Голям разход на време и боеприпаси.
	— Не, не в буквален смисъл! Ами, просто нали ти също си…
	— Не — отсече Ден, избирайки от двата други бластера онзи, в който беше останал повече заряд. — Аз се опитвах да разговарям с тях. Опитвах се да обменям информация. Безполезно. Или те наистина са машини, или… Мисля, че той не ми се е обидил.
	— Ами добре тогава — смутено измърмори Тед. — Хайде да измъкваме останалите бандити от бараката!

	* * *

	Горската битка мина незабелязано за пазачите. Прозорецът на караулното гледаше на другата страна, дъждът и гръмотевиците бяха заглушили звуците от стрелбата, а неизбежният при такава престрелка пожар беше потушен веднага.
	Партньорите се прокраднаха към прозореца и надникнаха един след друг. Караулното беше празно, а някъде зад стената, или в коридора, или в кухнята, шумно се караха. После до вратата се мярна пазачът с бръснатата глава, но не влезе вътре, а отмина нататък.
	— Да го застрелям ли през прозореца, щом се появи отново? — предложи Ден. — Ще мога.
	— Не, ще уплашим двамата други. Веднага ще съобщят в базата, а самите те ще залегнат или ще изтичат в спалното да вземат заложници.
	— Да почакаме всички заедно да се съберат в караулното?
	— Ами ако не се съберат? — Ако пазачите са пратили киборга на разузнаване, то вероятно вече са нащрек и едва ли ще се върнат да си допият. — Трябва да проникнем вътре и то колкото се може по-скоро.
	— Номерът с покрива няма да мине тук. Над прага има прекалено дълга козирка, а във вратата има прозорче, през което се вижда кой чука.
	— Отлично. — Респираторът скри палавата усмивка на пилота, но не и хищно заблестелите му очи. — Дръж плазмомета и да идем да одерем някой пазач.
	— Вероятно ще ни е по-удобно с нож — поколеба се Ден.
	Тед се задави от смях и за всеки случай взе плазмомета обратно. Май в някои случаи наистина е по-просто да разоръжиш приятеля, отколкото да губиш време за обяснения. Сам ще разбере скоро.
	Пазачът с бръснатата глава, мърморейки, излезе от столовата. Глупавите игри на колегата вече му бяха писнали. Човек може да си помисли, че Майк се кани да се жени за тая мадама! А сега той няма с кого да се позабавлява и няма какво да хапне…
	Бандитът се сепна и се обърна към вратата.
	— Ей! Отворете, моля ви! — приглушено се донесе зад нея. — Предавам се! Тук е мокро, страшно и съм много гладен!
	Пазачът предпазливо надникна през прозорчето и бързо откри причината за такава съзнателност. Зад гърба на беглеца, извил ръцете му зад гърба и допрял плазмомет до слепоочието му, стоеше киборг. Главата на пилота закриваше лицето на DEX-а, но кой друг може да стои там в служебен комбинезон и без респиратор?
	— Какъв гост си имаме! — възхити се бръснатият, бързо отключвайки вратата. — Влизай, боклук, откога те чакаме!
	Тед прекрачи прага с виновно наведена глава, но когато пазачът, без да бърза, с вкус се накани да го удари в корема, блудният роб внезапно се изправи и го изпревари с кроше в челюстта.
	Обаче не успя да нокаутира такъв здравеняк с един удар. Бандитът издаде задавен звук и отстъпи, не толкова зашеметен, колкото изумен.
	— Ей, ама ти не…
	Тед не го дослуша, защото видя как от столовата с любопитство се подаде готвачът.
	Готвачът също ги видя, пребледня, изохка и се метна обратно.
	— Ден, довърши го тоя! — извика пилотът, заобиколи бръснатия и се хвърли в гонитба.
	Киборгът и пазачът озадачено погледнаха след него, а после се втренчиха един в друг. Ден оцени ситуацията и свали плазмомета. Стрелбата в тясното дървено помещение можеше да доведе до нежелани последици, а противникът му все едно нямаше да успее да извади бластера.
	Бандитът разбра този жест другояче.
	— Е, какво, ще играем честно ли? — злорадо уточни той, разкрачи се широко, загледа лошо и започна да загрява, размахвайки юмруци.
	— Аз всъщност съм боен киборг — вежливо съобщи Ден. — Така че по-добре се предай веднага.
	— Давай, лъжи още! — презрително изсумтя бръснатият, който окончателно се убеди, че врагът го мами — киборгът нямаше да почне да разговаря с противника си. — Е?!
	Рижият сви рамене и изкопира позата му. Това, което киборгите със сигурност не правеха, е да пречат на хората да се заблуждават.
	Ако готвачът беше съобразил първо да заключи вратата на столовата, щеше да има шанс да дотича до масата, където лежаха бластера и радиопредавателя му. Обаче него го бяха назначили за готвач, точно защото не ставаше за нищо друго. Даже се спъна на равното, защото краката му се заплетоха от страх. Тед като ястреб пикира на гърба му, нахално го мушна с пръст между лопатките и заповяда:
	— Предай се, иначе ще те застрелям!
	— Предавам се, предавам се! — с облекчение заблея готвачът, който не се надяваше така лесно да се отърве. Съдейки по лицето на противника, кулинарният геноцид изискваше жестоко отмъщение.
	Тържествуващият пилот отне бластера му и ръчкайки пленника с него, успя точно за кулминацията на „битката“. Бръснатият нападна киборга като бик тореадор. Ден го пусна плътно до себе си, мълниеносно отскочи, хвана го, дръпна и Тед потръпна от разнеслия се звук, а след него и вик.
	— Ето значи как изглежда това отстрани! — промърмори той и се отвърна, мръщейки се.
	— А? — неразбиращо вдигна глава рижият.
	— Нищо, нищо, продължавай, не се разсейвай.
	Пазачът пак изкрещя, Ден беше по-хуманен от „седморката“ и със следващото дръпване върна костта на мястото й.
	— Това нищо не е — пренебрежително отбеляза пилотът. — Да беше видял как той троши яйца! Къде е Майк?
	В отговор бръснатият само заръмжа от болка и ненавист, но впечатленият готвач страхливо заекна:
	— В карцера, с момичето!
	Партньорите се спогледаха и синхронно, с един удар, уговориха пленниците малко да дремнат на пода.
	— Вратата навън или навътре се отваря? — в движение попита Ден.
	— Навън!
	— Аха. — На последните метри киборгът прибави скорост и с мощен ритник изби вратата.
	— И защо въобще попита? — поинтересува се Тед, гледайки стърчащата изпод вратата ръка с шоколадено блокче в нея. Съдейки по омачканата обвивка, продуктът беше дефицитен и се беше наложило да бъде извоюван.
	— Да преценя силата и точката на удара — сериозно отвърна рижият. — Поли, добре ли си?
	— Денка! — Момичето излетя от ъгъла и с радостен писък увисна на шията на киборга. — Ти си жив!
	— Аз също съм жив — засегнато напомни Тед.
	Полина охотно целуна и него по бузата.
	Вратата, върху която стояха приятелите, слабо замърда и застена, привличайки вниманието им.
	— По дяволите, някак ми е неловко пред човека — съчувствено отбеляза момичето, клякайки и поглеждайки под вратата. — Той се стараеше, намери ми шоколадче, а вие го смачкахте като палачинка…
	— Какво?
	Полина обясни.
	— И този идиот повярва, че ти с радост ще му се отдадеш за едно шоколадче? — ококори се Тиодор.
	— Ти нали вярваш, че момичетата го правят за чаша кафе — ехидно му припомни Полина.
	— Не е вярно, там имаше и билет за атракциите в лунапарка!
	— Друго да не е, но атракции и тук имаше предостатъчно. — Момичето вдигна ръка и дръпна ръкава си, показвайки синините на китката си.
	През това време Ден скъса опаковката на шоколада и веднага отхапа половината.
	— Вкусен е — забеляза той.
	— Ей, Майк за мен го донесе! — сепна се Полина.
	— Ама ти не му даде — справедливо отбеляза Тед. — А Ден му даде. С вратата по тиквата.
	Рижият сговорчиво протегна огризката на приятелката си, но тя, преглъщайки слюнката си, поклати глава, разбирайки, че киборгът ще използва много по-ефективно тези калории.
	— Някъде там под вратата има и сандвичи — съобщи тя.
	Честно казано, това беше много по-тежък довод да проявят хуманизъм и най-после да освободят нещастния Казанова.
	— Кафи „благодаря“, фе уфпяха наффреме — злорадно го посъветва Полина, давейки се с незаслужения, но ужасно вкусен сандвич. — Фе инафе фсялата барака фтяхме да ффкачаме върху фтеб!
	Майк простена нещо непонятно, но едва ли благодарно. Без да настоява, Ден го хвана за крака и го повлече при останалите бандити, а после отиде да събере лежащите отвън. През това време Тед намери сандъка с белезниците и скоро окованите пазачи един до друг лежаха в карцера, полека идвайки на себе си. Чувството беше много неприятно и обидно.
	— А какво ще правим с вратата? — Ден се опита да я постави на място, но тя тутакси отново падна вътре. Този път не напълно, защото киборгът успя да я хване, а на бандитите, които изкрещяха в един глас, равнодушно каза:
	— Извинете.
	— Сега ще извикаме Михалич, той бързо ще я оправи. — Тед се отправи да пусне работниците.
	Ден остави вратата и тръгна след приятеля си. Ами ако още нещо трябва да се избива? Полина остана да караули бандитите, така самоуверено размахвайки бластера, че вратата вече не им се струваше най-лошият вариант.
	Странните звуци в коридора бяха привлекли вниманието на затворените в спалното помещение хора, затова не се получи пълна изненада. Вярно, че пленниците очакваха да видят по-скоро полицаи или пазачите, а не „загиналия“ беглец, заедно с подивял киборг и вместо с ликуващи викове ги посрещнаха с напрегната тишина.
	— Какво е това? — стъписано попита Бьорн, гледайки покрай Тиодор. Рижият успяваше да не гледа никого, но при това на всеки му се струваше, че киборгът наблюдава именно него и във всеки момент ще стреля, ако усети заплаха. Всъщност точно така си беше.
	— Това е кой, а не какво — гордо го поправи пилотът. — Запознайте се с моя колега Ден!
	— А… Мм… — Миньорът не можа да измисли как да реагира на това, но най-сетне разбра главното: — Излиза, че ние сме свободни?!
	Тед скромно кимна и в следващия миг пленниците с радостни викове се хвърлиха към него, заобиколиха го и го запрегръщаха го един през друг, питайки какво се е случило.
	Ден отстъпи, за да не им пречи, а после направо се обърна и се отдалечи.

	* * *

	Когато еуфорията утихна, бившите пленници обходиха бараката, разбиха склада и сейфа с филтрите, назначиха караулни, набързо хапнаха и отново се събраха в спалното на съвет.
	— Утре ще дойде нова смяна — загрижено каза Бьорн. — И което е още по-лошо, старата трябва да се върне в базата. Иначе тук ще изпратят наказателен отряд, а ние имаме само шест бластера, седемнадесет резервни батерии, полуразреден плазмомет и остарял модел киборг.
	— Остарял? — възмутено измърмори Полина, но Михалич й изшътка, сега не беше време да бъде толкова придирчива към думите, макар и обидни.
	— Може да направим засада край пътя — предложи един от миньорите. — Ще стреляме по гадовете, щом доближат плантацията.
	— На киборгите не им е необходим път, те ще минат през гората и ще ни атакуват от различни страни — възрази Тед.
	— А ако ние самите атакуваме?
	От всички страни се дочу нервен смях и мъжът обидено уточни:
	— Съседната плантация! С четирима бандити можем да се справим.
	— А киборгът?
	— С киборга нека се оправя този киборг тук. Все някак е победил нашия.
	— Просто му провървя — отсече Тед. — Прекалено е рисковано да повтаря този номер.
	— А теб какво те засяга? Нека DEX да рискува.
	— А ти самият не искаш ли да побягаш малко от „седморката“? Не?! — ядоса се пилотът.
	— По-добре помислете как ще се доберем до онази плантация — прекъсна зараждащия се спор Бьорн. — През базата или пеша през гората?
	— Девет километра — свери по картата Тед. — А там вече се стъмва.
	— Може да си починем и рано сутринта да тръгнем.
	— До смяната или след нея?
	— Ще трябва да вървим три часа — пресметна Бьорн. — А може и четири, в гъсталака не може да се върви много бързо, там и без хасите има какви ли не хищници. Докато дойдем, ще са открили, че ни няма и ще ни чакат.
	— Мда, май наистина няма да стане — предаде се авторът на идеята. — Налага се тук да заемем позиция. Да направим барикади от дървета, да укрепим вратите…
	— А ако хвърлят гранати по нас?
	— Почакайте — вдигна ръка Вениамин, привличайки вниманието, — а защо изобщо трябва да се сражаваме с тях?
	— Точно така — подкрепи го нервен глас от задните редици. — За какво ни е този глупав бунт? Все едно не можем нито да избягаме оттук, нито да завземем базата! Нека да предадем инициаторите на Казака и всичко да приключи.
	— Какво?! — в един глас извикаха Тед, Полина и още няколко души. Момичето не можа да види кой е толкова малодушен, но не се съмняваше, че е онзи хилав човечец.
	— Никого няма да предаваме — твърдо възрази Бьорн, гледайки с упрек доктора. — Стига ни, че вече веднъж се предадохме и ето какво излезе от това. Пак умираме един след друг, но сега като роби.
	Тед одобрително се усмихна. Очевидно беше успял все пак да оживи вече почти сломения миньор.
	— Не, вие не ме разбрахте! — побърза да се оправдае Вениамин. — Имах предвид, че забравихме за полицейския флот! Нали той вече е тук, трябва само да привлечем вниманието му. Според мен, това е много по-разумно и реалистично, отколкото сами да вземем оръжие в ръка.
	— А ако това не е полицията, а друга банда? Конкуренти на Казака?
	— Е, и какво? — подкрепи доктора набитият мъж, досега мълчаливо стоящ до Полина. Сега той най-сетне дочу една добра идея, достойна за гръмкия му и убедителен глас. — Колкото повече се убият едни други, толкова по-малко ще останат за нас.
	— А как да привлечем вниманието им? Със сигнални ракети?
	— В караулното май има няколко в един сандък — спомни си Бьорн. — Обаче подозирам, че охраната ги е държала, точно за да уведоми базата в случай на извънредно произшествие. Ако ги изстреляме, ще дойдат да ни накажат преди полицията.
	— Защо? Корабът ще се приземи по-бързо, отколкото „Щурците“ пристигнат.
	— Да, но ако лети недалеко и рискува веднага да се приземи. А ако стреляме наслуки в небето, със сигурност ще се издадем.
	— Нужно ни е нещо, което да се вижда отгоре, а отстрани не — пак се обади набитият. — Дали да не запалим огньове? Например във формата на триъгълник или на звезда?
	— Навън са само блата и изглежда, че пак се кани да вали. Разбира се, може да опитаме да запалим клоните с плазмомета, но жалко за заряда, и без това не е много… А ще се вдигне и пушек, ще замирише, и ако вятърът го отнесе към базата…
	Тиодор се опита да си представи себе си на мястото на полицейския пилот, уморено вглеждащ се в монотонния сиво-зелен пейзаж от височина два-три километра. Какво може да разгледа оттам? Постройките? Но бараката, дори без маскировъчната мрежа, е тъмна и стои на малка полянка, губеща се сред океана от листа. Ако беше насред полето и намерят отнякъде ярка боя…
	И тук пилотът се сети:
	— Слушайте, нека да отъпчем в средата на плантацията международната дума от три букви!
	— Коя? — подозрително уточни Полина.
	— SOS, разбира се! А ти какво си помисли?!
	— Станислав Федотович също си мислеше, че ще напишеш на борда „Комета“.
	— Няма база за сравнение! — измърмори Тед, смутен от дружния смях. Само екипажът знаеше тази история, но останалите се бяха досетили от контекста. — Ще те назначим за главен отъпквач и ще пишеш каквото си искаш!
	— Копач — поправи го Полина. — Тези храсти са неубиваеми, трябва да се изкореняват с лопати.
	— А има ли лопати? — оживи се Бьорн.
	— В гаража има купища всякакви боклуци. Може да не ги изкореняваме, а да ги режем с ножове или клещи някакви.
	— А хасите?
	— Ще подкараме „Щуреца“ с включени фарове и ще вземем всички фенери и бластери. Едната смяна ще копае и реже, а другата ще отпъжда хищниците. Те няма да посмеят да нападнат такава тълпа.
	— Обаче полицията ще може да види надписа чак на сутринта, когато се съмне.
	— Нищо, важното е да свършим работа до идването на охраната. Всъщност може наистина да се предадем! От земята няма да се вижда надписа и ще скрием отрязаните храсти.
	— Но няма да предадем инициаторите — побърза да добави Бьорн. — Ще кажем, че отново са избягали в гората.
	Докато събранието оживено разработваше плана, уточнявайки детайлите и разпределяйки ролите, Тед се сепна и шепнешком попита Полина:
	— А къде е Ден?
	— За последно го видях в караулното. Каза, че тук не е необходим и по-добре да иде да си почине, докато всичко е спокойно. — Момичето се изкиска: — Бьорн се опита да го накара да охранява пленниците, но Денка с каменно лице заяви, че ползвателят не е идентифициран и затова трябва да му съобщи кода за достъп. С три опита. Бьорн не посмя да попита какво ще стане след третия и сега там пази някакъв мъж.
	— Аха, рижият е в своя репертоар — криво се усмихна пилотът и започна да си проправя път към изхода.

	* * *

	Тиодор намери Ден в кухнята и честно казано, в първия момент трепна и отстъпи. Заради трофейния комбинезон му се стори, че това е пазач. Киборгът стоеше с гръб към вратата, преглеждайки съдържанието на рафтовете с продукти и постепенно нареждаше на масата редица от буркани и пакети.
	— Е, какво решихте? — равнодушно попита той, щом приятелят му се приближи.
	— Ще сложим охрана и в средата на плантацията ще напишем послание с отрязани храсти, което да се вижда от орбита.
	— Добра идея.
	— И още как! Сам я измислих. А ти защо избяга?
	— Просто излязох, за да не нервирам хората. — Последно от рафта Ден свали една еднолитрова купа и започна да смесва в нея нещо странно. Чаша захар. Чаша сухо мляко. Няколко лъжички нишесте. Самозагряваща се консерва с месо, която навигаторът отвори, но изсипа в купата само мазния бульон.
	— Какво правиш? — не издържа Тед, когато Ден сложи там лъжица сол, а после и лъжица сода.
	— Храносмес — лаконично отвърна киборгът, доля в купата вода и със същата лъжица я разбърка до консистенцията на течна сметана. Не беше намерил фабрична „DEX maxi“ или поне „DEX optima“ и се наложи самостоятелно да изготви състава й.
	— Не е ли по-добре ечемичена каша?
	— Тя има ниско КПД. Става за поддържане на формата, но аз трябва колкото се може по-бързо да я възстановя. — Рижият отпи от купата.
	„Не е кондензирано мляко“ — разбра Тед по лицето му. Обаче ако имплантите пак дезертират в самия разгар на битката, ще е много по-неприятно.
	Лежащата на масата радиостанция взискателно запищя. Младежите замълчаха и няколко секунди я гледаха като омагьосани, а после Ден предпазливо, като тиктакаща бомба, я приближи до ухото си, натисна копчето и с неочаквано чужд груб глас каза:
	— Слушам.
	— Какво слушаш, Винт?! — излая радиостанцията. — Защо пропуснахте контролното установяване на връзка?
	— Такова… — „Пазачът“ сочно, заразително се прозя и извика същата реакция не само у потресено гледащия го Тед, но и у далечния си събеседник. — Поспахме малко.
	— Пияни сте, така ли? — с досада уточни свръзката.
	— Да ти дъхна ли?
	— Не лъжи, знам я аз вашата компания! Е, нормално ли е всичко там?
	— Ами да, що?
	— Що, що, ако това се повтори още веднъж, ще викаш „що“ на шефа, ясно ли е?
	— Ясно — промърмори Ден. — Край.
	Киборгът изключи радиостанцията и внимателно я постави на предишното й място.
	— Уау, не знаех, че можеш така! А мен можеш ли да имитираш?
	— Мога — кратко отвърна рижият и пак хвана купата. Възхищението на Тиодор изобщо не го поласка. Ако по-рано Ден криеше от собствениците си човешките си способности, то сега се стараеше да не изтъква кибернетичните. По-добре щеше да е, ако Тед не беше чул нищо. Възторгът си е възторг, но все пак между приятелите възникваше леко неприятно отчуждение.
	Радиостанцията отново запищя и по неволя се наложи да повтори фокуса.
	— Слушай, Винт, имаш задача от шефа! Онова момиче от „Мозъкояда“, капитанската щерка, още ли е жива?
	Тед мигом стана сериозен, приближи се и наостри уши.
	— Май да, Майк днес се забавляваше с нея.
	— Отлично, вземете я утре със себе си.
	— Що?
	— Сега Казака обработва баща й, пък той излезе костелив орех. Може да запее по-весело, ако тя е там.
	Младежите разтревожено се спогледаха.
	— Мислех, че отдавна сте се разправили с него — бавно, внимателно подбирайки думите си, каза Ден.
	— Не, чак сутринта започнахме, нали шефа го нямаше, беше на лов за втората гнида.
	— И как е той сега?
	— Ами както обичайно. Затворил се е в каютата и пише гениалните си мемоари — изхили се свръзката. — Шилото вече му занесе втора бутилка, казва, че не е в настроение, по целия под се въргаляла скъсана хартия.
	— Аз питах за пленника. Какво му е направил Казака?
	— Да-а-а, Винт, вие наистина не сте пияни — убедено каза бандитът. — Там сте се напушили или направо сте се набоцкали! Утре ще дойдеш и сам ще видиш, ако остане нещо от него. Важното е да не забравиш за момичето! Даже ако не потрябва, ще измислим какво да правим с нея.
	Прекалено подозрително беше да продължава с въпросите.
	— Добре, ще я доведа.
	Ден затвори и невиждащо се втренчи в масата като изключен. Тед, напротив, сочно, но уви, безпредметно псуваше Казака и шайката му, докато рижият не се сепна и не протегна ръка към приятеля си:
	— Дай ми няколко филтъра, моля те.
	— Защо?
	— Ще ида в базата. Не знам какво господарят иска от Станислав Федотович, но колкото повече Казака пие, толкова по-лошо контролира агресивността си. А ако и писането не му върви…
	— Разбрах — прекъсна го Тед, — но защо да ти давам филтрите? Нека са в мен. Сега само ще ида да изпрося един резервен пълнител от Бьорн.
	— Тед, това е прекалено опасно.
	— Именно — снизходително каза пилотът, намеквайки, че изобщо не се съмнява кой кого ще прикрива.

	* * *

	Бьорн даде пълнителя, макар че се опита да разубеди приятеля си от „глупавата идея“.
	— А ако бандитите ви хванат?
	— Няма страшно, аз нали още вчера „избягах“, а Ден пък дойде съвсем неочаквано. Никой няма да ни свърже с вас, не се бой.
	— Ако имаше опасност да изложиш на риск плантацията, изобщо нямаше да те пусна — отсече миньорът. — А не може ли просто да изчакате полицията?
	— Не може — сериозно каза Тед. — Там е нашият капитан и до сутринта може да го съсипят. В смисъл, да не издържи.
	— А ти самият не се ли боиш да не те съсипят?
	— Той щеше да дойде за нас.
	— Това ми е ясно — въздъхна Бьорн. — Но виж каква е работата… Ти напълно ли контролираш тази „шесторка“? — Миньорът с неприязън изгледа Ден, който равнодушно допиваше „храносместа“.
	— Аз не го контролирам — възмути се Тед. — Той ми е приятел.
	— Аха… — Бьорн се напрегна още повече. — Тоест ти имаш само право на управление, така ли? А кой е записан като основен господар? Откъде изобщо се е взел той при вас?
	— Какво значение има?!
	— Абе тук един човек от старите кучета, късметлия, ме убеждаваше, че преди половин година е виждал този киборг с Казака. Е, за мен всички те изглеждат еднакво, но Питър се кълне…
	— Припознал се е — отсече Тед. — Вървете да режете храстите, ние тук сами ще се оправим някак.
	— Добре, ти си знаеш. Успех! — Миньорът още веднъж подозрително изгледа DEX-а, нищо особено не видя и разочаровано се отдалечи.
	Не се сбогуваха с приятелите, за да не започнат да ги разубеждават, да искат и те да дойдат или да се безпокоят. Нека спокойно да работят, а когато се сетят за тях, Бьорн на първо време ще ги „покрие“, като излъже, че ги е пратил да караулят.
	До базата решиха да вървят по пътя. По-бързо и безопасно е, а ако там има сложена камера, киборгът ще я засече. Ръмеше дъжд, тъмнината беше непрогледна. Широчината на пътя позволяваше да вървят един до друг, но Ден веднага тръгна напред и в средата, така че не остави избор на приятеля си, на когото не му се искаше да върви сред излизащите извън коловоза клони (а клони ли бяха въобще?). Киборгът се движеше бързо и безшумно. Тед осветяваше пътя си с фенерчето, но въпреки това няколко пъти се спъна, последния път с такъв шум, че Ден се огледа и пилотът успя да забележи, че очите му светят в червено.
	— Приличаш на вампир — с насилен смях забеляза Тед.
	— Инфрачервено осветление. — Киборгът веднага се извърна. — Щом се приближим до базата, ще го изключа, за да не ни издаде.
	— Или да го направиш по-ярко за целите на психическата атака?
	Ден премълча, явно не желаейки не само да се шегува, но и да разговаря.
	— Не се сърди на Бьорн — виновно го помоли Тед. — Той просто е видял на какво са способни киборгите на Казака и сега се бои от всички.
	— Не му се сърдя.
	— Ами да му беше казал нещо тогава! Ти умееш с една дума така да отрежеш човек, че да му държи влага.
	— Защо?
	— Ами отначало щяхте да се скарате, а после можеше да се сприятелите. Бьорн е умен мъж и щеше да почне поне да се отнася по друг начин към теб.
	— Защо?
	— Недей да се упражняваш върху мен, а?! Ако не ти пука за пленниците, защо се съгласи да дойдеш на Медуза?
	— Защото вие дойдохте тук — с убийствена честност отвърна киборгът.
	— Ами Рики? Мислех, че се стараеш и заради него.
	Ден отново не отговори, но приятелят му се оказа упорит:
	— Слушай, между тези момчета навярно също има добри хора. А ако ти избягваш всички, никога няма да го разбереш.
	— А ако не ги избягвам, ще ме ликвидират.
	— Кой, Станислав Федотович ли?!
	— Той също не обича да си търся белята.
	— Едно е да си търсиш белята, друго е просто да разговаряш!
	— За киборгите това е едно и също.
	Зад гърба на Тиодор се чу някакъв шум. Пилотът бързо се обърна и установи, че вече не са сами на пътя. При това третият толкова спокойно и деловито тичаше в тръс след тях, че на Тед дори му се стори някак нелюбезно да стреля по него. Макар че, естествено, тутакси извади бластера.
	— Какво, по дяволите, е това?
	Хасата угоднически замърда уши, гледайки Ден, както Бьорн гледаше Тед — сякаш са сами, а третото същество е някаква мебел. Или закуска.
	— А, не им обръщай внимание — едва я погледна киборгът. — Те постоянно вървят след мен.
	— И не нападат?
	— Веднъж опитаха. — Ден отмести надолу респиратора, изразително се облиза и животното побърза да увеличи дистанцията.
	Без да сваля бластера, пилотът освети храстите с фенерчето. Храстите недоволно жумяха и отместваха погледи.
	— Мамка му, та те са адски много!
	— В радиус от петдесет метра — тридесет и осем — уточни Ден.
	— Няма ли да ни се нахвърлят?
	— Не. Цялата глутница върви отзад.
	— И какво означава това?
	— Че сме нейни разузнавачи, а не плячка. Иначе щяха да ни обкръжат.
	— Изглежда, че ти добре си успял да ги изучиш — с нервен смях отбеляза пилотът.
	Ден сериозно кимна.
	— В поведението им личат определени закономерности. Тези същества са доста умни.
	— В бараката разправяха, че това е едва ли не местната цивилизация.
	— Ако тук е имало друга, те са я изяли — цинично каза киборгът. Той беше виждал как хасите гризат дори дърветата, хрупайки клоните като кости.
	Партньорите изминаха още километър и половина в мълчание и Тед, попривикнал към почетния ескорт, отново не издържа:
	— Е, добре, ти не се обиждаш на хората, а просто не ги обичаш. Сам реши да спасяваш капитана. В гората си вече като у дома си. Тогава за какъв дявол си толкова мрачен?
	— На мисия съм.
	— Намерил си кого да лъжеш!
	Ден се поколеба. Самият той мигновено улавяше най-малките изменения в човешкото настроение по сърцебиенето, дишането, тембъра на гласа, миризмата. Но как приятелите му успяваха да разберат, че нещо не е наред със самия него, си оставаше загадка.
	— Ти също ли се боиш от мен?
	— Какво-о-о? — смая се пилотът.
	— Ти също видя на какво съм способен. И това не ти хареса.
	— Глупак — беззлобно каза Тиодор. — Каква е разликата дали оръжието ти е обикновено или вградено? Станислав Федотович навремето без всякакви импланти е убил сума ти народ и какво от това? Нека враговете да се боят, а не ние! Просто ми е непривично, а и даже малко ти завиждам. Аз също бих искал така да се бия и да избивам вратите с ритник.
	Ден измъчено се усмихна.
	— Ти си глупак.

	* * *

	— Марш оттук — със затворени очи простена Станислав. И без това му беше зле, а тук още и истерични вопли до ухото му! Не, трябва все пак да изхвърли тази проклета котка или да й отреже излишните части… Например главата!
	Капитанът се протегна да напипа нещо тежко и подходящо за хвърляне, но внезапно осъзна, че под бузата му не е възглавница, а неудобно изкривената му и изтръпнала ръка, а и това място не прилича на любимата му каюта. Котката обаче беше същата. И съдейки по интонациите й, действието на вълшебната таблетка беше изтекло.
	— Славик, как си?
	Май не питаше котката. Станислав се обърна към звука, освободената ръка го заболя още по-силно и честно отвърна на сгушения в ъгъла Вадим:
	— Ужасно… А ти?
	— Мр-ряу! — оживи се Котя, чувайки познат глас.
	— Май кракът ми е счупен… Изобщо не мога да го движа и е отекъл двойно… — Приятелят му вяло сгъна десния си крак. Левият, с неестествено извито стъпало, остана неподвижен. — Да ме застреля по-бързо… Все едно така ще приключи всичко…
	— Ау-у-у! Яйау-у! — съчувствено се съгласи котката.
	— А нея защо са я вкарали при нас? — промърмори капитанът. — Като съучастничка ли?
	— Не, тази гадина крещи отвън. Аз вече не издържах и извиках на пазача да я ритне, но там изглежда няма никого. Иначе поне щеше да се разсмее в отговор.
	— Никого? — Краката на Станислав, за щастие, се оказаха в работно състояние, макар че беше грешка да им се довери. Капитанът първо се олюля на една страна, после на друга, но някак все пак успя да се добере до вратата. — Котя! Как си ти, бедничката ми? Злите бандити ли обидиха малкото котенце? Ах, мръсниците! Нека аз да те съжаля, пис-пис-пис!
	Котката се разчувства и сега мяукаше почти непрекъснато при всеки донасящ се от отсека звук.
	— Славик — каза Вадим (с предпазливия глас на човек, затворен в една килия с психопат), след като изминаха пет минути, — защо се подиграваш с животното?
	— Когато ме водеха на втория разпит, забелязах, че от другата страна на вратата няма ключалка. Само сензорно копче като в стандартна каюта.
	— И какво от това?
	— Сега ще видиш. Котенце мое! Злато мое! Ела при татенцето! — Май Станислав досега не беше ухажвал така нито една жена. — Вадик, помляскай.
	— Какво?!
	— Престори се, че ядеш нещо вкусно. — Капитанът даде пример, като за по-голяма достоверност шумно и с мляскане задъвка края на яката си.
	Вадим се отдръпна още по-близо до стената, канейки се да рита със здравия крак, ако Станислав съвсем откачи. Изглежда, че Казака се беше престарал на вечерния разпит.
	Котката обаче живо се заинтересува от спектакъла. През последната седмица тя се хранеше с първокачествена храна, разработена от водещите галактически фелинолози, препоръчана от ветеринарите и одобрена от зоозащитниците, а Казака грижовно си ядеше сам ужасно вредната човешка храна. Козината на Котя блестеше, тя самата излъчваше здраве, беше пълна с енергия и се чувстваше като най-нещастната котка във Вселената.
	Съчетанието от храна и любимия мъж би накарало Котя да премести планини, камо ли някаква си врата. Котката застана на задни лапи и подраска по нея с предните, пронизвайки с поглед съблазнителната бяла светлинка на метър и половина от пода. Хоп!
	— Хайде, умнице моя, хайде! — нетърпеливо я окуражаваше капитанът. Възможно беше пазачът само да е отишъл до тоалетна и всеки момент да се върне. Или Казака да си е починал и да реши да продължи „беседата“. — Опитай още веднъж!
	Котката подскочи няколко пъти, измори се и започна с мъркане да се търкаля по пода. Станислав прехапа устни, сдържайки ругатня. Изглежда, че не всичко беше толкова просто и пазачът първо въвеждаше код, а после вече натискаше копчето или системата го разпознаваше по пръстовия отпечатък.
	Зад вратата стана подозрително тихо. Явно някой беше уплашил котката или тя се беше разочаровала и беше отишла да си търси по-достъпен партньор.
	— По-добре ли си вече? — съчувствено попита Вадим.
	Капитанът с досада се обърна към приятеля си, канейки се да му обясни всичко, но изведнъж вратата с тихо съскане се отмести настрани. Котя нададе победен вик и незабавно зае най-съблазнителната поза, прилепила се до пода и нетърпеливо движейки задните си лапички. За нейно огромно изумление и обида, Станислав безсърдечно я прескочи, огледа се и нареди:
	— Чисто е, да се махаме оттук!
	Вадим машинално се опита да стане, но веднага със стон рухна обратно:
	— Подиграваш ли ми се?! Аз да не съм ти киборг, за да бягам на един крак?
	— Ох, Вадик, колко малко знаеш ти за киборгите… — въздъхна капитанът, върна се при приятеля си, прехвърли ръцете му около врата си, хвана го за кръста и с едно дръпване го изправи на крака. По-точно, на един крак. — Уверявам те, че те са още по-капризни и чувствителни от хората!

	* * *

	След половин час отново заваля дъжд. Вече не порой, а продължителен, ситен и равен. Пътеката се разкисна и се превърна в пунктир от кал и локви. Отначало младежите ги прескачаха, после шляпаха през тях, но когато Ден пропадна до коляно, без за малко да изкълчи глезена си, а Тед настъпи под водата нещо хлъзгаво и пъргаво и падна по гръб в нея, започнаха да заобикалят локвите по края. Тоест през гората, което съществено забави и без това бавното им придвижване. Ненапразно пазачите проклинаха Рет, който не беше върнал навреме в базата „Щуреца“! Макар че навярно ги бяха докарали с друга машина до средата на пътя, иначе даже през деня щяха да трамбоват два часа до плантацията.
	— Къде отиваш? — учуди се Тед. Локвите свършиха, но Ден продължаваше да навлиза навътре в гората.
	— Там има ограда. А над вратите — камера.
	— Най-накрая! — Пилотът въодушевено забърза крачка. Това, което той беше сметнал за непроходим гъсталак отляво, се оказа стена от мокри черни колове. Покрай нея се простираше напълно прилична пътечка, даже, може да се каже, тунел, около пет метра висок, изчистен от стърчащи встрани клони. Върховете на короните бяха останали недокоснати и като защитна козирка надвисваха над оградата. — Къде ще я прескочим?
	Ден погледна през една цепнатина, после през друга.
	— Още деветнадесет метра. Тогава ще се озовем между оградата и някаква постройка, която ще ни закрие от хангара.
	— Склада — реши Тед, припомняйки си плана. — А охраната?
	— Засега не е открита.
	— А дали не е възможно да няма такава? Дъжд, тъмнина, даже ако някой хищник се промъкне в двора, няма смисъл да го гонят, по-лесно е на сутринта да пратят киборгите да прочистят територията.
	— Възможно е — неуверено се съгласи Ден и Тед разбра, че има охрана. Интуицията на рижия беше по-проницателна от датчиците му.
	Коловете и бодливата тел добре защитаваха от животните, но не и от хората, а от киборгите пък съвсем. Работа за една минута беше да хвърлят въжена примка на върха на стълба и да се изкачат по нея. Ден веднага скочи долу, Тед се задържа, оценявайки обстановката. Лагерът беше осветен, но толкова изкусно, че това не нарушаваше маскировката, а я правеше още по-достоверна. Към стените, оградата и разхвърляните по двора камъни бяха хаотично залепени мънички слаби лампички, насочени надолу и захранвани от слънчеви батерии с размерите на лист. Отгоре не можеха да бъдат отличени от блато с изгнила дървесина, а под прожектор „светулките“ гаснеха, превключвайки се от режим на осветяване в режим на зареждане.
	Пилотът малодушно се огледа. Отдолу насърчително го гледаха двадесет чифта горящи очи. „Не, ти разбира се, можеш да се върнеш…“ — безмълвно казваха те.
	Тед мигом повярва в силите си, прехвърли въжето от другата страна на оградата и се спусна.
	През това време Ден беше успял да отиде до ъгъла на склада, но веднага се върна и протегна ръка, преграждайки пътя на приятеля си.
	— А? — застана нащрек пилотът.
	— Киборг. „Седморка“.
	— Отстъпваме ли?
	— Късно е, той също вече ни засече.
	— И какво сега?
	Вместо отговор Ден направи крачка назад, а в следващия миг пилотът с възмутен вик се просна на земята. Рижият стъпи на гърба му и внимателно измъкна бластера от пръстите на извитата нагоре ръка, на която й трябваше още съвсем малко, за да се изкълчи пак. Хватката беше почти безболезнена, но мъртва, отбивайки всяко желание за измъкване от нея.
	Вторият киборг възникна до тях толкова внезапно и безшумно, че Тед дори не разбра от коя посока се появи. DEX-овете неподвижно постояха един срещу друг, а после „седморката“ мирно си тръгна и след минута пилотът усети, че кракът се махна от гърба му.
	— Що за шегички? — Тед сърдито дръпна ръката си и се изправи.
	— Аз го познавам. — Без да обръща внимание на възмущението на приятеля си, Ден със странно изражение гледаше след пазача. — Той също е от „Черна звезда“. Казака не се е сетил да ме изтрие от базата му данни и ние все още сме от един отбор. Предадох му, че ти си с мен. Статус „пленник“.
	— А непременно ли трябваше да ми извиваш ръката?
	— Иначе той щеше да го направи. Има единен протокол за задържане.
	— Излиза, че даже ми е провървяло? — Тиодор с гримаса помасажира болящото го рамо. — Той може ли пак да ни нападне?
	— Докато Казака или някой друг с права за управление не му заповяда — не. — Ден върна бластера на приятеля си. — Поделихме си охраняемата територия. Моята е оттук до ей онази стена.
	— Отлично! — Пилотът веднага забрави обидата. — Това ли е цялата външна охрана?
	— Теоретично, да — уклончиво отвърна рижият.
	Тед искаше да уточни как е „на практика“, но въпросът беше изпреварен от отговора. Вратата на замаскирания като скала хангар се отвори с тихо скърцане като входа в пещерата на Али Баба. Приятелите не останаха да гледат кой ще излезе оттам, а се хвърлиха към стената на склада и притиснаха гърбове към нея. Ден се заслуша и показа на Тед два пръста, но пилотът реши лично да се увери и предпазливо надникна иззад ъгъла. Бандитите наистина бяха двама и под дъжда ги беше изкарал съвсем не дългът им на стражи. Напротив, те самите боязливо се озъртаха и трепваха при всеки шум, влачейки за страничните дръжки неголям продълговат сандък, а в свободните си ръце държаха къси сапьорски лопати. Съдейки по тежкото им пъшкане, в сандъка не лежеше стиропор.
	Изглежда, че се бяха насочили към вратите, но в последния момент се изплашиха от нещо, ускориха крачка и завиха зад ъгъла на склада, където челно се сблъскаха с неканените гости.
	— Това е с мен — нахално каза пилотът, но въпреки това бандитите хвърлиха сандъка и лопатите и с нечленоразделни възгласи на изумление и ярост атакуваха непознатите.
	Тед, който държеше бластера в готовност, стреля пръв и противникът му беззвучно заби лице в земята. Ден обаче реши да икономиса заряда, отклони се от лазерния лъч и тръгна в ръкопашен бой. Бандитът предпочете кракопашен и така ритна рижия под кръста, че даже Тед рефлективно изохка и стисна бедра. Киборгът едва залитна и мигновено отвърна с такъв удар в челюстта, че в стената се блъсна вече труп.
	— Вземи лопатите — помоли Ден, сякаш нищо не е станало, приближи се към сандъка и го завлече зад постройката, за да не го видят от хангара.
	— Не искаш ли да си починеш малко и да си поемеш дъх? — съчувствено предложи пилотът.
	— Защо? — с недоумение се обърна рижият към него.
	— Ами… Този тип не ти ли смачка нещо?
	— А — разбра Ден, — не, всичко е наред. Те се прибират в боен режим.
	— Ама че работа! — Тед потресено го зяпна.
	— Пак ли завиждаш? — невесело се пошегува рижият.
	— Нещо такова. — Пилотът се опомни, тръсна глава и смутено отмести поглед, макар че под комбинезона и без това нищо не личеше.
	Освен бластери и ножове, в числото на трофеите се оказаха три гранати, не много мощни, но удобно лягащи в ръката и закачващи се на колана. Тед с помощта на лопатата разби сандъка, поразрови дрънчащото съдържание и иронично съобщи:
	— Май намерихме пиратското съкровище. При това още преди да го закопаят и да го отбележат на картата.
	— А какво има там?
	— Какво ли не. Гривни, пръстени, украшения за опашка, дори чиния, навярно сребърна… Сигурно при обирите са ги отмъквали по едно-две тайно от Казака и останалите, а щом се е напълнил цял сандък, са решили да го скрият по-надеждно. — Тед гнусливо изтри ръка в комбинезона си, затвори капака и със смесени чувства на тържество и вина попита: — Какво ще правим сега с мъртъвците? Така ли ще ги оставим да се въргалят тук? Ех, даже ми е жал за тези идиоти…
	Ден погледна труповете. Системата тутакси ги очерта със зелени контури, направи анализ на белтъците, мазнините и въглехидратите и обобщи: „Хранителна стойност — висока“. На мисия DEX имаше право да използва всяка достъпна органика.
	— И на мен ми е жал — съгласи се той. — Но ще се наложи да ги изхвърлим.
	Един след друг труповете се отправиха през оградата. Оттам веднага се донесе благодарно мляскане, което още повече смути Тед (макар че самите покойници едва ли се бяха измъчвали от угризения на съвестта, когато по същия начин се бяха отървавали от телата на ограбените и убити пленници). Ден просто премести „съкровището“ до стената, така щеше да привлече по-малко внимание, отколкото да се удари в земята от височина три метра.
	— Трябва някак да проникнем в хангара.
	На пръв поглед опцията беше през вратата, но тя се намираше на „чуждата“ половина от територията. Освен това да се набутат през парадния вход не беше много по-умно от това да пъхнат ръка в гнездо на оси.
	— Хайде да минем покрай стената — предложи Тед. — Ще се опитаме да надникнем вътре или да послушаме какво става там.
	Ден кимна и партньорите крадешком тръгнаха към „скалата“.

	* * *

	Мъртвата тишина, пустотата и полутъмата в „Метеорния пастир“ отначало уплашиха Станислав (ами ако е капан?), но после той се сети, че сега е дълбока нощ и екипажът просто спи. Ако Казака е назначил дежурни, то те седяха зад уредите в рубката. А и какво може да се случи с кораб, затворен в хангара?
	Все по-трудно ставаше да се върви. Проблемът беше не само в счупения крак и не само във Вадик. Казака беше разказал играта и на Станислав. Капитанът се чувстваше като уцелен кораб, разпадащ се с всяка секунда полет.
	Вадим се предаде първи и тежко увисна на приятеля си, като без малко да го повлече със себе си.
	— Трябва да ме захвърлиш… — простена той в най-добрите традиции на драматичните филми.
	— Ще те захвърля — охотно му обеща Станислав. — Щом някой ме нападне, веднага ще те хвърля по него. Така че ти си моето прикритие, дръж се и кротувай.
	Вадик мъчително се закиска-закашля.
	— Славик, не ти ли се струва, че историята се повтаря? Аз пак прецаках нещата, изложих се на обстрел и ти пак ме измъкваш от бойното поле…
	— Да се беше повторила за нещо друго — с досада изпуфтя капитанът, който сам не би се отказал да го носят. — Защо, например, не се повтори пиянският гуляй по случай тридесетия ми рожден ден? Почивката на Сатурн? Печалбата от лотарията?
	— А ти някога печелил ли си?
	— Не — призна Станислав, по-удобно хващайки товара си, — но нямам нищо против да повторя печалбата на някой друг.
	Бегълците най-после допълзяха до шлюза и с това късметът им се изчерпа. До мечтания изход светеше прозорчето на скенер за пръстови отпечатъци.
	— Мда, жалко все пак, че не сме киборги — разочаровано промърмори Станислав, стоварвайки приятеля си на пода. Счупеният крак се подгъна. Вадим пребледня и трескаво се вкопчи в капитанското рамо, но не издаде нито звук.
	— И сега какво? — задавено попита той, щом болката попремина.
	Ако беше сам, навярно Станислав също щеше да падне духом, но отговорността за чуждия живот не му позволяваше така лесно да се предаде.
	— Пази тук, а аз ще отида за „език“. Тоест за „пръст“.
	— Тъй вярно, командире. — Вадим криво се усмихна и се опита да отдаде чест, но безсилно отпусна ръка на половината път.
	Станислав закрета обратно, държейки се понякога за стената. Той трезво оценяваше силите си, здравите и бодри пазачи не му бяха по зъбите, освен ако сами не изпуснат бластерите си от смях, щом видят кой им е наредил да се предадат. Трябва да потърси по-лесна плячка, сънена и дезориентирана от внезапното събуждане.
	Капитанът няколко пъти почука по вратата на първата попаднала му каюта, все по-настойчиво, а после съобрази, че съдейки по зеления сензор, тя не е затворена и всъщност това е тоалетна. Станислав се вмъкна вътре, погледна се веднъж във висящото на стената огледало, потръпна и без повече да повтаря тази грешка, наплиска лицето си със студена вода. В мивката тя се стичаше вече яркочервена. Малко му поолекна. Оказа се, че лявото му око не е отекло, а просто миглите се бяха слепнали от кръвта.
	Капитанът измъкна от кутията една сива хартиена салфетка, изтри се и попи разлетелите се по пластмасата капки, за да не издадат предварително бягството. Смачка салфетката и я хвърли обратно в кутията. Вътре зажужа и след няколко секунди от цепнатината излезе краят на прясно преработения, още горещ лист. Станислав се замисли дали да не се възползва от него още веднъж (вече за други цели), но чу, че по коридора идва някой с безгрижна отпусната походка, изключваща киборг. Ден, даже куцайки, се движеше безшумно като котка.
	Капитанът се скри зад вратата и щом идващият се изравни с нея, рязко се показа, с лявата си ръка хвана подноса, който носеше бандитът, а с десния си юмрук го удари по слепоочието. Човекът опули очи и тутакси ги обърна, падайки на пода. Подносът се наклони, но Станислав успя да го удържи, като изпусна само завитата на фунийка салфетка. Бутилката, чашата и чинията с нарязани сирена си останаха на него и бившият космодесантчик с облекчение въздъхна.
	— Има още плазма в плазмомета — измърмори той, внимателно остави подноса в душкабината и затвори вратата. Сепна се, пак отвори, взе бутилката и отпи направо от нея. Вътре имаше ром, вероятно скъп и вкусен, но Станислав почувства само ужасно парене в разцепените си устни. Затова пък от стомаха му се разпростря топла вълна, повдигаща настроението и притъпяваща болката, което и целеше капитанът. Той замъкна безчувственото тяло в тоалетната, набързо обискира джобовете му, запаса колана с бластера, но най-много се зарадва на сгъваемото армейско ножче.
	Станислав извади острието, утешавайки съвестта си с това, че регенериращата хирургия днес е на високо ниво. Макар че, честно казано, не изпитваше кой знае какви угризения, повече му беше противно.
	Излишната част от бандита се отправи в същата душкабина. Може би трябваше да го завърже с нарязани ивици от комбинезона, но вероятно на кораба щеше да се вдигне тревога, преди „сервитьорът“ да се събуди.
	Оставаха броени минути.
	Вадим седеше на същото място, в същата поза, отметнал глава с полуотворена уста. На Станислав му се стори, че е изпаднал в безсъзнание, но при звука от стъпките раненият отвори очи и със слаб дрезгав глас попита:
	— Е, какво стана?
	— Всичко е наред.
	— А къде е…
	Капитанът мълчаливо показа трофея си и го притисна към прозорчето на скенера. Ключалката одобрително изписука. От отворилия се шлюз нахлу по-студен и същевременно по-вонящ въздух, явно неотдавна бяха обработвали хангара с антитоксини.
	— Леле — преглътна Вадим. — Ти си страшен човек, Славик.
	— Не се тормози. — Станислав би предпочел репутацията на хуманен човек, но беше физически неспособен да довлече тук още едно тяло. — Хайде, Вадик, ставай — наведе се той към приятеля си.
	Вадим измъчено притвори очи, без дори да се опита да направи някакво усилие.
	— Не може ли аз все пак…
	— Не — отсече Станислав. — Космическият десант не изоставя своите.
	— Ти вече не си десантчик, Славик, и аз също не съм… Ох!
	— Ето, виждаш ли, главното е да станеш! — ободри го капитанът, казвайки си наум, че главното е да не се строполят по корабната стълба. Трикраката конструкция от двама инвалиди даже на равното се олюляваше така, че им трябваше дори не побутване, а плюнка, за да паднат.
	— Къде въобще отиваме?
	Станислав със закъснение се огледа. В хангара, както и в кораба, беше празно и мрачно. Точно срещу шлюза, на петдесет метра от него, с прясно полираната си обшивка блестеше „Космически мозъкояд“, а отдясно, от жилищните помещения се носеха гласове и тиха музика. Вляво погледът спираше в глуха стена, до която самотно, като забравена в пясъчника играчка, стоеше малък мотокар.
	— Там — реши капитанът, с брадичка сочейки към „КМ“. Илюминаторите не светеха, значи има шанс на кораба да няма никой.
	— А ти можеш ли да го управляваш?
	— Мога флайера. Той е ето там, в страничната ниша.
	— Флайера ще го настигнат. И няма как да пробием покрива.
	— Все ще измислим нещо — оптимистично обеща Станислав. — Както се казва, вкъщи и стените лекуват.
	— По-добре да защитаваха… — Вадим прехапа устна, защото капитанът непреклонно стъпи на стълбата.
	Станислав заслужено се възгордя от преминаването на двете най-горни стъпала. Но щом приятелите стъпиха на третото, от далечния край на хангара се чу учудено:
	— Ей! Кои сте вие?
	Пазачът дотича няколко метра по-близо, увери се, че очите не го лъжат и бързо пусна по бегълците дълга редица лазерни изстрели. Обаче не уцели, защото от вика му приятелите загубиха равновесие и в прегръдка се сринаха надолу по стъпалата, като по братски ги разделиха между гърбовете си.
	— Бягство-о-о!
	Всъщност по-скоро беше „търкулване“, защото стълбата беше стръмна, а подът — леко наклонен. Бегълците се спряха чак в стената, където кълбото най-сетне се разпадна. Вадим остана да лежи като парцал, а Станислав, макар и зашеметен, инстинктивно се хвърли зад мотокара.
	Хангарът бързо се оживи и се напълни с тропот и светлина.
	— Предайте се…!
	— Космодесантчиците не се предават! — автоматично кресна капитанът и стреля в отговор.
	Не улучи, но бандитите също побързаха да се скрият и да залегнат, давайки на Станислав няколко секунди, за да хване приятеля си за крака и да го довлече зад укритието. Поредният лазарен лъч се вряза в стената над мястото, където току-що лежеше Вадим и тя с грохот се пръсна на всички страни, като посипа с парчета половината хангар.
	Докато смаяният капитан се опитваше да съобрази от какво толкова разрушително стрелят по тях (бандитът се блещеше към бластера си с не по-малко изумление), от кълбата пушек изскочиха две тъмни фигури, хванаха капитана под мишниците и го повлякоха към черната дупка в стената като дяволи грешник в ада. Единият от нечистите сили се обърна, махна с ръка и отзад пак избухна. Този път Станислав безпогрешно разпозна взрива от ръчна граната.
	— Капитане, цял ли сте? — загрижено се осведомиха дяволите, в движение слагайки му респиратор. — Можете ли да тичате?
	— Вземете… Вадим… — успя единствено да промълви Станислав.
	Ден пусна капитанската ръка, хвърли се назад, метна ранения на рамо и догони бегълците вече отвън.
	Станислав се опомни окончателно в тъмно просторно помещение, върху сандък, макар че изобщо не помнеше как е седнал там и защо има фенерче в ръката.
	— Къде сме?
	— В склада. — Ден стовари Вадим до сандъка, а Тед затвори и заключи вратата, макар че за лазерите и плазмометите тя не беше никаква преграда. В нея веднага се появиха няколко обгорени дупчици, но после Казака истерично закрещя:
	— Не стреляйте! Ще съсипете стоката, идиоти! Разбийте вратата!
	И стрелбата се прекрати.
	В склада наистина имаше достатъчно стока — някакви сандъци, дъски, пирамида от брикети, приличащи на торфени, но бели. Станислав се огледа в търсене на подходящо прикритие, откъдето да стреля (той определено не смяташе да щади разбойническото богатство!) и погледът му попадна върху познатите, опаковани със стреч фолио блокове. Вярно, че доста бяха намалели, но и останалите стигаха, за да взривят лагера, заедно със скалата. „Аайда ще ме убие!“ — мина през главата му, но тутакси се смени с осъзнаването, че тя няма да успее. По вратата вече се сипеха такива удари, че цялата стена се тресеше и от тавана падаше прах.
	Станислав пак погледна взрива. В края на краищата, какво губят?
	— Е, Казак, почвай да се молиш! — злорадо извика той. — Сега ще доставим стоката ти на орбита, и то без всякаква товарителна техника! Безплатно, като за постоянен клиент!
	Киборгите още няколко пъти удариха вратата като мушици стъкло и разочаровано отстъпиха. Ден, който я подпираше отвътре, за всеки случай остана на мястото си, отначало надничайки през една от дупките, а после долепяйки ухо до нея. До вратата не беше останал никой, бандитите благоразумно се бяха махнали от зоната на обзор и обстрел.
	— Какво имаш предвид? — след дълга пауза подозрително попита Казака.
	— Говоря за дистанционното с десет бели копчета, две зелени и едно червено! Искаш ли да разбереш как работи?
	— Какво, какво? Повтори, не те чух! — Търговецът на роби се приближи.
	Станислав заподозря, че Казака просто печели време. Впрочем капитанът в момента правеше същото, така че защо да не му играе по свирката?
	В последния момент Тед разбра какво прави врагът и плю на субординацията, като затисна устата на капитана.
	— Шшшт! Ден, хайде ти!
	— Защо? А-а-а… — Рижият се изкашля и продължи високо и уверено с капитанския глас: — Да повторя? Без проблем! Хората ми още преди един час бяха тук и сложиха навсякъде детонатори. Само едно излишно движение и цялата компания ще излетим във въздуха! Разбра ли?
	След минута Казака яростно изпсува и обсадените разбраха, че уловката имаше успех. Киборгът не беше открил в думите на киборга ни най-малък фалш.
	Станислав се сепна, че все още трескаво стиска левия си юмрук, с труд разтвори пръсти и гнусливо пусна ненужния вече „ключ“. Той се търкулна в краката на Тед, пилотът насочи фенерчето си към него, трепна и отстъпи.
	— Да, аз съм страшен човек — горчиво потвърди капитанът. — А къде са Венка, Полина и Михалич?
	— На плантацията. — Пилотът доби смелост и с върха на обувката си ритна по-надалеч „ключа“.
	— Живи ли са?
	— Аха, забавляват се от сърце! — Тед накратко описа на капитана ситуацията.
	Казака също си спомни за момичето.
	— Почакай, Славик, сега ще изпратя да доведат щерка ти! — заплаши го той.
	— Пращай! — великодушно разреши Станислав. — Само че тя не ми е дъщеря.
	— Как така? — смая се не само търговецът на роби.
	Вадим най-сетне започна да дава признаци на живот. Капитанът му помогна да се обърне по гръб и подложи под главата му парче смачкано стреч фолио.
	— Казак, ти не си ли чел внимателно досието ми? Нямам никаква дъщеря! А и да имах, космодесантът не води преговори с терористи!
	— Кой тук е терорист? — възмути се Казака.
	— Добре де, с бандити — поправи се леко смутеният капитан. — Хайде, викни я тук, заедно ще ни е по-весело!
	Станислав почти не блъфираше. Ако му стигне куражът да взриви себе си и приятелите си, дали ще бъдат трима или четирима вече няма особено значение.
	Казака също го проумя, покрачи насам-натам, помисли и смени тона:
	— Славик, нека все пак да опитаме да се договорим?
	От склада се донесе подигравателен смях на три гласа. Ден също не вярваше на господаря си, но не му беше до смях дори по такъв повод.
	— Да предположим — каза Станислав, щом се успокои. — И какво можеш да ни предложиш?
	— Катер — обеща търговецът на роби, без да се замисля. — За да се натоварите в него и да вървите на майната си!
	Идеята се хареса на капитана. Жалко, че беше от сферата на фантастиката.
	— Казак, ти за глупак ли ме мислиш? Тук имаш производство, техника, роби и ще ни пуснеш с тази информация?
	— Нищо, аз и без това си мислех да прекратя всичко тук, че ченгетата са по петите ми.
	— Не ме разсмивай, те вече са на орбита! Докато долетим до тях, ти едва ще успееш да скочиш във втория катер и да изчезнеш оттук. А товарителната техника? А товара? Как ли пък няма да се махнеш от тази хранилка.
	— Аз умея да губя, Славик.
	Капитанът отново не сдържа смеха си.
	— Станислав Федотович, не трябва ли всъщност ние да го убеждаваме, че няма да разкажем нищо на никого? — озадачено прошепна Тиодор. — Иначе той наистина няма да ни пусне!
	— Той изобщо не се кани да го направи — възрази Ден.
	— Сигурен ли си?
	— В момента не говори той. Значи със сигурност лъже.
	— Откъде знаеш? Нали неговият киборг не можа да те различи от капитана.
	— Просто знам — кратко отвърна рижият.
	Гласът на господаря беше прекалено искрен и спокоен. Станислав често имаше такъв, а Казака никога.
	— Добре — вече самолично заскърца със зъби роботърговецът, — кажи си условията.
	Станислав се поколеба. Не че не знаеше какво иска, но силно се съмняваше, че Казака ще се съгласи да завърже всички съучастници, да изключи киборгите и да се обеси на реята. Е, добре де, на подвижната антена на „Шейтан“/„Метеорен пастир“.
	— Не толкова бързо, трябва да се посъветвам с екипажа — мъгляво каза той.
	Казака този вариант напълно го устройваше. На склада нямаше нито вода, нито храна, нито филтри, а освен това бандитите имаха време да измислят нещо.
	— И дълго ли ще се съветвате? — привидно изръмжа роботърговецът.
	— Защо, бързаш ли за някъде? Всъщност, ето първото ми условие. Нека всичките ти хора, и най-вече онези, които не са хора! — да се отдалечат от склада минимум на двадесет метра.
	— Всички назад! — високо заповяда Казака и бандитите демонстративно затропаха и задрънкаха с оръжие. — Доволен ли си?
	— Не — отново вместо Станислав отговори Ден.
	Разобличените шпиони отстъпиха почти безшумно, но рижият се обърна към капитана и кимна.
	— Добре, продължавай да ги наблюдаваш. Тези змии навярно пак ще се опитат да допълзят и да ни подслушат. А ти — Станислав погледна пилота, — потърси дистанционните управления за взрива. Щом Казака повярва, че можем да го активираме, значи те са някъде тук.
	— А аз? — насила се пошегува Вадим.
	Той дишаше неравно, със свирене в дробовете, а и никак не изглеждаше добре. Изглежда, че падането по стълбата го беше довършило. Лицето му от бледо беше станало восъчно жълто, очите бяха хлътнали, а над горната му устна блестяха бисерни капчици пот, макар че нямаше температура. Напротив, челото на приятеля му се стори на Станислав даже прекалено студено.
	— А ти лежи и измисляй гениален план за нашето спасение — сериозно му поръча капитанът, завивайки Вадим с второ парче стреч фолио. Нищо по-подходящо нямаше под ръка.
	— Няма проблеми — обеща приятелят му с подозрително блажена усмивка. — Ще почакаме таванът да се разтопи напълно и можем да отлитаме…
	Станислав объркано погледна нагоре, после въпросително към Ден. Киборгът мълчаливо откачи от колана си втория трофеен респиратор и го протегна на капитана.
	Тед се опита да се промъкне между два реда кутии, но не успя и, без да иска, обърна една от тях. Вътре се оказа нещо леко и чупливо, и то със страшен шум. Ден се усмихна — бандитите побързаха да разширят кръга с още десет метра, мислейки си, че побърканите космодесантчици-терористи осъществяват заплахата си.
	Пилотът виновно се озърна към капитана, но той се убеди, че нищо сериозно не е станало и топло каза:
	— Да, момчета, без малко да забравя — много се радвам да ви видя!
	— Ние вас също. — Окураженият Тед ритна втора кутия. — Навреме закрещяхте, ние тъкмо се мотаехме около хангара и търсехме резервния вход. Веднага го намерихме!
	— Стига си правил глупости — спря го Станислав. Не е ясно какво има в тези кутии, може да са колби с живак. — Останаха ли ви гранати?
	— Не, всички взривихме.
	— Жалко. Оглеждай там, може да се намерят още полезни неща.
	— Аха.
	Капитанът няколко минути поседя със затворени очи, като все повече се отпускаше и прегърбваше, после се усети, че всеки момент ще заспи и се принуди да изправи гръб. Точно тогава се върна пилотът.
	— Ето, Станислав Федотович. — Тиодор сложи пред капитана една неголяма плоска кутия. — Това ли е?
	— Да, браво. — Станислав отвори капака. Вътре плътно наредени лежаха шест дистанционни (точно такива, каквито капитанът описа на Казака), а в отделни пликчета имаше детонаторни топчета. — А сега подреди блоковете до стената, направи прорези в опаковката им и пъхни във всеки по едно от ето тези неща.
	— Няма ли да избухнат в ръцете ми? — с опасение попита Тед, вече взел едно пликче.
	— Не, това са просто предаватели. Сами по себе си не са по-опасни от дистанционните-ключодържатели, изпращат само импулс.
	Младежът се зае с работата, без да бърза. Никак не му се искаше да „излети през тавана“, но прекрасно разбираше, че ако бандитите не им оставят избор, ще се наложи. По-добре така, отколкото да ги измъчват.
	Ден се напрегна — в зрителното му поле се появи Казака. Далече, без да нарушава условията за примирие и да се крие. До господаря стоеше една „седморка“. Рижият не чуваше за какво говорят, но не беше трудно да се досети.
	„За какъв дявол си позволил на външни хора свободно да се придвижват из лагера ни?!“
	„На охраняваната от мен територия външни хора отсъстват“.
	„А там тогава кой е?“ — Вбесеният господар хвана киборга за ухото и му посочи склада, както се бута муцуната на кутре в направената от него локва.
	Пазачът невъзмутимо отговори. Казака се втренчи във вратата с такова изражение, че на Ден му стана съвсем безрадостно.
	— Тед, дръж.
	Пилотът се поколеба, но успя да улови прилетелия право в ръцете му плазмомет.
	— Защо?
	Ден не успя да му обясни.
	Хората не чуха нищо, но внезапно рижият скочи от мястото си и с вик:
	— Пазете се! — недвусмислено атакува Станислав.
	Пилотът почти веднага разбра какво става, но се засуети. Капитанът, напротив, реагира, без да се замисли. С кутията в ръце се шмугна в прохода между двата реда контейнери и и обърна един от тях в краката на полуделия киборг. Той услужливо се спъна и дори падна, което беше почти немислимо за DEX — подсилените мускули и вестибуларната система му позволяваха да се измъкне от такива ситуации, че и йога щеше да му завиди. Без да се огледа, Станислав дотича до края на реда, а щом дочу възобновения тропот зад гърба си, прибави скорост.
	— Какво правиш, по дяволите?! — Капитанът сам не забеляза как се оказа под самия покрив, на върха на пирамидата от бял торф. Тя не беше подредена устойчиво и изпод краката на Станислав надолу се търкулна цяла лавина, която без малко да го повлече със себе си. Затова пък задържа и киборга за няколко секунди. Ден спря в подножието на купчината, за да изчака срутването и много приличаше на марионетка, която отчаяно се съпротивлява на кукловода… но той очевидно е по-силен и се получават само хаотични движения встрани, клатушкане и пропуски.
	— Това не е той! — извика Тед, държейки във всяка ръка по оръжие, без да има понятие при това положение какво да прави, все пак е изключено да стреля. — Казака му заповядва!
	„Как?“ — искаше да попита Станислав, но си спомни, че за управлението на армейските киборги се използваше специална радиостанция, чиито беззвучни сигнали те приемаха без всякакви комуникатори. Явно Казака имаше подобно устройство, за да не крещи през цялата плантация. „А той може ли така?“ — преформулира въпроса капитанът, но отново разбра, че вече знае отговора и в крайна сметка попита риторично:
	— А по-рано не можахте ли да ме предупредите?
	— Забравихме! — Тед притича до Ден, но киборгът рязко извърна глава към него и дрезгаво, с паузи издиша:
	— Не… се… приб… ли… жавай…
	Младежът го погледна и разбра защо рижият упорито отказваше да се бие с него, дори на шега. А още — че никога вече няма да го моли за това.
	Пилотът отстъпи назад. За негово щастие, той беше оставил оръжията си на пода, иначе щеше да сработи подпрограмата „Ликвидиране на враждебен обект, препятстващ изпълнението на задачата“. DEX оценяваше човек с празни ръце като механична пречка, която не заслужава внимание, докато не се сблъскаш с нея (или докато тя не увисне на теб, наивно опитвайки се да те спре). Програмата не започна да хаби време и усилия, гонейки Тед из склада. Киборгът отново се обърна към Станислав, но той вече беше схванал ситуацията и си възвърна контрола върху нея:
	— Казак, незабавно отмени заповедта, иначе взривявам! Едно… две…
	— Отмяна — разочаровано нареди търговецът на роби. Той не виждаше какво става в склада, но понеже космодесантчикът все още беше жив, вбесен и ни най-малко не беше изплашен, Казака разбра, че нищо няма да спечели по такъв начин. — Славик, не те ли е срам да крадеш чужди киборги?
	Ден се олюля, отпусна се и замига бързо като събудил се сомнамбул.
	— Мога да ти го дам обратно! — от сърце се озъби капитанът, но тутакси се поправи: — Ако го убедиш да се върне при теб.
	Тед подигравателно изсумтя. Ако Казака можеше да види изражението на рижия, то щеше да разбере, че няма шансове за взаимност.
	Този звук окончателно убеди роботърговеца, че остроумно го пратиха някъде. Да убеждава киборга, ама че глупост! Все едно да моли компютъра да влезе без парола: „Хайде, миличък, хайде моля ти се, пусни ме в системата!“ Явно проклетият Славик е хакнал неговия DEX, а той е запазил част от настройките, но сега за господар признава не само Казака.
	— Я веднага да се махнеш от вратата! — Тиодор с възмущение откри, че роботърговецът се е възползвал от суматохата и се е приближил почти плътно до склада. — Мариз за теб, а не киборг!
	Казака сметна под достойнството си да се кара с някакъв пилот, затова просто стреля във вратата с бластера си и се оттегли. В тъмнината петното нажежен метал красиво засвети, бавно угасвайки и намалявайки размера си.
	Станислав изгледа помръкналия навигатор и с досада каза:
	— Прекрасно! Сега тук си имаме цели две бомби.
	— Аз мога да изляза — тихо предложи Ден.
	— По-добре ми помогни да сляза, глупако — изръмжа капитанът, чувствайки се като подгонена на дърво котка. — Как пък го измисли да излезеш… Кого ще зарадваш повече с това — себе си, нас или Казака?
	Отговорът беше очевиден, но въпреки това рижият попита:
	— А ако следващия път ви настигна?
	— Няма да ме настигнеш. Ти някак се съпротивляваш на заповедите, нали?
	— Да, но не гарантирам, че пак ще мога… — Да се бори със самия себе си беше по-трудно и по-болезнено, отколкото дори с друг киборг. Мускулите сякаш се разкъсваха отвътре, раздирани от дърпащите се в противоположни страни импланти. Сега цялото тяло го болеше като след тричасова тренировка.
	— Ще можеш — отсече капитанът. — Аз вярвам в теб. Затова спри да хленчиш и се заеми за работа!
	Оказа се доста по-трудно да се свали Станислав от купчината брикети, отколкото да го накара да се качи там. Адреналинът се беше изчерпал, а без него купчината изглеждаше на капитана прекалено висока и ненадеждна. Нахалната реплика на Тиодор обаче свърши работа:
	— А ти иди от другата страна и пак го уплаши!
	Станислав се ядоса и с поддръжката на Ден някак се плъзна-търкулна по срутващата се под краката му повърхност.
	Тед протегна плазмомета на приятеля си, но рижият унило поклати глава:
	— Не, по-добре да е у теб.
	— Мда — съчувствено каза пилотът, окачвайки плазмомета на рамо. — Нещо вече не ми се иска да съм киборг.
	Капитанът символично плесна Тед зад врата като наказание за разсеяността му и за неуместните му шегички, — докуцука до сандъците и тежко се отпусна на предишното си място.
	— Видя ли, — с въздишка се обърна към Вадим той, — аз нали ти казвах, че киборгите са още по-лоши… Вадик?
	Станислав леко разтърси рамото на приятеля си, после притисна два пръста към шията му, напипвайки пулса.
	„Зле ли е положението?“ — с поглед попита Тед.
	Капитанът махна ръката си потиснато поклати глава. Вадим беше жив, но задълго ли? Прилича на вътрешен кръвоизлив, слаб, но непрекъснат.
	— Надявам се, че помощта ще дойде по-бързо.
	Младежът не започна да уточнява по-бързо от какво.

	* * *

	Времето на склада се точеше бавно и тъжно. Тед инвентаризира бандитските запаси, не толкова заради заповедта, колкото от скука и намери куп интересни, но не и полезни неща. Единствената плячка беше един вързоп с одеяла, от които направиха по-уютна постеля на Вадим, а едно от тях Станислав наметна на раменете си. В преобърнатите кутии имаше зелени перлени парчета, в които капитанът разпозна останките от кентаврийски порцелан. Той беше виждал такъв на кораба-майка по време на един банкет след дипломатически преговори. Двата Тиодорови ритника струваха на Казака около десет хиляди единици.
	На разсъмване Станислав се унесе в тежък неспокоен сън и Тед пое ролята на главатаря на терористите, внимателно измъквайки дистанционното от ръката на капитана. Оказа се твърде неуютно да седи с него сам зад барикадата от сандъци и пилотът се премести до вратата.
	— Е, какво става? — шепнешком попита той Ден.
	— Нищо. — Киборгът сякаш дремеше, облегнал гръб на касата на вратата. Работеше само системата за акустично наблюдение, останалите системи пестяха енергия. — Това не ми харесва.
	— На мен също. Изминаха вече три часа, а на тях им е все едно за какво се съвещаваме ние тук. — Тиодор надникна през дупката от лазерния лъч. Пред вратата нямаше никого, изглеждаше, че може само да отворят и да излязат безпроблемно. По листата пробляскваха капки, дали роса, дали от вчерашния дъжд, а клоните се движеха по своя воля, а не от вятъра. Респираторът убиваше всички миризми, но на пилота му се стори, че той не само видя, а и усети утринната свежест. — Ех, сега да имаше бира…
	— Аха — съгласи се Ден. Любимата напитка на приятеля му притежаваше висока калоричност, а лекият токсичен ефект можеше да бъде пренебрегнат.
	Тед пак се долепи до дупката.
	— Изглежда, че денят ще бъде хубав, на небето няма нито едно облаче. Чувствам се като в детството, на летния лагер — усмихна се пилотът, — когато с момчетата ставахме два часа преди да ни събудят, за да изтичаме да се изкъпем в езерото. Всъщност ни забраняваха дори да се доближаваме до него, в предишната смяна там се бяха удавили три момчета, едното от които така и не бяха открили. Ние ужасно искахме да намерим трупа и се гмуркахме като луди под коренищата до брега, веднъж и аз без малко да се удавя. Ако възпитателят беше разбрал, щеше да ни убие!
	— Ние също имахме възпитател. — Рижият опъна левия си крак, сви десния и уточни: — Нашата партида. Той ни тестваше. И също ни бракуваше, ако имахме по-малко от деветдесет и шест процента от нормата.
	— Не, аз в преносен смисъл — смути се Тед. — На нас просто ни се караха и ни предписваха трудотерапия, да измием прозорците или да пометем двора. Вярно, че все пак ме изгониха след седмица от лагера, а после и вкъщи ме наказаха…
	— Защо?
	— През нощта надзъртах в момичешката спалня — без разкаяние, а дори с гордост си призна пилотът.
	— А защо не бива да се надзърта там?
	— Първо, неприлично е. Второ, не е редно при това да се мажеш със синя боя и да светиш с фенерче в зъбите, за да се правиш на момчето, което така и не са намерили. — Тед се изхили, спомняйки си ултразвуковия писък на впечатлените зрителки. — Баща ми тогава страшно се вбеси, той беше платил за този лагер с половин тон царевица! Наложи се да прекарам остатъка от лятото, работейки във фермата, а сякаш напук тогава имаше обилна реколта. Мразя селското стопанство, още от осемгодишен си мечтаех да избягам на друга планета, желателно цялата бетонирана… Родителите ми още са бесни, че в крайна сметка го направих.
	Киборгът с разбиране кимна, макар че, както подозираше, родителите на Тиодор надали преследваха блудния си син с плазмомети, канейки се да наторят с него реколтата. Ден отчетливо си спомняше мига, когато внезапно осъзна, че може да напусне господаря. Тоест, разбира се, е забранено, но е възможно. Не просто да лъже, да се преструва, да търси задни вратички в програмата, а да избие смачканата от взрив врата на шлюза, да скочи на земята и без да се оглежда, да изчезне където му видят очите, докато мястото не се е напълнило с тълпи от спасители.
	— Мама поомекна, поне праща картички за празниците — продължи Тед. — Но баща ми каза, че по-добре изобщо да нямаше син, отколкото син безделник.
	— Но ти не си безделник, а отличен пилот — учуди се Ден.
	— Аз съм лош фермер, за тях това е важното — невесело се усмихна приятелят му. — Както и да е, няма значение! На мен ми харесва животът ми, а у дома остана сестра ми, за радост на родителите ни. Макар че, познавайки Лика…
	Разговорът не пречеше на киборга да наблюдава навън, но двамата с пилота чуха звука почти едновременно: първо свистене, а после шумно ромолене над главите им, сякаш отвън пак беше заваляло.
	— Какво е това?!
	В небето, както побърза да се увери Тед, все още нямаше нито един облак. Тогава пилотът погледна тавана и чак сега забеляза в него малки, симетрично разположени отвори. Ден ги беше видял по-рано, но не им беше обърнал внимание, защото нямаха нито датчици, нито някакви други устройства. Дупки като дупки, може да са вентилация или някакви жлебове.
	— Станислав Федотович!
	Пилотът се хвърли да буди капитана, но той се събуди сам, тъй като и в най-добрите си години не умееше да спи под течаща отгоре вода. Пороят беше чист, леден и толкова изобилен, че Станислав за броени мигове подгизна заедно с одеялото. Многочислените струи биеха навсякъде, моментално намокряйки стените и кутиите, а най-лошото беше, че скъпоценният взрив се топеше под тях като захарен памук, разтичайки се по пода на сиви разпенени локви.
	— Тези… са активирали пожарната система! — изтрака със зъби Тед, безпомощно гледайки царящия наоколо безпорядък.
	— Имаше ли такава тук?! — Станислав трескаво се огледа в търсене на дистанционното, но бързо разбра, че вече няма да му потрябва.
	— Не, само тръби за шлангове — възрази Ден, продължавайки безстрашно да стои и да гледа нагоре. Водата се стичаше от него като от паметник. — Вероятно просто са намерили водещата тръба към хангара, включили са я към помпа и са задали максимално налягане.
	Всъщност на капитана вече му беше все едно как бандитите бяха успели да направят този номер. Потопът се прекрати така внезапно, както и започна и отвън се раздаде победоносно:
	— Напред, в атака!
	Екипажът на Станислав се скупчи, готвейки се да се отбранява до последния заряд или защитник, както дойде.
	Обаче бандитите се ограничиха с няколко крясъка, отначало кръвожадни, после озадачени, а разбитата врата така и не падна на пода.
	— Какво се мотаят там? — не издържа Тиодор. — Пръстът ми изтръпна на спусъка! Ден?
	Киборгът с недоумение сви рамене. На разстояние пет метра от склада нямаше никого, а за да каже по-точно, трябваше да долепи ухо до продупчената врата или поне до стената.
	— Може би правят таран?
	— За това време можеха да построят щурмови танк!
	Ден внезапно вдигна глава, сякаш проверявайки как върви разтопяването на тавана и докладва:
	— Там има кораб.
	— Нима са решили да ни атакуват от въздуха? — смая се Станислав. Идеята не беше лоша, много по-лесно беше да застрелят „терористите“ отгоре, но защо за тази цел да вдигат цял кораб? И катер щеше да свърши работа, а и обикновена стълба също. — На „Шейтан“ или както там се казва сега?
	— Не, ние щяхме да чуем как излита — възрази Тиодор. — Друг се е домъкнал.
	— Полицията? — с надежда предположи капитанът, но отговорът на пилота потъна в гръмкия рев:
	— Всички да хвърлят оръжие и да излязат от сградата с вдигнати ръце! Съпротивлението е безполезно, предайте се или ще бъдете унищожени!
	Не беше уточнено от коя сграда, но съдейки по силата на звука, новите щурмоваци вече седяха на покрива на склада и крещяха в долепен до него рупор.
	— Мамка му — Тед нервно насочи бластера към тавана, — тези пък какви са? Доста са нелюбезни за полицаи!
	— Сега ще разберем — обречено каза Станислав, изправи се и прекрачи през кутиите. И без това вече няма с какво да заплашва враговете, а изглежда, че за тях складът не представлява ценност.
	— Станислав Федотович, а дали да не изляза аз? — догони го Ден.
	Капитанът поклати глава. Които и да бяха тези кресльовци, при вида на боен киборг със сигурност щяха да открият огън. Ако излезе с миномет, вероятно щеше да изглежда по-миролюбиво.
	Станислав щракна резето и бавно отвори вратата. Зад нея, както и преди, нямаше никого. Обсаждащите предвидливо бяха залегнали от двете страни. Капитанът прекрачи прага, чувствайки се сякаш скача от брега в дълбокото, обърна глава към донеслото се шумолене и бившият космодесантчик се сблъска с настоящ такъв, с комбинезон с нашивки, шлем с очила, бронежилетка и с плазмомет в ръце.
	Двамата се стъписаха — Станислав от обзелото го облекчение, а космодесантчикът трескаво съобразяваше това заложник ли е или пребит от своите и избутан на заколение бандит.
	— Не стреляйте! — закрещяха от храстите. — Той е свой!
	Към Станислав, спъвайки се от вълнение, дотича Роджър Сакаи, в непривична камуфлажна униформа и дори със забодени в шлема клончета.
	— В такива случаи е редно да се вика: „Полиция!“ — уморено го упрекна капитанът и се олюля.
	Роджър побърза да му предложи рамо.
	— Но ние не сме полицията — усмихна се той.
	— Какво, пак ли?!
	— Не, не в този смисъл — побърза да го увери Сакаи. — Обаче не ни се удаде да получим официално разрешение за щателно претърсване на Медуза и за бойна операция, така че просто „минавахме оттук“.
	— А кои са всички тези „ние“?
	— Екипажът на „Сигуре“, още няколко наши момчета, чиито приятели и роднини също са загинали в космоса, а същевременно свирнахме и на твоите приятели от космодесанта, за да ни дадат някоя лодчица с доброволци да се повозим.
	Капитанът се загледа във висящата над склада „лодчица“ — щурмови крайцер модел „Сепия“, която беше закрила половината небе и беше разперила оръдията си на другата половина.
	— Е… ти — изкоментира Станислав, нагледно убеждавайки се, че приятелите са страшна сила.
	— Има ли още някой вътре? — нетърпеливо се намеси в разговора космодесантчикът. Операцията беше в разгара си и всяка грешка и секунда забавяне можеха да доведат до излишни жертви.
	— Само моите момчета и… Имаме тежко ранен! — сепна се капитанът. — Спешно му трябва помощ.
	Роджър отривисто се разпореди в комуникатора си и към склада тутакси притича лекар, бутайки пред себе си гравитационна носилка с походен диагностик и аптечка.
	— А защо сте толкова мокри? Да не би да сте плавали там? — учуди се Сакаи, щом видя излизащите от склада и бягащите пред тях струйки вода. Комбинезоните бяха водоустойчиви, но блестяха от водата като лакирани.
	— Не, взехме си душ — саркастично отвърна Тед и размени ръкостискане с патрулния.
	Ден по навик се опита незабележимо да се шмугне покрай тях, но Роджър сам му протегна ръка с толкова естествен жест, че се наложи киборгът да му отвърне.
	През това време космодесантчиците вдигнаха обсадата на склада и се прегрупираха, като обкръжиха хангара. Вялата стрелба от амбразурите трая кратко, до предупредителния залп от крайцера, който сряза края на „скалата“ и откри тъмната й вътрешност с проблясващите „органи“ на скритата там техника. На теория пиратите можеха да му отвърнат от „Метеорен пастир“ и от катерите, но стоящите на земята съдове се намираха в очевидно неизгодна позиция — не можеха нито да избегнат удар, нито да стрелят от долните оръдия, а да излетят беше вече късно.
	— Да? Какво?! — Роджър притисна ръка към комуникатора и без нищо да обяснява, побягна някъде зад хангара, към черния дим и отчаяните викове.
	— Ей, а вие къде? — извика Станислав след Тед и Ден.
	— Ами ако там е нужна помощ?! — без да се обърне, отговори пилотът.
	— Помощници… — уморено поклати глава капитанът, но не ги привика обратно. Щом имат сили и желание да тичат така, значи ще са в безопасност.
	От вратите на склада изплува носилката с Вадим, който беше омотан с паяжина от датчици, системи и с кислородна маска вместо респиратор.
	— Как е той? — с надежда попита Станислав лекаря. Раненият все още приличаше на труп, чието лице е открито, само за да могат безутешните приятели да се простят с него.
	— Ще направим всичко възможно — уклончиво отвърна медикът. Капитанът благодарно кимна, разбирайки, че все пак това е по-добре от „нищо не можем да направим“ и тръгна след носилката, държейки се отстрани и гордо прогонвайки изкушението да седне накрая.

	* * *

	Помощ не беше нужна. Когато Сакаи, Тед и Ден дотичаха до мястото на сражението, всичко вече беше свършило.
	— Ама че работа! — Тед неуместно подсвирна и се смути. На земята лежаха шест трупа, а съдейки по големите червени петна между тях, пострадалите бяха още повече. — Какво се е случило?
	— Кибери. — Извикалият Роджър космодесантчик с отвращение ритна почти безформената купчина окървавена и обгорена плът и парцали от дрехи. — И минус седем от нашите, четирима на място и трима ранени. Един на крака отиде в медицинския отсек, останалите ги занесоха.
	— Охраната на хангара ли ви нападна? — уточни Сакаи.
	— Не, ние забелязахме някакъв мъж до оградата, извикахме му да се предаде и всичко започна. Явно той насъска тези гадове по нас, защото ни се нахвърлиха като бесни. Което беше за добро, от прикритие щяха да убият още повече момчета, а така ние ги претрепахме с масирана стрелба.
	— А къде е Казака? — жадно попита Тед, разбрал на мига за кого става дума. — Имам предвид онзи мъж? Хванахте ли го?
	— Къде ти, едва с тези се оправихме — мрачно махна с ръка космодесантчикът. — Нали бяха двама, прикриваха се един друг… А мъжът хвърли граната, шмугна се през оградата и изчезна, сега не знам как ще го търсим в тези джунгли.
	Ден бавно клекна до обезобразеното тяло. Навигаторът не можеше да каже, че му е бил приятел, просто познато лице от миналото, при това гадно минало. Но той беше предишният му партньор. И на мястото на втората „седморка“ сега би могла да лежи рижа „шесторка“, подчинила се на господарската заповед.
	Космодесантчикът по-здраво стисна приклада и отстъпи назад, предпазливо гледайки странния младеж, прекалено безстрастен за човек и прекалено самостоятелен за киборг.
	Роджър вдигна ръка: всичко е наред, не го закачай.
	Тед, напротив, се приближи и застана зад гърба на рижия, съчувствено мълчейки.
	След няколко минути Ден вдигна глава, погледна приятеля си и спокойно каза:
	— Да идем да го хванем.
	— Може — съгласи се пилотът. — А как?
	— По следите му. Не е трудно.
	— Ще вземем ли още някого?
	Тед се огледа. Роджър вече беше изчезнал, спешно извикан на друго място, космодесантчикът помагаше на лекарите да опаковат в черен чувал един от труповете. Май бяха завзели хангара, стрелбата се прекрати и по-голямата част от щурмоваците се бяха преместили вътре, първо през дупката, а после и вратите се отвориха.
	— Те и без това имат много работа. Идваш ли? — Киборгът се скри в дупката.
	— Охо — с уважение каза Тед. Очевидно все някой беше успял да ядоса рижия до такава степен, че да плюе и на предпазливостта, и на дисциплината, и дори на здравия смисъл. — Естествено!
	Разбира се, че пилотът не мислеше да пропуска такова шоу.

	* * *

	Казака криволичеше — отначало е вървял направо, после рязко е завил наляво, а след сто метра се е върнал на предишния курс. Съдейки по храстите (неотровни, но не по-малко гъсти, лепкави и противни), през които на преследвачите им се наложи да се провират, роботърговецът или познаваше тази гора като дланта си, или, по-вероятно, го насочваше някакво устройство и не се боеше, че ще се заблуди. Само че бурята му беше изиграла лоша шега, на влажната земя бяха останали толкова отчетливи отпечатъци, че ги виждаше дори Тед. Макар че, разбира се, без киборга пилотът щеше да загуби следата след пет крачки. Ден гледаше не само земята, а и стволовете на дърветата, където можеха да останат следи от закачилия ги лакът или дуло на бластер, и отместените от беглеца клони, веднага върнали се намясто, но вече без висящите от листата капки.
	Партньорите бяха успели да изминат около три километра, когато далеч отпред, над гората излетя неголямо корабче право нагоре и метално проблясквайки в първите лъчи на Оникс, почти мигновено се разтвори в далечината.
	— Мамка му! — изтръгна се от Тед. — Май закъсняхме.
	Ден прецени разстоянието и отрицателно поклати глава:
	— Това не е Казака. Той не би успял да стигне дотам.
	— Тогава кой е?
	— Може там да има още една плантация, която не е отбелязана на твоя план — предположи киборгът.
	— Май на плантациите не им се полагат кораби. По-скоро наблюдателен пункт или бункер със запаси за черни дни. Слу-у-ушай! — сети се пилотът. — Да не би Казака да се е насочил натам?
	— Тогава щеше да е бесен, че не са го дочакали. Ако там няма втори кораб.
	Ехото донесе от шубрака такъв яростен вик, че другите горски шумове изведнъж изчезнаха. Изплашените животинки се скриха по дупките си или се притиснаха към клоните.
	— Няма втори кораб — злорадно заключи пилотът. — Край, пиленце, падна ни!
	Ден кимна.
	— Има около километър до него. Ако постои на едно място петнадесетина минути, ще го догоним.
	— Ще постои — убедено каза Тиодор. — Вече няма къде да бяга и сега ще се накрещи и ще мисли какво да прави по-нататък. Дай знак, когато го засечеш. Ще почакаш в храстите, за да не те види Казака, а аз ще ида напред и ще го хвана.
	— Не — внезапно се заинати Ден, — напред ще ида аз.
	— Полудя ли? Нали не можеш да не се подчиняваш на господаря си!
	— Мога. При едно условие.

	* * *

	Станислав недооценяваше Казака — той наистина умееше да губи. Походният сейф беше преместен още вчера на състезателната яхта „Златна рибка“ и там дежуреше пилот, готов да излети при първа заповед. Маскировката си е маскировка, но кой знае до какво е успяло да се докопа проклетото ченге заедно с малоумния си приятел! Винаги може пак да се започне производство. Казака си беше набелязал още няколко перспективни планети и имаше няколко сметки в галактически банки и нов кораб, който роботърговецът беше платил, но още не беше прибрал от корабостроителницата.
	Така че най-много му беше навредил не Станислав, не изпратеното ченге и дори не събраната войска от отмъстители.
	— Ах ти, плъх безопашат! Неблагодарна твар! Ако не бях аз, щеше да изгниеш в онази дупка! Така ли ми се отплащаш за добрината?! — разяри се роботърговецът, забравяйки, че всъщност „добрината“ изглеждаше като: „или ще работиш за мен, или ще умреш веднага“. — Еднокрако копеле! Дано да не долетиш!
	Уви, трудно можеше да се надява на това. За една година „Златна рибка“ беше победила в четири състезания, а в девет беше в първата тройка. Стандартните полицейски корвети нямаха шансове да я догонят или да я свалят. А ако пилотите им знаеха кой седи на щурвала на яхтата, нямаше и да се опитват.
	— Чакай, аз ще те пипна! Ще разбереш как се хапе господарската ръка! — заплаши небето Казака. Това вече не беше празна заплаха, робовладелецът реши да се върне до разрушения лагер. Разбира се, не за да се предаде, а да изчака удобен момент, за да се промъкне на крайцера. Корабът е голям, в него има много скришни места, главното е да офейка от тази планета…
	В храсталака нещо изпука. Казака завъртя глава и бластер, опитвайки се да определи източника на звука. Нима все пак бяха изпратили преследвачи? Търговецът на роби взе предвид тази възможност, но я сметна за нищожна. Космодесантчиците не биха разпръсквали силите си, докато не превземат лагера. А и след това едва ли щяха да влязат в извънземната гора, където можеше да загубят повече хора, отколкото да хванат. Тук биха помогнали само киборги, но такива май нямаше сред бойците.
	Обаче Славик имаше.
	Рижата „шесторка“ се появи сякаш от нищото насред гората и без да бърза, се насочи към господаря си. Без респиратор, за да може той хубаво да разгледа и да познае киборга.
	— Стой! — кресна Казака и тутакси стреля. Не улучи, бързо се прицели по-добре, но откри, че киборгът е спрял като закован. — Аха, значи все пак ми се подчиняваш? Я вдигни ръце! Обърни се!
	Казака се увери, че киборгът няма оръжие и си отдъхна.
	— Вдигни левия си крак. Сега десния. Ха-ха, дебил!
	Господарят свали бластера и вече уверено заповяда:
	— Ела тук.
	Рижият стана от земята и се помъкна към него като направило беля куче, бавно, с наведена глава.
	— По-бързо!
	Ден премина в тръс.
	— Стоп! — Казака не смяташе да допуска DEX-а, дори и толкова покорен, на по-малко от пет метра от себе си. Ами ако тази кукла само се преструва на послушна, за да се доближи до него и неочаквано да се впие в гърлото му? — Застани на колене.
	Киборгът послушно прегъна крака и господарят рискува да се приближи на още няколко метра.
	— Какво, Славик ли те прати след мен? — уточни той.
	Ден вдигна глава и погледна Казака в очите.
	— Не. Аз сам дойдох.
	Погледът и гласът на киборга бяха много спокойни, но не привично равнодушни. В тях имаше нещо такова, от което по кожата на Казака пробягаха тръпки.
	— Аз се оказах два пъти прав — тези уроди все пак съобразяват нещо и са пълни кретени! — презрително промърмори роботърговецът, придавайки си храброст. — Имаш ли оръжие?
	— Не.
	— Аз все още ли съм ти господар?
	— Да.
	— А Славик?
	— Станислав Федотович е мой капитан.
	— Сам ли дойде?
	— Да.
	— Тогава на какво разчиташ, глупако?!
	Ден премълча. Той не смяташе да издава на Казака плана си, а редът за командата, която процесорът би могъл да озвучи за господаря, беше празен.
	— Каква издръжлива твар си ти — замислено провлече думите робовладелецът, обикаляйки киборга. Видът му, напук на Казака, беше не унижен, а безстрастно-съсредоточен. Ден не виждаше разлика в цял ръст ли стои или на колене. Може би само това, че позата не е толкова добра за атака. — В аварията оживя, в езерото също… Интересно, ще оживееш ли, ако изстрелям целия пълнител по теб?
	Киборгът мълчаливо извръщаше глава след Казака, но сякаш гледаше през него. Просто не му се искаше да се бори с програмата, заставяща го да гледа господаря, когато той се обръща непосредствено към DEX-а.
	— Или да те взема със себе си? Може да ми свършиш работа, например да извиеш врата на Славик.
	Погледът на киборга за миг оживя и Казака веднага размисли.
	— Не, твърде рисковано е, вероятно ще ме подведеш в най-важния момент. А пък ми е жал да хабя зарядите за теб. Знаеш ли какво? — Господарят спря точно пред Ден и с наслада отсече: — Умри сам. Това е заповед.
	Системата за самоунищожение е активирана. Дишането е спряно. Сърдечният ритъм ще бъде блокиран след десет секунди.
	Девет.
	Осем.
	Системата не предложи вариант за отмяна, както с избора на изключваните импланти. Недвусмислената господарска заповед не подлежеше на корекция.
	Казака наблюдаваше киборга с боязлив и същевременно жаден интерес. Тази точка в инструкцията към DEX-6 беше единствената, която екс-капитанът на „Черна звезда“ не се беше решил да провери. Ами ако наистина киборгът вземе да пукне така бързо и качествено, че остава само да го изхвърли? Вярно, че производителите пишеха, че господарят има три и половина минути, за да размисли и да отмени заповедта, но е „възможна повреда на модела, във връзка с необратими изменения в органичната част на мозъка“. Едно е, когато всички системи работят за максималното удължаване на живота на киборга в екстремни условия (в безкислородна среда или при сериозно раняване) и съвсем друго, когато са насочени към унищожението му.
	Ден знаеше какво ще се случи сега. Беше го виждал, още преди да стане собственост на Казака, в тестовия център на „DEX-къмпани“. Рижият имаше деветдесет и седем точки, с една повече над минимума. Неговият „брат“ — деветдесет и пет.
	За да спре сърцето на киборга, в него съвсем не е задължително да се стреля. Достатъчно е да се прати импулс в един малък нервно-мускулен участък в предсърдието, който отговаря за ритмичните му съкращения. Известно време сърдечният мускул ще продължи да се свива неравномерно и неефективно, после ще се измори и ще замре. След двадесет-тридесет секунди киборгът, до последно не проявяващ никакви външни признаци, ще рухне като подкосен и ще се загърчи в конвулсии. Същевременно ще започне чистене на цифровата памет — нали самоунищожението обикновено се задейства, за да не може врагът да получи ранения, но все още жив и съдържащ ценна информация киборг. Последен ще се изключи и ще се разтопи процесорът, щом се увери, че заповедта е изпълнена. Всичко ще продължи не повече от три и половина минути.
	Три.
	Две.
	Едно.
	В тила на Казака, твърде увлякъл се и загубил бдителност, опря едно студено дуло.
	— Хвърли бластера! — изсъска до ухото му такъв зъл глас, че роботърговецът безпрекословно изпусна оръжието. — DEX, ако ти незабавно не прекратиш умирането, то ще умре господарят ти!
	Можеше просто да нареди на Казака да отмени заповедта, както Станислав направи в склада, но Тед се боеше, че пленникът ще започне да упорства или просто ще онемее от изненада и ще се изгуби време.
	— Програмата за самоунищожение е изключена.
	— Добре ли си?
	— Вече да.
	Ден неволно потри гърдите си под лявата ключица, макар че там нищо не го болеше и всичко туптеше в изправност. „Спасението на господаря“ беше с приоритет пред „подчинението на господаря“. Човек може да недооцени грозящата го опасност и тогава на помощ е длъжна да дойде безстрастната машина — да дръпне дете от пропастта, да вземе ножа, с който наркоманът се опитва да изчовърка от вената си „хлебарката“ или да заведе в медицинския пункт боеца, заради болевия шок смятащ дупката в корема си за „драскотина“, дори ако господарят крещи и се съпротивлява.
	Връзването на ръцете на господаря зад гърба и запушването на устата му не се отнасяха към подобни извънредни ситуации.
	— Мм?! — най-сетне се опомни Казака, което очевидно трябваше да означава: „А този тип откъде се взе?!“
	— Неправилно формулира въпроса си — отмъстително го информира пилотът. — Трябваше да попиташ: „Има ли тук още някой“.
	DEX наистина беше дошъл сам, Тед все още се водеше със статут „пленник“. Ден обаче доведе приятел със себе си.
	— Трябваше да го застреляме отдалеч. — Пилотът продължаваше да държи роботърговеца на мушка, почти желаейки той да му даде повод да натисне спусъка. — Беше прекалено рисковано.
	— Но все пак успешно. — Ден и сам не разбираше защо му се искаше да хване Казака жив. Роджър щеше да се зарадва и на умрял, а капитанът още повече.
	— Ще си отмъщаваш ли? — предположи Тед. — Хайде, давай, аз ще го държа, ако трябва. Той едва ли умее да поема удари.
	Казака облещи очи и захриптя.
	Киборгът се приближи плътно до господаря. Сега Ден чуваше не само пресекливото му дишане, а и бясното биене на сърцето, виждаше бледата като тебешир пореста кожа и честото подскачане на адамовата ябълка, усещаше силния мирис на прясна пот. Търговецът на роби беше смъртно уплашен. Нито един човек не би успял да доведе опитния бандит до такова състояние, както собствения му киборг. Казака знаеше какво може да направи рижият. И помнеше какво той беше правил с него.
	— Не — извърна глава Ден. — Ще напълни гащите и ще ни вони по целия път обратно.
	Тиодор направи разочарована гримаса, но не настоя.
	— Върви! — гнусливо побутна пленника той. — Ако дори на киборга му е противно да те бие, аз също не смятам.

	* * *

	Станислав се събуди в непозната стая със сребристи стени и таван. В паметта му смътно се мяркаше дълъг тъмен тунел със светлина в края, но май това беше само лампичката на входа в жилищния отсек на крайцера.
	После в полезрението му изплува ангел с камуфлажен костюм, подозрително приличащ на Роджър.
	— Станислав, чуваш ли ме? — обезпокоено попита той.
	— Даже те виждам — промърмори капитанът, усещайки ужасна сухота в устата и гърлото си. — Какво стана?
	— Ти припадна. — Роджър услужливо му подаде болнична чаша с тръбичка. — Направо насред коридора, пет метра не ти достигнаха да дойдеш до медицинския отсек.
	Станислав отпи няколко глътки и обърна глава надясно и наляво, натъквайки се на скръбно-съчувствени лица.
	— А какво ми е? — слабо изхриптя той, чувствайки се като обкръжен от роднини милионер на смъртния си одър.
	— Док каза, че от всичко по малко, но нищо сериозно. След някой друг ден ще си добре — ободри го Роджър.
	— Тогава защо стоите тук като на погребение? — Капитанският глас веднага укрепна. — При това с цветя?
	— Това не са цветя. — Тиодор смутено отмести саксията встрани. — Това е конфискувано имущество, току-що го иззех от Вини.
	— Иззел си го?! — възмутено изръмжа сержантът зад гърба на пилота. — Че вие ми се нахвърлихте трима!
	— Защото това е наша собственост, а не „наркотично вещество в наказуемо количество“!
	— Аз имам служебна инструкция!
	— Заври си я в задника заедно с таблета!
	Оскърбеният Вини се опита да изтръгне саксията от Тед, като без малко да я изпусне върху Станислав и Ден побърза да избута побойниците от леглото.
	— Притеснявахме се — съобщи Полина, промъквайки се на мястото им. — Вие лежите тук вече шести час.
	— Колко?! — Капитанът отривисто седна и разбра, че с удоволствие би полежал два пъти повече. — А какво става с лагера и бандитите?
	— Лагерът е превзет, бандитите пленени — успокои го Роджър. — А твоите момчета довлякоха Казака за яката. Между другото, за него е обявена награда от правителството, ако е жив тридесет хиляди единици, ако е мъртъв — пет.
	— Аха! — възкликна Тед. — Все пак не го уловихме напразно!
	Сержантът се възползва от момента и му отне канабиса. Схватката закипя с удвоена сила и грохот.
	— Вини, върни му тази нещастна трева — не издържа Роджър.
	— Не мога, вече записах в протокола: „Саксия с канабис, един брой“.
	— Ами добави отдолу: „Според резултатите от експресния анализ, канабисът се оказа здравец и беше върнат на собственика“.
	— Тогава началникът ще реши, че аз съм го изпушил в процеса!
	— Аз съм началникът ти! — повиши глас Сакаи. — На кого говоря, дай му го!
	Вини, на когото просто му беше обидно да отстъпи на наглия космолетец, с мърморене разтвори ръце.
	— Тридесет хиляди? — попита капитанът, подозирайки, че не е чул добре или не е разбрал нещо в този хаос. — За един бандит?
	— Не просто бандит, а глава на престъпен синдикат — поправи го Роджър. — Чрез него можем да разплетем цялата мрежа и да спасим още стотици животи. Така че ви поздравявам, вашият екипаж спечели джакпота!
	— Можем да поправим цели два киборга — с намек вметна Тиодор. — И да ни остане и за резервни части.
	Рижият скромно премълча. Никой от екипажа нито веднъж не го беше упрекнал, че заради него им се налага да работят като луди и да икономисват от всичко. Но е много по-приятно, когато няма за какво да те упрекват.
	— Обаче така и не намериха моя небесен кристал — печално въздъхна Полина. — Прощавай, Нобелова награда…
	— Хазната на Казака също е изчезнала — съобщи Вини. — Успял е да я скрие, мръсникът, а къде, засега не признава. Но нищо, ние ще стимулираме паметта му! Ще си спомни всичко, което знае и даже повече.
	— Затова пък намерихме ръкописа му — добави Роджър, намеквайки, че ще бъде много благодарен читател. — Графоманията е опасно хоби. Все едно собственоръчно е написал подробно писмено признание.
	— Трябва да се докаже, че не го е измислил — усъмни се Тиодор.
	— Ще докажем, там такива истории са описани, че лесно ще се намерят свидетели и ще се провери.
	— Жалко само, че старецът избяга — с досада каза пилотът. — Орбиталният патрул не можа да го стигне.
	— Кого?
	— Ами Рет Манкс, онзи еднокрак пират.
	— Какъв старец е той? — обиди се Станислав. — Само пет години е по-възрастен от мен.
	— Ама че сравнение направихте! Вие сте много по-запазен.
	Докато капитанът асимилираше този съмнителен комплимент, Роджър убедено каза:
	— Нищо, няма да се скрие той от нас. Дребните крадци, докопали се до богатство, се издават бързо. Няма да издържи, ще започне да пилее пари и ще го хванем.

	* * *

	Освобождаването на похитените хора се оказа само най-лесната работа. Сега те всички трябваше да бъдат нахранени, преоблечени, излекувани и настанени някъде. Една от полицейските корвети се отправи за помощ, а „Сигуре“ и крайцерът останаха да поддържат реда.
	А „Космически мозъкояд“ започна полека да се готви за отлитане.
	Успяха да намерят и върнат на мястото им почти всички изнесени от кораба вещи, освен част от продуктите и взрива. Последното разстрои Станислав най-много от всичко, макар че Роджър му написа официално удостоверение, гарантирайки, че щетите на Аайда относно товара, „реквизиран за нуждите на полицията“ ще бъдат покрити.
	— Ако не е забравил да го застрахова, ще има двойна печалба — утешаваше капитана Сакаи. Двамата стояха до изкарания от хангара транспортник и се наслаждаваха на хубавия ден. Денем, зад надеждна ограда и с респиратор, на Медуза беше хубаво като на курорт (говореха, че без респиратор е още по-хубаво, но Станислав не се осмели да провери). — Освен това при алфийците общественото благодеяние се счита за много почетна работа. Ще видиш, че тя ще ти даде и бонус.
	— За изгубения товар? — недоверчиво уточни Станислав.
	— За възможността да окачи на стената на офиса си почетна грамота от галаполицията — усмихна се Сакаи. — И изобщо… Тя може да е алфийка, но все пак е жена. Пусни в ход мъжкото си обаяние, разкажи й, че само благодарение на нейния взрив Галактиката е била спасена. Ако не цялата, то нашата част от нея със сигурност.
	Станислав неуверено кимна, не знаейки кое го плаши повече: разгневената Аайда или благодарната Аайда.
	— Как е Вадим?
	— Още е в реанимационната камера, но прогнозата е добра. Ще се оправи.
	Капитанът се обърна и видя как Ден и Тед тържествено бутат по корабната стълба кошмарното розово диванче с извити крака.
	— Момчета, а дали да не го оставим тук? — страдалчески извика Станислав. — Вероятно цялата банда е успяла да поседи и да поспи на него, а може и да са заклали някого там, я какви подозрителни петна има отстрани.
	— Точно така, суперски трофей! — възторжено потвърди Тиодор и партньорите повлякоха дивана нататък.
	На пет метра от Станислав премина едър брадат мъж с камуфлажен костюм, нежно притискащ към гърдите си малка бяла котка. Те щяха да се разминат благополучно, ако наблюдателният и наивен Роджър услужливо не беше казал на старателно гледащия в противоположната посока капитан:
	— Това не е ли вашата?
	Котя видя Станислав, мигом разлюби брадатия, измъкна се от него с вик: „Изнасилват ме!“ и презглава се хвърли към „законния съпруг“.
	— Май е нашата — обречено се съгласи капитанът, със стон се наведе и взе гръмко мъркащото животно. Основно бяха били Станислав по главата и бъбреците, но кой знае защо го болеше гърбът.
	Момчетата занесоха дивана и се върнаха.
	— По дяволите, ние така и не поправихме името! — сепна се пилотът. — Нищо, сега ще пренесем още няколко неща и ще се заемем.
	Станислав изгледа борда на кораба, намръщи се и неочаквано махна с ръка:
	— Зарежете го. Страхувам се, че каквото и да напишем, той ще си остане „Космически мозъкояд“. Аз вече дори наум го наричам така.
	— А най-важното — добави Роджър, — ние сме го вписали под това име във всички протоколи. Предупреждавам те като приятел: ако поискаш да го смениш, ще проклинаш всичко на света!

	* * *

	— О-о-ох, колко е хубаво! — блажено, едва ли не със сълзи на очи въздъхна Тиодор, облягайки се назад на „трофея“. — Само една седмица робство, а как започваш да цениш простите житейски радости!
	Ден премълча, но така умишлено бавно, удължавайки удоволствието, се отпусна на диванчето между Тед и Полина, че Вениамин се пошегува:
	— Може би трябва по-често да ви продаваме в робство? С профилактична цел.
	— Не, благодаря, и спомените ми стигат! — потръпна Тиодор.
	— Макар че имаше и забавни моменти — изкиска се Полина, като си спомни за шоколада.
	— Аха, например когато Ден ми завря нож в лицето. Представи си — пилотът се обърна към момичето, — той спря на милиметър от окото ми!
	— Не преувеличавай, на два и половина — педантично го поправи киборгът, отваряйки пакетче с чипс.
	— Огромна разлика, аха!
	— А ти пък ме удари с лост.
	— Още малко и ще се сбиете сега — отбеляза Полина.
	— Не-е-е! — в един глас викнаха приятелите. — За нищо на света.
	На облегалката на диванчето скочи котката, въпросително погледна Ден в очите, а после надникна в отворения пакет и се опита да бръкне в него с дългата си ноктеста лапичка. Рижият я погали с някак странно изражение. Яж, яж, порасни голяма и дебела…
	— Ах ти, спасителко наша! — Полина взе Котя на ръце и потърка буза в нацупената й муцунка.
	— Ново двайсет — възмути се Тед. — Ние с рижия седяхме в склада, тичахме из оная гадна гора, преследвахме Казака, а спасителката е тя?!
	— Вас капитанът вече ви нахвали достатъчно — махна с ръка момичето. — А на бедното котенце даже благодаря не му каза! Даже й се кара, че тя пак мяука и тича след него.
	— Защо са й на нея благодарности? Затова пък видях как той снощи „незабелязано“ й изсипа бобената яхния от чинията си.
	— Нима котките ядат боб?
	— Нашата е убедена, че да. А хасите навярно сега ще измислят сага за Ден — внезапно си спомни Тед. — За Великия Неядлив Водач, който ги е довел до Непристъпната Обител на Храната и е напъдил оттам при тях много вкусна храна.
	Смутеният Ден по навик прокара ръка през косата си и едва я извади оттам. По-лесно би било да се срешат сплетени расти, отколкото тези сплъстени кичури, които още повече се бяха заплели след душа.
	— Ще ида да я отрежа — тутакси реши той, ставайки.
	— Не! — Полина така скочи срещу него, сякаш искаха на нея да й отрежат ушите. — Не смей, аз имам чудесен балсам за коса!
	— „Ваша козина била слепнала и увиснала, а сега всички пипала стърчат“? — предположи Тиодор.
	— Защо, боята да не би да беше лоша?
	— Хубава беше — съгласи се Ден. — Кръвта и мръсотията се изпраха от комбинезона, а боята не.
	— Ами нали е за коса, а не за комбинезони! Хайде, Денка, моля те-е-е! Нека поне да опитаме! — Момичето с такова отчаяние се вкопчи в ръкава на киборга, че Тиодор се разхили:
	— А ти се притесняваше дали си привлекателен!
	— За какво говорите? — подозрително попита Полина.
	— Просто малки мъжки тайни — намигна пилотът.
	— Добре — примири се рижият, — давай балсама. Но аз сам ще си измия косата!
	Щом Ден излезе, в гост-командната нахълтаха Франк и Вини. Маша, която по-рано не можеше да търпи хакера, внезапно се умилостиви и даже му даде достъп до вход в кораба. Тед подозираше, че италианецът беше успял да я хакне паралелно с Ден, който все пак беше решил да прибегне до услугите му. Франк упорито отричаше и горещо доказваше, че „просто е уговорил тази la bella donna virtuale“, но естествено никой не му вярваше.
	— Вижте кого сме ви довели! — гордо каза той, подръпвайки за лакътя кой знае защо смутилия се и забавил крачка спътник.
	Тиодор се вгледа и изохка:
	— Леле, къде го намерихте?
	— В петата плантация. Роджър преглеждаше списъка на спасените хора и се натъкна на познато име. Той ли е? — формално уточни Вини.
	— Той е! — Тед се вторачи в стария познат. — Ама че работа, ти си почнал да приличаш на човек…
	Животът в плен беше повлиял на русия медалист ако не благотворно, то определено облагородяващо. Алексей беше загорял, обрасъл с къдрава брада и забележимо отслабнал, така че от пухкав младеж се беше превърнал в мъж.
	Вярно, че пилотът веднага развали впечатлението от комплимента, като ехидно уточни:
	— На йети!
	— Себе си виж! — веднага се озъби Алексей.
	— Да, това със сигурност е той — със съжаление потвърди пилотът. — Няма надежда.
	— Тогава дали няма да можете да го вземете със себе си? — помоли Франк. — При нас е истинска лудница, трябва да вземем показания от всички, да направим ДНК тестове за потвърждение на личността, а някои пленници са от толкова диви планети, че там даже нямат база данни с пръстови отпечатъци. В тази тълпа половината банда може да се разтвори като течна сметана в капучино. — Хакерът трагично завъртя очи. — С този поне всичко е ясно, така че защо да го въртим тук още една седмица?
	— Добре, ще го вземем — обеща пилотът, повече от състрадание към полицаите, отколкото към Алексей. — Не се притеснявай, ще те докараме до вкъщи с попътен вятър!
	— Знам го аз вашия вятър… — сърдито изсъска русият, карайки Тиодор да съжали за благородството си.
	— А как беше концертът на „Геном“? — отмъстително припомни пилотът. — Успя ли да стигнеш навреме? Хареса ли ти?
	Алексей запуфтя, измисляйки достоен отговор, но Вини дружески го посъветва:
	— Ти по-добре недей да спориш с него, това е най-добрият пилот от всички, които познавам. — Вини погледна самодоволно усмихващия се Тед и отмъстително добави: — И най-ненормалният също.
	— А вие отдавна ли се познавате? — учуди се русият.
	— О-о-о… — многозначително каза сержантът. — Ние с тази компания тук завзехме базата на Алианса. Тайна правителствена операция.
	— Базата?! Онази същата?
	— Ама те не са ли ти разказали? — учуди се Вини.
	— Нека аз да ти разкажа! — намеси се Франк. — Значи работата беше такава…
	… През остатъка от деня Алексей ходеше из кораба тих, унил и така потресен от разказа на полицая, че уважително говореше на „вие“ даже на Полина. Екипажът, познаващ бурната фантазия на хакера, само се подхилваше, но не смяташе да развенчава мита.

	* * *

	Бьорн се спъна, забелязвайки облегнатия на вратата на хангара киборг. Защо е застанал там? Неговите собственици отдавна се сбогуваха с всички и се качиха на кораба да се готвят за старта. Рижият се беше измил и преоблякъл с черна тениска, стари дънки и кецове, но не беше станал по-малко зловещ от това, дори напротив. Правилно на някои планети разрешават на киборгите да ходят само с униформи, така е по-лесно човек да ги възприема като техника. А тук е непонятно какво можеш да очакваш от това същество и как да се държиш с него.
	В края на краищата миньорът реши, че е най-добре просто да го игнорира. Ако на екипажа на „Мозъкояда“ им харесва да мислят навигатора си за човек, това са си техни проблеми.
	Обаче не му се удаде спокойно да мине покрай него.
	— Ей — тихо извика киборгът и Бьорн трепна, разбирайки, че той чака именно него.
	— Какво искаш? — с неприязън изръмжа миньорът, криейки страха си зад грубостта.
	Това не смути рижия. Той се изправи (човекът нервно отстъпи назад) и спокойно, много вежливо помоли:
	— Предайте на Рики поздрави.
	— Какво?!
	— От Ден. Той знае. — Киборгът се обърна и тръгна към „Мозъкояда“, едва забележимо накуцвайки.
	Бьорн дълго гледа след него, объркан и смаян.

	* * *

	Излитането премина успешно, но Тед стана от пилотското кресло мрачен и ядосан. За щастие, не беше в характера на пилота да се затвори и мълчаливо да страда, докато останалите гадаят каква муха му е влязла в главата. Затова в отговор на първия недоумяващ въпрос Тед изригна като вулкан:
	— Всичко е заради този Манкс, вдън земя да се провали дано! Представете си, аз двадесет години мечтаех да стана като него! А се оказа… Стар козел! Нещастник с навирен нос! И лети по-лошо от мен!
	— Тогава какво те притеснява? — учуди се капитанът. — Напротив, радвай се, че си го надминал по умения!
	— А какъв смисъл има? Аз се сравнявах именно с него! И кобайк карах, и кожено яке с кърпа на главата носех, и трева пушех…
	— Тед — строго каза Станислав, — никой не ти пречи да караш, да носиш и… хм… да отглеждаш и без да се сравняваш с Манкс.
	— Да, но сега не знам защо всичко това ми харесва! Ами ако е само заради него?!
	— Тогава изхвърли канабиса, ритуално изгори всичките си дрехи и се преквалифицирай на техник — предложи капитанът.
	Тед се замисли, а после чак подскочи от възмущение:
	— Какво-о-о?! Заради някакъв си куц пират?! Да върви по дяволите!
	— Ето че се разбрахме — тупна го по рамото Станислав. — Върви да обядваш, само теб чакаме.
	Прегладнелият екипаж посрещна пилота с радостни викове. Ден тутакси донесе и сложи на средата на масата огромен, още цвърчащ тиган. Полина горестно въздъхна. Със съвместните усилия на киборга и балсама тя успя да спаси по-голямата част от косата, но, уви, не всичката. Навигаторът все пак отряза най-упоритите заплетени възли и сега прическата му се състоеше от опашчица и няколко разнокалибрени кичура.
	Ден като че ли се канеше да мине покрай Алексей, за да седне на свободния стол, но внезапно спря, помисли малко, направи крачка назад, докосна рамото на блондина и тихо каза:
	— Извинявай, но това е моето място.
	На масата изведнъж стана много тихо.
	Алексей изумено се обърна и се втренчи в „съперника“, но не успя да победи киборга в състезанието по измерване с погледи.
	— Я пак? — попита блондинът, щом се убеди, че няма да реши проблема с изразително мълчание.
	— Това е моето място — повтори Ден. С такъв глас би могъл да говори някой уличен робот-автомат за продажба на напитки, вежливо, но неумолимо съобщавайки, че без пари от него няма да излезе кен с бира. Дори ако го ритнат.
	— Мъчително ми липсват пуканки! — прошепна Полина в ухото на подсмихващия се Тед.
	Алексей неразбиращо се огледа, разчитайки, че господарите ще призоват самозабравилия се киборг да спазва реда, но екипажът неприятно му напомни ято гарвани, алчно гледащи битката на два лъва. Само Станислав вежливо се преструваше, че е погълнат от намазването на една филия с масло.
	— Ето там има свободен стол — раздразнено съобщи блондинът, нагледно показвайки с пръст другия край на масата, ако тъпата машина не е способна самостоятелно да прецени ситуацията.
	— Да — съгласи се Ден, — ти може да седнеш на него.
	— Откъде накъде? — Алексей още не беше докоснал стоящата пред него чиния, но реши да спори заради принципа. — На какъвто стол съм седнал, на него ще продължа да си седя, ясно ли е? А ти бъди благодарен, че изобщо те пускат на масата.
	— Ясно — смирено потвърди рижият. — Благодаря.
	Но Алексей още не беше успял тържествуващо да изгледа сътрапезниците, когато киборгът се наведе, хвана стола за краката, вдигна го и го пренесе на другия край на масата, без да обръща внимание на виковете и ругатните на трескаво вкопчилия се в седалката пасажер.
	— Ето го очаквания още от деветнадесети век бунт на машините срещу човека, жесток и безпощаден! — патетично обяви Тиодор.
	— И ние даже познаваме този човек — закиска се момичето.
	Докато Алексей смаяно ловеше въздух с уста, Ден невъзмутимо взе съседния стол, отнесе го на отвоюваното място и го сложи там като знаме на върха на крепост. Впрочем не успя задълго да запази вида си на страшен поробител на човечеството — Тиодор шеговито го удари с юмрук, а Полина го дръпна за остатъка от рижата му опашка.
	— Станислав Федотович! — възмути се Алексей.
	— Хм… — Капитанът озадачено изгледа третата намазана филия и я сложи в чинията на Вениамин, който се изуми от такава грижовност. — Всъщност това наистина е неговото място.
	— Но той нали…
	— Така, а какво имаме днес за обяд? — преувеличено бодро го прекъсна капитанът, свали капака на тигана, подуши съдържанието и примижа: — Ммм, страхотно! Сто години не съм ял макарони по флотски.
	Не само на Станислав му потекоха лигите. Макароните с кетчуп и месо от консерва може и да не бяха изискано ястие, но през последната седмица екипажът беше отвикнал да капризничи.
	— А какъв е този шум? — внезапно се сепна капитанът.
	— Внтлц — бодро докладва Михалич. — Продхвм я, псна ми оттзи шмве, нвзмжн е дасспи!
	— Отдавна беше време — одобри Станислав, който чак сега забеляза, че всички вентилационни решетки бяха свалени и от тях осезаемо духа.
	Във въздуховода нещо изгромоля.
	— Аха! — доволно прошепна Тиодор. — Май нашият призрак не обича течение!
	Екипажът замря, вслушвайки се.
	Грохотът отново се повтори. Дори набираше сила и честота, сякаш невидимият боклук се беше плъзнал и засилил по наклонената тръба. Ту-у-п… туп… туп-туп-туп, фр-р-р! — И от отвора, със свистене като куршум от пневматично оръжие, излетя нещо кръгло и се пльосна точно в средата на тигана.
	Станислав потресено зяпна малкия колкото гъше яйце череп, плътно покрит със сиво-жълта мумифицирана кожа. Отдясно се беше запазил кичур мустаци, отляво плътта беше изсъхнала и оголила половината челюст с дребни остри зъбки и прехапан от едната страна език, от което изглеждаше, сякаш черепът криво се хили на капитана.
	— А ето го и Мося — смотолеви Полина.
	— Най-после нашият екипаж е в пълен състав! — с чувство каза Станислав и пак похлупи тигана с капака.

	* * *

	Екипажът се сбогува с Алексей в най-близкия голям космопорт, където имаше директен рейс до Земята. Станислав купи на бившия си навигатор билет за първа класа и дори му даде малко пари за из път.
	— Считай, че това е заплатата ти за една седмица работа — великодушно махна с ръка капитанът, когато блондинът започна смутено да му благодари.
	Алексей се спря до бариерата на митническия контрол и пристъпи от крак на крак, гледайки надолу и хапейки устни.
	— Станислав Федотович… — най-сетне се реши той. — Аз разбирам, че не се показах… откъм най-добрата си страна. Обаче може би ще ми дадете втори шанс? Аз ще се старая и никога повече няма да ви подведа!
	— Алексей — Станислав окуражително сложи ръка на рамото му, — никой от нас не е застрахован от грешки, затова главното е навреме да се признават и да се поправят. Аз също някога бях млад и буен новобранец, който искаше всичко и веднага, а животът безжалостно ме срита отзад. — Капитанът не уточни, че всъщност животът го беше направил с помощта на бластери и противопехотни ракети, а веднъж дори с щурмови коренийски крайцер. — Ти си добро момче и без съмнение след някоя и друга година ще станеш отличен специалист, така че в друга ситуация охотно щях да те взема в екипажа си, но… Виждаш ли, ние вече си имаме навигатор.
	— Киборгът?! — Съдейки по изуменото лице на Алексей, той очакваше всеки предлог за отказ, но не и този.
	Капитанът виновно разпери ръце, наведе се към ухото на блондина и съзаклятнически му каза:
	— Честно казано, аз също не мога да ги понасям!

	* * *

	Корабът с Алексей отлетя и екипажът реши да отбележи това събитие в бар с непретенциозното название „Светулка“. Въпреки практически празния космодрум, там беше претъпкано. Свободна маса се намери чак до вратата и даже на Ден и Тиодор вместо столове им дадоха пластмасови каси от бира. Налагаше се да общуват с жестове или да си крещят в ушите. На малката сцена с розова завеса рамо до рамо „забиваха“ едър баскитарист, тъмнокожа кийбордистка, вокалистка на вид не по-възрастна от четиринадесет години и барабанист с ярко гримирано лице, който щом се разгорещи, включи в инструментите си и пилона за стриптийз, издаващ нисък мелодичен звън.
	Тиодор се вгледа и започна да се смъква от касата за бира в пристъп на беззвучен кикот.
	— Какво ти става?! — от двете страни го подпряха Полина и Вениамин.
	Вместо отговор пилотът извика сервитьорката, като се задавяше от смях и попита:
	— Кажете ни, моля, коя е тази банда? Бива си я!
	Момичето го изгледа като завършен кретен, но любезно отвърна:
	— Това е „Геном“, известна в цялата Галактика рокгрупа. Техният рейс по технически причини беше отложен с пет часа и понеже присъстващите тук фенове със сълзи на очи ги умоляваха, те се съгласиха да изнесат кратък концерт в бара. Вие сте големи късметлии, че попаднахте на него, точно сега изпълняват новия си хит.
	Сервитьорката така влюбено погледна сцената, че стана ясно, че нейните сълзи са били не по-малко от литър. А щом отново се обърна към масичката, на нея нормално седеше само Ден, твърде съсредоточено изучаващ вазата с цветя. Останалите безсъвестно се гърчеха от смях.

	* * *

	На Манкс му отне няколко часа, за да отвори сейфа на Казака. Но старият пилот не бързаше за никъде. В тази част на острова рядко идваха хора, тя беше твърде далеч от развлеченията и плажът беше твърде каменист. А и туристическият сезон още не беше започнал и крайбрежните съборетини-бунгала бяха заети само от отявлени мизантропи и нещастни влюбени, долетели тук да лекуват разбитите си сърца (на услугите на неизлечимите беше свещеното дърво бан-бан със здравите си хоризонтални клони). Можеше цяла седмица да седи тук, на прага, и да не види никого.
	Капакът на сейфа се повдигна точно толкова, че да се хване с върховете на пръстите. Вратичката беше фалшива — ако започнеш да човъркаш в нея, резето ще блокира.
	Чу се гръмотевица. Манкс трепна и вдигна глава, но това се оказаха не победни фанфари и не приветственият салют на „Шейтан“, а просто идваща от изток буря. Обикновено явление по това време на годината, порои валят по няколко пъти на ден, а после отново пече слънце.
	Рет дръпна силно от лулата, на няколко пъти издиша дима, остави я и благоговейно, с две ръце вдигна капака.
	Лицето на Манкс удивено се издължи. Две трети от вместимостта беше заета от огромен кървавочервен кристал, стоящ върху разноцветна поставка с дебелина около три сантиметра.
	Пилотът се опита да го извади, но странният камък даже не помръдна. Не успя да го измъкне и заедно с поставката — тя така здраво седеше в титаниевото гнездо, сякаш беше отлята в сейфа като в калъп.
	Рет освети вътре с фенерчето и откри, че кристалът не е залепен към поставката, а сякаш е враснал в нея с множество алени нишки като кръвоносни съдове.
	— Що за… е това?! — Манкс почука по поставката и я почегърта с жълтия си от тютюна нокът. Кристал? Някакво стъкло? Изглеждаше така, сякаш всичките прибрани в сейфа скъпоценности са се разтопили и са се спекли в еднородна маса, ето тук даже си личат златните обкови и синджирчета. Но това е глупост някаква, диамантите може да се изгорят, но не и да се разтопят! И какъв е този камък с корени? Може би е някакъв извънземен артефакт? Интересно къде и кога Казака е успял да го придобие и колко може да струва?
	Пилотът беше доста разочарован. Той смяташе да води тих живот на обезпечен, но не прекалено богат пенсионер, постепенно продавайки по някое камъче от съкровището, а сега ще трябва да иде да се моли на Айзък, за да намери купувач за това загадъчно нещо. Хитрият авшур вероятно ще поиска една четвърт, или дори половината от стойността за посредническите си услуги и мълчание.
	Върху започналото да оплешивява теме на Рет падна първата капка. Пилотът с досада тръсна глава и пак се наведе над сейфа, за да разгледа хубаво плячката. С класическата „розетка“ на кристалите я свързваха само пет-шест от долните израстъци, а като цяло това нещо приличаше на кактус с три затворени пъпки с по-тъмен оттенък. Небесният кристал беше попаднал в идеална почва и беше набъбнал като тесто с мая, за рекорден срок достигайки зрялост и формирайки плодни тела.
	Оставаше му да дочака буря.
	В морето край острова удари мълния и почти веднага се чу гръм. Атмосферното налягане и влажността достигнаха минимум, натискайки спусъка на механизма за размножаване.
	„Пъпките“ се пръснаха, първо горната, след нея едновременно двете долни, изстрелвайки семената си със сила, която ще им позволи да излетят на височина от километър и да достигнат облаците.
	Обезглавеното тяло остана да седи на прага, облегнато на вратата на отворения сейф.
	Както си мислеше Манкс, не го намериха много, много дълго време.
