	Когато от популярно будистко списание ме помолиха да напиша статия за просветлението, аз им пратих следната шеговита пародия на телевизионното шоу „Стани богат“. За моя изненада, те я публикуваха.
C>
#	Стани просветлен

	— Добър вечер, дами и господа. Днес по телевизия Ей Би Си (Американски будистки канал) ви представяме финала на „Стани просветлен“.
	Шоуто има честта да се спонсорира от Корпорацията за производство на възглавнички за випасана медитация — единствената компания, която обещава: „Ако не се просветлите, използвайки нашите възглавнички в този живот, ще ви върнем парите в следващия!“.
	А сега, с най-голямо удоволствие, към което не съм привързан, ви представям четиримата ни финалисти: многоуважаемата Ана Гами, Геше Бо Десатва, Роши Сид Артър и изтъкнатата мирянка учител по медитация, психотерапевт и активист за правата на хомосексуалните и други — Ейми Тарба. Моля, посрещнете ги със _Садху_, _Ом_ или _Му_!
	За онези, които за първи път гледат програмата ни, ето правилата. Ще има три кръга за елиминация, на които всеки един от Техни Светейшества ще бъде тестван за постиженията си в просветлението. След всеки кръг ще бъде елиминиран по един финалист, който ще бъде върнат обратно при първоизточника.
	Първи кръг е въпрос: Как ще опишете просветлението?
	Ана: Просветлението означава да нямаш _аз_. Всъщност като единствения присъстващ теравада будист, следващ оригиналното учение на Буда, аз съм най-чиста и най-просветлена. Казвам, че ако си осъзнал, че нямаш _аз_, трябва да се гордееш с постижението си и да кажеш на всички.
	Бо: За мен просветлението означава да бъда толкова състрадателен към учениците си, че умишлено да демонстрирам към тях силен гняв, за да не се чувстват толкова ужасно нискостоящи в мое присъствие.
	Сид: Просветлението означава да си свободен от привързаности. Аз съм толкова непривързан, че дори не съм привързан към непривързаността — затова имам този готин „Ролекс“. Вижте го само! Не е ли страхотен?
	Ейми: За мен просветлението е да правиш страхотен секс без заблудата за _аза_, който трябва да се чувства виновен.
	— Благодаря, Ваши Пустейшества, за неизмеримата мъдрост. И първият, който отпада от колелото и от шоуто, е… Ана! И никога вече не се връщай, Ана Гами.
	Тестът във втория кръг е кой ще прекара най-дълго време седнал в медитация. И така, Ваши Неизразимости, след гонга медитирайте!…
	ГОНГГГ!
	Две минути по-късно Ейми отваря очи и си проверява профила в „Туитър“. Сид издържа цял час. Бо обаче остава неподвижен толкова дълго, че лекарите в шоуто решават, че е мъртъв, и го кремират. Публиката го почита с бурно „Ом! Сладко Ом!“. Остават само Сид и Ейми.
	— Ето и финалния кръг, който ще определи победителя в „Стани просветлен“. Не е ли вълнуващо! Сид и Ейми, искам от вас да демонстрирате психична сила на живо по телевизията.
	Сид затваря очи, фокусира вниманието си дълбоко навътре и завладян от екстаз, се понася във въздуха като перце по лекия вятър. Той левитира все по-високо и по-високо над сцената, когато зашеметената публика избухва в оглушителни аплодисменти. Виковете са толкова шумни, че прекъсват концентрацията на Сид, сломяват психичната му сила и той пада с трясък на пода. Прекършва си врата и умира на място. Мнозина в публиката получават _сатори_, Сид се връща в земята на всичко съществуващо и ето — ражда се нов коан.
	Единствената останала участничка — Ейми Тарба, известен учител по медитация, психотерапевт и активист за всякакви права, бива обявена за победител в „Стани просветлен“ и получава специална възглавничка за медитация от чисто злато, лимитирана серия — кошмар за седене, но впечатляваща за гледане — с джипиес за ориентиране по пътя и преминаване отвъд всякакви препятствия. Тя била единствената, на която нещо не достигало.
C$
	Това съчинение написах за „Изследващ ум“ (есента на 2010 г.) като нещо развлекателно, което да разруши копнежа за постижения, да изобличи мошеничеството на онези, които открито твърдят, че са просветлени, и да изтрие трупания с векове културен прах, покрил просветлението до степен на пълно помрачение.
