	В края на лекция, която изнасях в Осло, млада жена, която виждах за първи път, ме попита как човек трябва да взема важни решения в живота.
	За да придам конкретност на въпроса й, отвърнах:
	— Ами, да предположим, че една девойка се опитва да реши дали да се омъжи за приятеля си.
	Лицето на бедното момиче потъна в руменина, то се хвана за главата и се извърна смутено към приятеля си, който седеше до нея! Публиката никак не й помогна, всички се заливаха от смях.
	След като се извиних, предложих един изпитан начин за вземане на решения, но в неочаквана нова интерпретация: „Хвърлете монета! Ези — ще се омъжа. Тура — няма“.
	Новата интерпретация, за която бях чул наскоро, е свързана с това да наблюдаваме емоционалната си реакция от резултата.
	Да речем, че се падне ези — ще се омъжа. Каква е реакцията ви: „Да!“ и щастлива усмивка или „Хм, може би трябва да хвърля два от три опита“ и разочаровано намръщване? Реакцията ви съвсем ясно показва какво наистина искате да направите. Каквото и да е то, последвайте го.
	Хвърлянето на монета е просто много ефективен начин да разберете какво ви говори вашето сърце.
