>

	Една алена „Кайова“* чакаше на бетонната площадка за хеликоптери отвъд портокаловите дръвчета и лехите с невени в края на кралските градини. Малкият оранжев ветрен конус висеше безжизнен. Двамата въоръжени пазачи в защитни униформи се изпънаха „мирно“, когато групата на краля се приближи.
	[* Марка хеликоптери. — Б.пр.]
	Въпреки че през 1972 година много образовани жени от Изтока носеха западни дрехи у дома си, в Сидон кралица Сарах винаги носеше традиционни роби. Сега, докато й помагаха да се качи в предната част на хеликоптера, тя леко повдигна дългата си бяла бурка*. Пискайки от удоволствие при мисълта за предстоящия полет, десетгодишният принц Мустафа и неговият слуга в бяла униформа се покатериха на трите места отзад в прозрачния балон на кабината. Педант по отношение на подробностите, Абдула обходи машината, за да се убеди, че всички врати са затворени и всички ключалки — заключени. Завърши обиколката си до дясната врата, покатери се и се настани на дясната седалка в разкошната, правена по поръчка кабина. Пътуването от двореца „Динада“ до ловната хижа в източните планини, което би отнело осем часа път с кола, беше само двадесет минути с петместния хеликоптер с реактивни турбини.
	[* Широка дреха, подобна на ямурлук (рус.). — Б.пр.]
	Горещината трептеше над пясъка. Абдула си закопча коланите и подготви машината за излитане. Внезапен вятър отвя пясъка, когато хеликоптерът заръмжа и разтресе костите и зъбите на пътниците. Абдула прикрепи слушалките на ушите си, включи уреда и набра честота на източните планини. Стрелката на циферблата незабавно показа посоката, в която се отправяха. Той бутна лоста напред и шумът стана оглушителен, сякаш им пробиваха ушите с пневматична бормашина. Пилотиращият крал хвърли последен поглед на танцуващите цифри на контролното табло, изчака данните за налягането и температурата да се стабилизират, след това плавно издигна хеликоптера над земята.
	Щом машината литна, шумът отслабна и заприлича повече на равномерното пулсиране на подводница. Загледано надолу през задния прозорец, малкото момче махаше за довиждане на смаляващия се бял дворец „Динада“. Вълшебното водно конче се издигаше, след това зави на изток и пое курса си. На хеликоптерната площадка под тях малката група от стражи и придворни все още отдаваха чест и щяха да останат така, докато машината изчезне отвъд хоризонта.
	Внезапен бурен порив отклони за момент вниманието на Абдула и той не забеляза, че стрелката на уреда за налягането на маслото потрепери за момент и после се отклони към нулата. Летяха на триста метра над пустинята. Кралят очакваше с нетърпение няколкото спокойни дни със своя син.
	Предният следобед един механик беше заподозрял, че една тръбичка за масло от външната страна на двигателя, водеща към предния му лагер, се е спукала, и я беше подменил. В хангара жегата беше почти непоносима и точно когато започна да притяга предния край на тръбичката, в ушите му зашумя и коленете му се подгънаха. Той се вкопчи отстрани на хеликоптера с внезапно премалели ръце, смъкна се от стълбата и пое глътка от манерката, която висеше на кръста му. Щом се почувства по-добре, отново се качи на стълбата, провери всички връзки и се разписа, че машината е годна за полет. Но забрави, че съединението на тръбичката за масло е само леко затегнато.
	Неочаквано от горното табло се разнесе трясък. Абдула светкавично провери таблото пред себе си, кръвта нахлу в главата му и той се стегна като бегач, очакващ стартовия сигнал. Беше невероятно, абсолютно невъзможно, но все пак точно това ставаше сега.
	В същия момент прозвуча сигналът за повреда на двигателя. И трите индикатора бързо падаха към нулата; продължителното високо пищене, което сигнализираше ниска скорост на ротора, означаваше, че перките започват да се въртят по-бавно. Всичко ставаше за броени секунди, но изглеждаше на Абдула като забавено действие — дългите часове обучение по пилотиране правеха движенията му бързи и автоматични.
	Той нямаше време да се уплаши, пък и не беше необходимо да се страхува. В случай на отказ на мотора един хеликоптер не пада като камък. Той се плъзга към земята като безмоторен самолет. Абдула наклони лоста за височината от лявата си страна, хеликоптерът леко се плъзна и навлезе в стабилната авторотация, която, както Абдула знаеше, щеше да го приземи безопасно.
	Хеликоптерът пропадна и за момент стана безтегловен.
	Играчките хвръкнаха към покрива на кабината, едно мече удари силно главата на кралицата, всички бяха притиснати от предпазните колани, слугата отзад запищя от уплаха.
	Когато хеликоптерът пропадна, кралицата инстинктивно сграбчи предното табло и изкрещя:
	— Престани да правиш номера, плашиш детето! — Извърна се и погледна съпруга си. Лицето му беше напрегнато и приличаше на маска, но ръцете и краката му действаха в съвършен синхрон и се бореха да овладеят отново хеликоптера.
	Кралицата не го беше виждала никога такъв и изпадна в паника.
	— Ще се разбием и Мустафа ще се уплаши! — изпищя тя и го задърпа за рамото. — Стига с тези номера, Абдула, стига, казвам ти!
	Абдула не чуваше нито жена си, нито крещящия слуга. Цялата му концентрация и воля бяха насочени към машината. С облекчение осъзна, че авторотацията е под контрол и че машината се плъзна точно така, както по време на тренировъчните полети преди много години, когато инструкторът седеше на мястото до него.
	Почувствал се отново уверен, Абдула бързо си припомни всичко, което се правеше в случай на принудително кацане. Можеше да се приземи почти навсякъде в пясъците пред тях.
	— Спри! Спри веднага тази машина! — изкрещя истерично кралицата. За първи път се осмеляваше да повиши глас на съпруга си. Заудря с юмруци лявата му ръка и пищейки, се хвърли напред към черния контролен лост между коленете на Абдула.
	Хеликоптерът потрепери и пропадна надолу.
	Жена му отново се хвърли към него. Абдула я удари с всичка сила с опакото на лявата си ръка. Уцели я в скулата, разцепи единия ъгъл на устата й и изби два зъба. Тя падна назад, притиснала с две ръце кървящата си уста, без да спира да пищи от страх и паника, а Абдула отново се втренчи към контролното табло.
	Скоростта вече беше палнала до двадесет мили в час и продължаваше да намалява — много лошо. Трябваше да я увеличи поне до шестдесет мили, ако искаше да избегне катастрофата. Абдула отново бутна лоста напред, за да набере скорост чрез пикиране. Изведнъж го обзе страх и в очите му започна да се стича пот.
	Хеликоптерът отново пропадна рязко — така трябваше — но стрелката не се изкачи достатъчно бързо и на петнадесет метра от земята Абдула разбра, че трябва да извърши лошо принудително кацане. Стрелна напред хеликоптера, като дръпна лоста за управление към себе си, за да измъкне машината от пикирането и постепенно да я спре, преди да докосне земята.
	Машината покорно забави ход и започна да се снишава. Абдула разбра, че ще се отърве леко — не му беше за първи път. Приготви се да полети хоризонтално, преди да се приземи, и бутна лоста напред.
	И точно преди да кацнат кралицата отново се нахвърли върху него, заудря го с юмруци и закрещя с окървавената си уста:
	— Детето ми! Детето ми! Не те е грижа за детето ми!
	Тя се нахвърли върху му и с две ръце дръпна рязко контролния лост към себе си, легна върху него и го задържа с изненадваща сила. Хеликоптерът покорно се наклони наляво.
	Последва страхотно вертикално раздрусване — задната перка се удари силно в земята, заби се дълбоко в пясъка и след това изведнъж спря.
	Скобите, които крепяха перките хоризонтално, се скъсаха, но големият, много скъп болт, който държеше перките за корпуса — не. Почти седемдесет и пет килограмовата перка продължи да се върти обратно на часовниковата стрелка, счупи стъклото на кабината, проби с трясък горното табло, спирайки виещите сирени, и отсече главата на кралицата.
	Окървавената глава отхвръкна в скута на престолонаследника. Малкият Мустафа изпищя и отблъсна кървавото страшилище от голите си колене сред играчките на пода, а перката с последен огромен скок най-накрая се удари в земята и хеликоптерът рязко спря.
	Фонтан кръв бликаше от безформената маса натрошени кости и разкъсана плът, която допреди миг беше тялото на кралицата. Лепкавият ален фонтан пръсна Абдула, тъмночервената струя, която не можеше да избегне, полепна по ръцете му, напои дрехите, косата и лицето му. — Той се опита да избърше кръвта от очите си, но пръстите му бяха червени, мокри и от тях капеше кръв.
	Няколко секунди той беше физически и психически парализиран. Един поглед към обезобразената купчина плът от лявата му страна му стигна — съзнанието му беше напълно заето от задълженията му на пилот — да разбере, че тя не се нуждае от помощ. По-важно беше да изведе крещящия слуга и детето от катастрофиралия хеликоптер, колкото се може по-бързо, защото освен миризмата на кръв и повърнато от дъното на кабината, той ясно долови още две миризми: на горящи кабели от разбитото горно табло и на парите от седемдесетте галона, летливо реактивно гориво, които нахлуваха в задната част на кабината от резервоара под седалките.
	Нямаше време за губене. Абдула рязко дръпна предпазния колан и смъкна слушалките от ушите си. Изправи се, шията и раменете му се подадоха от разбитото, изкорубено предно стъкло. После, по-малко от шестдесет секунди, след като хеликоптерът се бе стоварил на земята, изведнъж се разнесе грохот. Абдула почувства как някаква гигантска ръка го сграбчи и го запрати във въздуха и върху пясъка на пустинята.
	Падна по корем — задушаваше се, давеше се и с мъка поемаше дъх, кракът му беше подгънат под тялото му. Не чувстваше паника или страх, въпреки че всъщност беше получил сътресение на мозъка, сложна фрактура на крака и счупване на няколко ребра. За момент лежа замаян, след това с огромна концентрация и усилие на волята повдигна глава.
	Бавно и неотклонно хоризонтът се наклони на четиридесет и пет градуса наляво. Догади му се. Треперейки от усилие, Абдула се надигна на ръце. Съсирваща се кръв слепваше очите му, но той все пак видя хеликоптера. Машината се беше превърнала в ревяща огнена топка. Безсилен, Абдула се взираше в пламтящата купчина отломки. Повлече се упорито напред към огненото кълбо, после падна безчувствен на пясъка. В безучастната тишина на пустинята не се чуваше никакъв друг шум, освен тътена на бушуващите пламъци.
	Бяха изминали точно седем минути от излитането.


	Под слънчевите лъчи на късния юни аленият ягуар на Лили се спускаше по магистралата на изток от Париж. Пет километра след Еперне тя се отклони от път номер 51 и пое към Менил сюр Оже. Отдясно ливадите от яркожълти цветчета синап се редуваха с ивици златно жито, осеяно с алени макове, сини метличини и бели маргаритки. Отляво тъмнозеленият, двуметров чимширен плет ограждаше имението Шазал.
	Лили зави наляво и мина през отворена, черна желязна врата с орнаменти. Плетът и дърветата бяха чудесно оформени, тревата — прясно окосена. На около осемстотин метра по-нататък, в края на правата чакълена алея се намираше френският замък от осемнадесети век — каменно здание със съвършени пропорции, с няколко реда високи прозорци, които блестяха на слънчевата светлина.
	Цимер беше прав. Време й беше да започне отново да излиза сама. Беше се приютила, по-точно крила под крилото му цели осем месеца.
	През всичките тези месеци беше живяла само с тъгата си за Стиаркос, като отказваше да говори за него дори с Цимер, с когото споделяше само за работата си. Един ден той беше влязъл в гримьорната й, където Лили седеше загърната в морав халат на цветя и изтриваше грима си пред великолепно осветеното огледало. Без да иска разрешение, Цимер мина зад тоалетната й маса и заключи вратата. След това застана зад Лили, сложи ръце на раменете й, погледна я в огледалото и каза:
	— Лили, опитах се да ти намекна, но ти отказваш да ме слушаш, затова ще ти го кажа направо. Това откъсване от света и от всички хора влияе зле на играта ти. Скъпа, Джо е мъртъв, а ти си жива. Трябва да направиш съзнателно усилие да си намериш нови приятели и да се забавляваш. Забавленията са добро лекарство, а унинието означава, че изцяло си се подчинила на чувствата си.
	Лили го погледна втренчено в огледалото, но съзнаваше, че изолацията _наистина_ се отразява зле на играта й. Затова прие поканата на госпожа дьо Шазал.
	Спря колата пред внушителния портал, изкачи стълбите и позвъни на вратата.
	Никакъв отговор.
	Очакваше поне двама лакеи в ливреи да се спуснат и да грабнат багажа й. Надникна през стъклата на вратата и видя огромен салон с каменен под, с колони от двете страни, между които висяха портрети в златни рамки. Все още не се чуваше нито звук.
	Озадачена, Лили позвъни отново. Един мъжки глас зад нея каза:
	— Сигурно пак са загазили в кухнята. Позволете да ви нося куфара.
	Тя се извърна и видя непознат, много висок млад мъж с тъмносиньо поло и джинси, толкова тесни, че изглеждаха като напръскани със спрей върху дългите му крака. Разрошена коса с цвят на карамел падаше върху лешниковите му очи и слабото загоряло лице. Малко големичката му уста се разтегна в приветлива усмивка.
	— Няма нужда да питам _коя_ сте.
	На двадесет и четири години Лили беше световноизвестна. Той взе тъмносините й кожени куфари, отвори с ритник вратата и отстъпи настрана, за да я пусне да влезе. Докато се изкачваха по извитата, близо два метра широка мраморна стълба, срещнаха Максин, която слизате надолу.
	В следващите десет секунди Лили я мислеше за недостижима, но после Максин се усмихна:
	— Значи вече сте се запознали с най-малкия ми син, Александър. Много ми е приятно да ви видя отново. Не срещам често такива очарователни особи по естрадите на благотворителните базари. Наистина бях там само за реклама, така че да спечеля една приятелка, за мен е като награда.
	Без да спира да бъбри, тя продължи да слиза.
	— Както ви писах, този уикенд празнуваме юбилей — осемнадесет години, откакто замъкът е отворен за посещения.
	— Къде са другите, мамо?
	— Цялата прислуга е на терасата и подготвя фойерверките. Трябва да им помогнеш, Александър.
	Тя разроши карамелената му коса. Но синът й, който очевидно нямаше намерение да изостави Лили, изтича нагоре, тръшна куфарите на горната площадка и последва двете жени в салона.
	Отвъд терасата се простираше сребърен воден четириъгълник, в който тихо бълбукаха фонтани. Дългата близо двадесет метра бяла стая блестеше с отразената от езерото светлина, на едната стена бяха окачени огромни старинни огледала. Подът бе застлан с меки френски килими от Обюсон* в бледолилаво и сиво, върху тях имаше малки стъклени масички с предмети от седемнадесети и осемнадесети век. Едно сиво куче ваймарска порода с гладка козина се опитваше да прегризе дупка в страничната облегалка на стилно брокатено канапе.
	[* Село във Франция, прочуто с килимарските си работилници. — Б.пр.]
	— Шеба придава на замъка обитаем вид — забеляза Максин. — Винаги са ми казвали, че съм прекалено подредена. Цялата къща щеше да прилича на музей, ако не бяха синовете ми и кучетата.
	— Тук _наистина_ е музей — обясни Александър на Лили, — но не е скучно или прашно. Мама го е направила съвършено очарователно. Ще видите, когато разгледате залите за посещения. Осветлението е с дистанционно управление, стаите са пълни с цветя, а стаята, в която е отсядал Дягилев, всеки ден се пръска с „Мицуко“, защото това е бил любимият му парфюм.


	Апартаментът на Лили беше с изглед към парка. Стените на спалнята бяха тапицирани с бледожълта коприна, както и кушетката пред бялата, ръчно дялана мраморна камина. Огромното легло се намираше в ниша от кадифе с цвят на тъмен топаз. От двете му страни имаше лавици, а върху една от тях лежеше купчина от последните бестселъри и историята на замъка, озаглавена: „Замъкът «Шазал» — място за сприятеляване“. Имаше и свещ в месингов свещник, телефон от слонова кост, бележничета с малки позлатени моливи, кадифена кутия със салфетки, старинна златна кутия с бисквити и няколко малки порцеланови купички с розови захаросани бадеми и ментови бонбончета. Сребърен поднос предлагаше, в случай че човек иска да си пийне преди лягане, различни видове скъпа бутилирана вода и гарафи от шлифовано стъкло с уиски и бренди. До телефона имаше списък на гостите с номерата на стаите и телефоните им.
	Лили взе плътната кремава картичка с изгравирания в зелено герб на дьо Шазал — изправен лъв с роза в лапите. Под датата — 21 юни 1974 година, следваше списъкът на другите поканени: двама посланици, един продуцент и жена му — балетна звезда, филмов режисьор от Холивуд, гръцки корабовладелец, когото беше виждала при Стиаркос, още трима много богати мъже, световен автомобилен шампион и красивата му жена, червенокоса дизайнерка на джинси от Ню Йорк с шестия си съпруг, която често виждаха по модните курорти: имаше и един италиански принц, британски дук и, аха, Анди Черно от „Пари Мач“. Значи щеше да има снимки от приема. Нищо чудно, че списъкът с гостите беше толкова ефектен. Лили си припомни бързо какви дрехи беше взела. Те бяха вече разопаковани от прислужницата португалка и висяха в гардеробната, обзаведена с шкафове, които се осветяваха, щом се отвореха. Прислужницата беше пуснала водата във ваната, беше казала на Лили да я повика, ако има нужда от помощ за обличане и сресване, и беше изчезнала.


	В петък вечер Максин сервираше неофициална бюфет-вечеря, за да могат гостите да се движат и да се запознаят. Въпреки че имаше достатъчно лакеи с ливреи в зелено и златно, Шарл дьо Шазал обикаляше из сребърния салон с бутилка шампанско, произведено в имението. Господин графът не притежаваше способността на жена си да се вмъкне за десетина минути в някой оживен разговор и след това да се измъкне и елегантно да се плъзне към друга група гости, затова използваше бутилката шампанско като средство за влизане и излизане. Примъкваше се към някоя група гости, питаше: „Всички ли си имате пиене?“, оттегляше се с думите: „Е, аз да вървя“, вдигаше леко бутилката за прощален поздрав и продължаваше да обикаля и да изпълнява задълженията си на домакин.
	Много висок и тънък, той ходеше леко приведен, като че ли във врата му духаше леден вятър. Русата му коса беше започнала да посивява и да оредява, но това само му придаваше още по-изискан вид. Лицето му изразяваше дружелюбие и лека почуда от начина, по който жена му беше променила живота му. Той лично предпочиташе имението такова, каквото си беше по-рано — нищо че бе занемарено през детските му години. Но ако не беше цялата тази панаирджийска реклама, нямаше да могат да живеят тук, а той не знаеше дали би понесъл това. Така че Шарл гледаше на блестящите светски празненства със знаменитости, на тълпите, аплодисментите и многобройните фотографи като на вид наказание, което си е наложил сам и изтърпява, за да има възможност да изчезне в библиотеката.
	Тъй като жените по приемите винаги очакваха, че Лили ще връхлети върху съпрузите им, тя считаше за необходимо да заговаря най-напред жените. Линда, червенокосата дизайнерка на джинси, се оказа изненадващо забавна и очарователна, докато си говореха колко е трудно да се вдигне ципа на една дреха като джинсите, които жените винаги купуват с един номер по-малки.
	— Ами тогава джинсите са модерният еквивалент на корсета. Вмъкваш се в тях и те ти придават предварително избраната форма — каза дизайнерката. — Ако Скарлет О’Хара беше жива днес, нямаше да си стяга корсета, а щеше да се гърчи на пода, опитвайки се да си вдигне ципа.
	Анди Черно насочи обектива си към тях и двете жени веднага спряха да говорят и застанаха така, _като че ли_ говореха. И двете бяха свикнали да ги снимат и знаеха, че ако наистина говориш, на снимката най-вероятно ще си със затворени очи и провесено чене над нагъната на три брадичка.
	— Ecco belle!* — ухили се Анди и ги помоли да застанат до прозореца с холивудския режисьор и гръцкия корабовладелец, чиито очи светнаха с надежда, когато Лили се отправи към тях.
	[* Така, красавици (итал.). — Б.пр.]
	— Здрасти, Стени. Последния път те видях на „Креолката“.
	— Така е. После ми трябваха две седмици да спре да ми се бели носът и десет седмици да си оправя черния дроб.


	Максин се трудеше здравата, за да създаде впечатление, че приемите не й струват никакво усилие. Тази сутрин беше станала в шест часа, бе прегледала списъците си, отметнала точките, разговаряла с главния градинар, готвача и иконома. Беше проверила изложбата на фойерверки оттатък езерото, а също и тази на терасата, след това прегледа храната, виното, балната зала, гардеробната, стаята за медицинска помощ и тоалетните за оркестъра и дискотеката. В девет сутринта към нея се присъедини госпожица Жанин, която до този момент бе прибрала малките ценни предмети от общите помещения.
	До единадесет часа Максин обикаляше из замъка и наглеждаше всичко, после отиде в банята си, доволна, че домът й е готов да посрещне четиристотинте гости, които щяха да присъстват на бала тази вечер. Мразеше официалността на традиционните тържества. Винаги предлагаше много забавления на гостите си, но също така ясно даваше да се разбере, че могат, ако предпочитат, да си останат в стаите или да се разхождат сами из гористото имение. За този ден беше организирала конна езда, мини състезание по голф и тенис за американците. Но мъжете щяха вероятно да мързелуват около басейна, а жените щяха да си почиват или да си правят косите при двете фризьорки, пристигнали от Париж.
	До обяд никой не се появи навън. Обядът беше сервиран на малки масички на терасата. Фонтаните блестяха на слънцето като сребърни пера, ледът подрънкваше в чашите и скриптеше в кофичките; лекият звън на сребърните прибори и веселите разговори бяха единствените звуци, които съпътстваха храненето.
	Александър беше слязъл на терасата преди другите и беше разменил картичките с имената така, че да седне до Лили. „Не може да свали очи от нея“ — забеляза с раздразнение майка му. Никога не беше позволявала на синовете си да се държат фамилиарно с гостите й. Не им беше разрешено да говорят с журналисти, да се снимат със знаменитости или да искат от тях автографи. Щеше да извика тази вечер Александър в будоара си, да му направи забележка за държането му и да му припомни, че е още много млад.


	Бялата тафтена рокля, която Зандра Роудс беше подарила на Лили по случай двадесет и четвъртия й рожден ден, едва закриваше зърната на гърдите й. Огромните буфан ръкави подчертаваха тънката й талия, пристегната от плътно обхващащ я пояс над спираловидните къдри на тафтената пола. Беше си сложила чифт искрящи висящи диамантени обеци — единствено те й бяха останали от колекцията на Стиаркос (в деня на смъртта му бяха на поправка у Ван Клееф в Моите Карло).
	Слизайки бавно по мраморната стълба, Лили приличаше на изящна испанска принцеса от осемнадесети век. Ароматът на жасмин и топла трева, който идваше от поляните отвън, се смесваше с по-изисканите ухания, които лъхаха от меките голи рамене. От време на време сред тихото бръмчене на разговорите избликваше смях, а в дългата бална зала с висящи полилеи оркестърът тихо свиреше: „Ще те видя“. Отвъд редицата отворени към терасата стъклени врати над езерото лягаше топъл, ухаещ на сено мрак.
	Елегантен бюфет, un repas rose*, беше сервиран в салона до балната зала. Всичко беше розово. Розовите покривки бяха украсени с тъмнозелени лаврови клончета, зад храната бяха подредени кристални вази с възможно най-бледорозови розови пъпки. Готвачи с бели шапки режеха филийки йоркска шунка и тънки като цигарена хартия резени тъмночервена пастърма. Имаше купчини прозрачни розови скариди, сребърни купи с розов сос „Аурора“, огромни омари с тъмночервени петънца, крехки раци, нежнорозова задушена сьомга и салата от сепии и октоподи. Една от масите беше отрупана със салати, които още ухаеха на утринна свежест, на друга дълга розова покривка имаше еднометрови пирамиди от розови целувки „Шантийи“, сребърни съдове с ягоди „Романоф“ и дълбоки кристални купи с малини и сметана. И разбира се — розово шампанско.
	[* Розова закуска (фр.). — Б.пр.]
	Максин знаеше, че сестрите на Шарл ще намерят всичко това за неописуемо просташко, но пресата щеше да се прехласне.


	За разлика от елегантността на балната зала, няколко винарски изби в другия край на замъка бяха превърнати в полутъмни дискотеки с мигащи светлини, където дори бутилките на бара подскачаха под бурното дум-дум-дум и вибрациите на рока.
	Последната кола изчезна през леката утринна мъгла в края на чакълената пътека едва към шест сутринта. Лили беше заспала преди цели три часа. Беше се мушнала в топлото си легло с мисълта, че вечерта едва ли би могла да бъде по-съвършена. Беше се държала по най-добрия начин, беше танцувала с всички мъже на празненството и бе позирала безкрайно за фотографите. Както винаги, беше обсадена от мъжете и бе флиртувала с някои от тях, но беше внимавала да не танцува повторно с когото и да било. Все още нямаше чувството, че Джо си е отишъл завинаги.


	Нито един гост не се появи преди неделния обяд, който беше много тих и сънлив. След като занесе кафе на Лили, Александър я попита дали иска да й покаже гората и скалистия вир, в който беше плувал с братята си. Последните два дни непрекъснато беше кроил планове как да откъсне Лили от другите гости.
	На Лили не й беше неприятно младежкото му обожание. След като тя си изпи кафето, двамата тръгнаха бавно по влажната ливада, осеяна с лютичета и маргаритки, и се отправиха към гората.
	Александър не можеше да повярва на щастието си. Ех да можеха съучениците му да го зърнат отнякъде! Почувства се безгрижен като едно от ваймарските кучета, докато се носеше по пътеката, и от време на време подскачаше да хване някое клонче високо над главите им. Лили го следваше и се чувстваше спокойна и необикновено млада. Неговата непрестореност, откровеност и бликаща момчешка енергия контрастираха с изисканото й държане на гост, дошъл за малко в дома им.
	Зеленината по пътеката стана много гъста и Александър задържаше с ръка буковите клонки, за да не скъсат бялата й рокля от воал.
	Вирът всъщност беше покрит с дребни камъчета залив, заобиколен от високи зелени тръстики и папури. Върбите се накланяха да помилват водата и клончетата им простираха меки сиви листа, изпъстрени със слънчеви петънца. Двамата събуха обувките си и провесиха крака в реката, загледани в бистрата вода.
	Изведнъж Александър усети, че не може повече да се сдържа. Трябваше да я докосне. С непохватна решителност бавно повдигна от тревата ръката на Лили и много тържествено целуна малкото й пръстче. Устните му се притиснаха към розовия нокът, после с трепет се разтвориха и върхът на пръстчето се плъзна в устата му, най-напред до първата става, после до втората и накрая той всмукна целия пръст между големите си, разтреперани устни. Със силно разтуптяно сърце Александър нежно стисна пръста й между зъбите си, прекара влажния си език около него, като подръпваше леко и настойчиво плътта й, усещайки меката кожа.
	Лили почти беше очаквала подобно нещо, но с положителност не бе очаквала силата на реакцията си. Беше си мислила, че ще може нежно да го отблъсне. Беше прекалено млад. Но при неговия допир гърбът й се изви назад като дъга, стомахът й се сви, зърната на гърдите й пламнаха. Стори й се, че са свързани със слабините й с две невидими опънати нишки. Задъха се и няколко секунди не помръдна, но треперещото й тяло изискваше да отвърне. Чувстваше, че не може да се спре — зарови разтрепераните си пръсти в гъстата му като слама коса и погали младия му загорял тил. Никой не промълви нищо, когато той вдигна очи към нейните. Устните й бавно се разтвориха, докато гледаше втренчено златния пух на бузите му и аристократичния нос.
	Той се наведе към Лили. Лешниковите му очи изглеждаха странно замъглени. Голямата му уста докосна бузата й, след това тя усети настойчивите му, меки като коприна устни да се притискат в нейните.
	Бавно се свлякоха в тревата. Александър почти легна върху Лили и очите му се притвориха в упоение, докато всмукваше устата й в своята. При всяко подръпване стомахът на Лили се свиваше и тялото й се вдървяваше под гладките му ръце. Изведнъж си спомни, че ръцете на Стиаркос приличаха на сбръчкани орехи. Вдъхваше мускусната миризма на Александър, еротичния лъх на свежа пот върху младо тяло и внезапно я прониза чувството, че върши предателство. Поемаше сладкия аромат на косата му, който се смесваше със зеленото благоухание на смачканата под тях трева.
	Тънките й ръце обвиха тялото му, плъзнаха се под тениската му. Почувства играещите мускули на гърба му, когато, със затворени очи, той легна изцяло върху тялото й и я притисна плътно под себе си. Ръцете й като в унес се плъзнаха надолу по джинсите му, после под коравия груб плат и по гладкия му твърд задник. „Божичко — помисли си тя, — млада _твърда_ плът.“ И отново си спомни за секунда, с чувство на вина и против волята си, сбръчканите като костенурка, леко увиснали торбички на Стиаркос, плътта му, която, подобно на тесто, поддаваше при натиск.
	Прилепена към Александър, Лили почувства твърдата подутина на джинсите му. Той бавно пъхна треперещите си ръце под роклята й, бавно разкопча едно по едно перлените копчета, а устните му не преставаха да смучат устата й. Пламтящите зърна на гърдите й стърчаха и очакваха ръцете му. Той леко притисна меката белота и усети малките твърди розови пъпки под дланите си. После ръцете му продължиха нежно да се плъзгат надолу по тялото й, а устните му непохватно пробягаха по гърдите й, настойчиво засмукаха първо едното, после другото розово зърно. Смучеше все по-силно и по-силно и всяко нежно подръпване изпращаше на тласъци изгарящо желание в слабините на Лили. С една ръка вдигна полата й и бръкна под фината материя. Лили усети топлината на твърдата му ръка да се притиска към корема й, после да се спуска бавно под белия къс дантела. Нежно, колебливо, той я докосна и Лили се изви като дъга към него, безпомощна под ръката му. Той я погали по-уверено, зарови пръсти в тъмните й коприненомеки косми и лекичко ги дръпна, продължи да я милва ритмично, настойчиво, докато тя не изви полуголото си тяло към слънцето и нададе висок, остър вик сред шумящите дървета.
	Няколко минути Лили беше като в унес, а слънцето на синьото небе над тях проблясваше през листата. След това почувства разтрепераните му ръце да дърпат и разкопчават колана й. Помогна му да й свали роклята, после заедно издърпаха джинсите му и двамата легнаха голи във високата трева. С нисък стон, все още със затворени очи, Александър се хвърли върху нея. Тя отново усети чудесното притискане на устните му, ръцете му върху гърдите си, твърдостта му върху голата плът на мекия й корем. Възбудена отново до полуда тя посегна и го насочи, изгаряща от желание, право в тялото си, и усети тежките удари на сърцето му срещу своето. Най-силното й желание беше да го почувства в себе си, да се почувства съединена с това диво момче с твърди мускули, което я беше яхнало и навлизаше дълбоко в тялото й, и стенеше, докато отметна глава към небето, потрепери и извика името, което го беше завладяло през последните три дни:
	— Лили, Лили, Лили!
	Прилепи се плътно към нея, все още със затворени очи, пухкавите ресници трепнаха над загорялото му лице и най-накрая прошепна в ухото й:
	— Беше ли ти… добре?
	Лили обви тънките си кафяви ръце около него:
	— Чудесно беше — прошепна тя.
	После Александър пак я люби.
	И след това не можеше да откъсне устните си от нея. Лили се сгуши в прекрасното му тяло, мъркаше в подмишниците му, поемаше мириса на мекия пух. Отново се почувства жива, развълнувана, екзалтирана. Наведе главата си така, че тъмният облак на косите й увисна, разпростря ги като черен копринен чаршаф върху тялото на Александър, а той отново се хвърли към нея.
	Не можеше да спре да я докосва. Галеше я нежно, като че ли държеше в ръцете си нещо крехко и скъпоценно.
	Плъзнаха се голи по брега и стъпиха във водата, която им стигаше до кръста. Лили чувстваше пръстите на краката си да потъват сладострастно в меката кал, Александър я дърпаше, със смях и шум в чистата вода на потока. Няколко минути се бориха весело, после той вдигна нежно гладкото й като атлаз тяло, от което капеше вода, и я положи на брега, седна и впери поглед в нея. Крадешком, като че ли вършеше нещо забранено, плъзна поглед по мократа й кафява кожа. Изпита ликуване и тайно наслаждение. Беше ненаситен като млад вълк. Наведе се и устните му отново пробягаха по гърдите й, като подръпваха зърната все по-силно. Лили потрепери в екстаз, когато почувства горещият му език да се спуска по ребрата й, мокрото топло връхче да прекосява едва-едва корема й, да потъва любовно в пъпа й, да се плъзга на юг. Усети горещия му дъх в тъмните косми, усети как езикът му пърха по потръпващата й плът и нежно настоява тя да се отдаде изцяло на удоволствието.
	След това изчакаха в гората, докато Александър сметна, че всички са се събрали в гостната да пийнат нещо. Тихичко се измъкнаха от гъсталака и тръгнаха по края на ливадата към вратата на оранжерията. Александър приличаше на светлокафяво сънливо животинче. Беше страхотно доволен от себе си и все още не можеше да откъсне ръцете си от Лили, чиято коса беше ужасно разрошена, роклята — озеленена от тревата и съсипана.
	В стъклената оранжерия имаше тъмнозелени качета с уханни бели камелии и здравец с неприятен, остър мирис. Портокалови и лимонови дръвчета стояха между дяланите каменни пейки, поставени на всеки пет метра.
	На крайната пейка, изпъната като струна, облечена в мандаринено оранжев сатен, седеше Максин.
	В ранния следобед госпожица Жанин беше притиснала чело до прозореца на синия салон и беше видяла Лили и Александър да прекосяват ливадата и да тръгват към гората. Не беше единствената, която ги забеляза да тръгват, но беше единствената, която отиде до масичката за кафе и съобщи шепнешком новината на госпожа графинята. Максин внезапно бе обзета от бурна ревност, която помете всякаква логика. Както и останалите, тя беше забелязала увлечението на сина си, но не беше й минало през ум, че прочутата й гостенка ще обърне голямо внимание на едно петнадесетгодишно момче, особено при наличието на толкова много подходящи мъже. Въпреки че положи доста усилия, на Максин не й се удаде да пренебрегне случилото се. Пръскаше се от възмущение и гняв. Предположи, че няма да се върнат преди залез-слънце, когато (в случай че Александър се беше метнал на братята и баща си) щяха без съмнение да се вмъкнат през малката скрита вратичка на оранжерията, където гората беше най-близко до замъка.
	След като се преоблякоха за вечеря, Максин помоли Шарл да поеме грижата за гостите им за няколко минути. Той й хвърли бърз, разтревожен поглед. Максин винаги говореше с този преднамерено безучастен тон, когато се бе случило нещо неприятно, но Шарл прецени, че ще е по-добре да си мълчи и да прави, каквото иска тя.


	Отвориха вратата на оранжерията и се вмъкнаха вътре. Александър веднага отново притегли Лили към себе си и наклони глава към шията й, но тя тихо се засмя.
	— Не бива _никога_ да ме докосваш, когато някой може да ни види.
	— Тогава мога ли да дойда в стаята ти довечера?
	— Ще отидеш в своята стая и то _веднага_, Александър! — Беше гласът на майка му.
	Изненадано, високото момче изведнъж заприлича на виновно шестгодишно хлапе, хванато да краде сладкиши.
	Александър се поколеба. Лили лекичко го побутна към коридора и той избяга.
	Максин погледна Лили с отвращение.
	— Не можахте ли да оставите сина ми на мира? Защо ви трябваше да прелъстите едно петнадесетгодишно момче? Можете ли изобщо да подминете _поне един_ мъж!
	— Не ставайте смешна. Той ме съблазни… _Наистина_ ли е само на петнадесет години?… Мислех си, че е на осемнадесет… или поне на седемнадесет…
	— Зле ми става, като си помисля, че ви е _докосвал_.
	— Но какво е толкова ужасно? Очевидно не му беше за пръв път.
	— Би трябвало да люби момичета на неговата възраст, които му подхождат.
	— Аз съм само на двадесет и четири години.
	— Не ме интересува _колко_ сте годишна. Вие сте една обикновена курва!
	Максин беше отишла твърде далеч. Лили изведнъж се вбеси.
	— _Ревнувате_, защото го притежавах, а вие _не можете_.
	Максин пристъпи напред и зашлеви това същество, което беше омагьосало нейния най-малък и най-любим син.
	Бърза като биещ се петел, Лили се спусна към Максин и ръката й се стрелна през лицето на по-възрастната жена. По лицето на Максин на три тънки струйки потече кръв.
	Ридаейки от негодувание, Лили връхлетя върху Максин, заудря по-старата и едра жена неудържимо, обзета изцяло от яростта си и от желанието да отмъсти. Слисана, Максин простря ръце, за да се предпази от нападателката си, и ритна Лили с мандаринената си сатенена обувка. Но Лили отново скочи върху й, с присвити очи и стиснати устни.
	Максин беше посрамена, унизена и ужасена. Не беше удряла никого през целия си живот, дори синовете си, когато бяха малки. И все пак си беше позволила да се държи зле, като тази мръсница. Отскубна се и избяга в стаята си, косата й висеше на една страна, бузата й кървеше, а роклята й бе разкъсана.
	Хвърли се на синьото копринено легло, грабна домофона от слонова кост и набра домакина. С усилие овладя гласа си.
	— Моля ви, незабавно опаковайте дрехите на госпожица Лили и кажете на Антоан да докара колата й пред официалния вход. Тя си заминава веднага.
	След това позвъни на иконома да дойде в спалнята й.
	Бързо облече халата си, среса и подреди косата си, изми кървищата си буза, сложи фон дьо тен върху раничките. Когато икономът дойде, тя просто му каза:
	— Случи се малка неприятност, Ламартин. Госпожица Лили си заминава. Искам да се погрижите да напусне къщата до половин час. И, Ламартин, яденето може да почака, докато тя си отиде. Не искаме да смущаваме другите гости и не искаме никакви скандали. Сервирайте още шампанско, моля.
	Лили вече хвърляше дрехите си в куфарите си. Напусна къщата с високо вдигната глава — усещаше присъствието на безизразния, бдителен Ламартин в ролята му на охрана на аристократите — човек, който ги отървава от нежеланите гости.
	Забулен в здрача, красивият замък се отдалечаваше в огледалото за обратно виждане, докато ягуарът летеше по алеята. Щом колата премина през вратата, Лили отби встрани и избухна в плач.


	Но историята още не беше завършила. В следващия брой на „Пари Мач“ нямаше фоторепортаж за блестящите гости на Максин на юбилейния й бал. Вместо това имаше едноцветен материал по цялото протежение на две съседни страници под заглавие: „Замъкът «Шазал» — място за сприятеляване“.
	Това беше първата от цяла серия от идилични снимки, които показваха млада двойка, изтегната на горска поляна. _Там_, във високата трева, без съмнение лежеше Лили и пак _там_, без съмнение, беше Александър, надвесен връз нея. Имаше снимка, която показваше в близък план устата на Александър и ръката му на гръдта й. Бяха се притиснали силно един към друг и се смееха тъкмо когато падаха сред пръските речна вода.
	Всичко беше сравнително дискретно, що се касае до неща от този вид — никакви зърна на гърдите, никакви косми по половите органи или пък самите органи, никакви пъпове — но въпреки това всички снимки бяха несъмнено еротични.
	Телеобективът на Анди Черно беше уловил поредната сензация.
	Когато ги видя, Максин седна в леглото си и избухна в сълзи на унижение.
	Както и Лили.
	Както и Александър. Беше болезнено унизен. Лили си беше заминала, без да му каже нито дума, а той беше жестоко наказан от родителите си. При все това долавяше безмълвното удивление и възхищение на баща си и братята си и почтителното отношение на абсолютно всички свои съученици.
	Но вместо всичко това би предпочел Лили.


	Зимата на 1975 година беше необичайно студена и аленият ягуар леко занасяше. Лили караше прекалено бързо по павираните парижки улици.
	— По-бавно — обади се Цимер, след като се плъзнаха към богато украсен тъмнозелен писоар.
	Лили завъртя волана и овладя колата, после продължи да кара все така бързо.
	— Не знам какво ти става, Лили, но чувствам, че нещо не е както трябва — почна Цимер. — _Какво е?_ Направили сме заедно вече дузина филми, а миналата година изигра две чудесни роли. Само на двадесет и пет години си и си спечелила всички възможни европейски награди за изпълнение. Какво те гризе?
	Лили мълчеше. След смъртта на Стиаркос се беше почувствала аутсайдер сред богатите. Погреба скръбта си в единственото забавление, което никога не бе преставало да я поглъща — нейната работа. Започна да работи със страст и дисциплина, като че ли животът й зависеше от това. Което си беше така. Даже Цимер беше изненадан от страхотната й концентрация и упоритост. Винаги беше съзнавал, че Лили притежава качества на звезда, но отначало те бяха ограничени от липсата на амбиция, липсата на самодисциплина и на цел. Сега, на двадесет и пет години, Лили, изглежда, знаеше какво иска и как да го постигне. Беше неудържима.
	А Цимер беше съвършената противотежест в техните отношения. Съзнаваше с цинизъм, че не е достатъчно егоцентричен, за да стане някога велик режисьор. Не можеше да бъде достатъчно твърд към себе си или към когото и да било другиго, но с Лили работата му вървеше великолепно, а и нейната също. Тя му се доверяваше безрезервно и, изглежда, инстинктивно чувстваше какво се иска от нея, така че винаги се получаваше великолепно изпълнение. Досега.
	— Защо толкова те затруднява тази роля? — гласът на Цимер звучеше озадачено, въпреки че той прекрасно знаеше отговора. — Имаш една от най-добрите женски роли, писани досега.
	Извърна се да погледне профила на Лили, малката й издадена брадичка, малко хищния нос.
	— Спомни си жените, които вече са играли Сади: Глория Суонсън, Джоан Крауфорд, Рита Хейуърт — класически образ е. Но за пръв път, откакто те познавам, Лили, ти преиграваш. Правиш го като любителка. _Какво ти става?_
	Лили изсумтя и увеличи скоростта.
	— Имаш нужда от мъж — каза Цимер с дразнеща увереност, защото знаеше, че такава забележка винаги ядосва една жена, особено ако е вярна. Искаше да я накара да реагира.
	— За теб това може да е отговор, но не и за мен. И престани да ми пробутваш Шенк.
	— Не си много обиграна в бизнеса, Лили — каза Цимер и сви рамене. — В края на краищата Шенк дава четиридесет процента от парите за „Дъжд“. Защо трябваше да отблъскваш толкова влиятелен човек така открито?
	— Защото той ме попита _също толкова_ открито. И освен това ми даде да разбера колко ще спечеля от това. Знаеш докъде ме бяха докарали такива мръсници, преди да срещна Джо. Никога не искам отново да направя нещо, от което се срамувам. Онези снимки в „Пари Мач“ бяха достатъчно лоши.
	Малката червена кола изскриптя на един завой и Цимер се вкопчи в контролното табло.
	— О, миличка, толкова е вбесяващо да даваш воля на желанието си да пренебрегнеш Шенк. Приличаш на някое своеволно момиченце, на което току-що са казали да не стъпва на бананова кора, но то настоява, че има право да си счупи крака, щом си е негов.
	— О, боже, целият свят ли се върти около секса и парите?
	— Да.
	— Не съм длъжна да се подчинявам на Шенк. Това не е кралска заповед. Какво може да ми направи всъщност? Да ми съсипе кариерата ли? — Тя отново изсумтя.
	— Скъпа, не си мисли, че не може. — Светлината от контролното табло осветяваше в зелено напрегнатото лице на Цимер. — Никой не получава голяма роля, като се шиба, но всеки може да я изгуби, като не се шиба. Разбира се, обяснението няма да е пряко свързано с това, но ще те опишат като „човек, с когото трудно се работи“ или „невротичка“.
	Цимер накратко спомена името на шефката на едно студио в Холивуд, някогашна прочута звезда, чиято кариера просто се бе разпаднала.
	— Чувала съм тази история десетки пъти и всеки път за различна актриса. Учудващо е как хората вярват на всичко, стига да е достатъчно гадно. Погледни слуховете, които се носят за мен, въпреки че от месеци не съм спала с мъж.
	Цимер не каза нито дума. Унизителният епизод в Шато дьо Шазал беше накарал Лили да се оттегли още по-навътре в черупката на уединението, която старателно си беше изградила след смъртта на Стиаркос. Сега репутацията й на сериозна актриса страдаше, защото онези снимки в списанието накараха всички да си спомнят за начина, по който беше станала печално известна. Тя настъпи газта и избухна:
	— И какъв е смисълът да работя толкова, когато всяко мое движение се тълкува така, че да пасне на гнусния образ, който са създали за мен, така че те самите да се почувстват по-добри! Ти поне _знаеш_ как се старая, Цимер.
	Цимер кимна. Познаваше строгия ред, който сама си беше наложила, когато не работеше. Упражнения и уроци по танци, уроци по драматично изкуство и пеене, ранно лягане и строга диета.
	По едно време Цимер се беше изплашил, че има опасност да заеме мястото на Стиаркос в живота й, но бързо разбра, че Лили не иска да се обляга на никого, а да стъпи здраво на собствените си крака. Беше решена да успее, да си проправи път към Джо.
	Лили не обичаше да мисли често за Джо, тъй като болката от загубата беше все още твърде остра. Вместо това откри, че малко преди да заспи, мислите й по детски се обръщат към непознатата й истинска майка. Лили все по-силно изпитваше чувството, че тази мъглява майчина фигура е невидимият й ангел пазител. Жадуваше за майчина топлина и отново започна да мечтае, да се чуди коя е истинската й майка и дали е още жива.
	Аленият ягуар опасно кривна — Лили си спомни онзи неделен следобед, в който Серж й се беше обадил с предишния си господарски глас, като че ли се бяха видели само преди един ден.
	— Лили, скъпа, ами то беше като да се опитвам да намеря шибания номер на президента. Липсваше ми, малко непослушно момиченце, и се чудех дали не искаш да вечеряме днес заедно, в името на старото приятелство?…
	Леко, внимателно, Лили бе сложила слушалката на масата и се бе отдалечила, оставяйки Серж да си говори сам. При спомена за това така се развълнува, че удари спирачките в последния момент и ягуарът едва не блъсна едно рено отпред. Лили нетърпеливо изчака светофарът да се смени.
	— Кажи ми какво има, Лили? — притисна я пак Цимер. — Преди да си убила и двама ни с шибаното си каране.
	Тя не отговори и Цимер реши, че е по-добре да й каже всичко.
	— Когато някой актьор работи върху роля, която много прилича на собствения му живот, често не може да погледне обективно на нея и това го кара да се чувства обезсърчен и да се ядосва, защото усеща, че няма контрол върху ролята си. На този актьор му е трудно да разбере, че това, което трябва да прави, е да не прави нищо. — Ягуарът мина опасно близко до един камион, който натисна клаксона. Цимер продължи кротко. — Знаеш какво е унижение, Лили, знаеш какво е да се чувстваш презрян, _ти_ разбираш как точно се чувства Сади, така че това, което трябва да правиш с тази роля, е — просто да я оставиш сама да се развива.
	— Млъкни, Цимер! — избухна гневно Лили, а малката алена кола се занесе отново, извъртя се на сто и осемдесет градуса и се блъсна странично право в един украсен с орнаменти електрически стълб. Лили и Цимер се люшнаха напред, после предпазните колани ги дръпнаха назад. Колата спря внезапно. Левият преден калник беше смачкан като хвърлена на боклука консервна кутия от домати.
	— Гледай какво направих заради теб! — извика Лили. — Ако се каниш да анализираш играта и характера ми, трябваше да избереш по-подходящо време.
	Малка тълпа започна да се събира около спортната кола. Лили не й обърна никакво внимание и продължи гневно:
	— _Разбира се_, че Сади ми е ясна. Тя поначало е мила, весела проститутка, която обича забавленията, защото това я кара да забрави колко объркан е всъщност животът й, но й липсва достатъчно въображение да си представи, че нещата могат да бъдат различни. Но този лицемерен мисионер непрекъснато й набива в главата, че е една никаквица, докато Сади започва наистина да го _вярва. Точно тогава_ той й обещава спасение и Сади започва да вярва. После мръсното копеле я изнасилва и това… разбива надеждите й, изнасилва душата й.
	Жандарм в синя пелерина бързаше към колата, но тя не му обърна никакво внимание.
	— Това няма да се случи с мен, Цимер. Аз _не съм_ Сади и никой мъж не може да ми стори такова нещо. Аз съм актриса и моето въображение е моята душа, това, което ме прави актриса. _Трябваше_ да го развия, за да преживея тези ужасни години. Това е, което мога да им покажа. Затова мога така лесно да вляза в чуждата кожа.
	Жандармът почти беше стигнал до колата.
	— О, знам, че съм спокойна и добре си върша работата на екрана. Това е, защото точно знам какво трябва да се направи и как трябва да се направи. Но извън екрана трябва да съм истинската _аз_, а не зная как се прави това, не си знам репликите, не разбирам интригата и не зная кому _мога_ да се доверя.
	Цимер кимна.
	— На екрана съм звезда, извън него усещам, че всички ми се надсмиват… а това ме кара да се чувствам толкова самотна.
	Тя скри лице в шепите си и избухна в сълзи.
	Цимер отвори вратата на колата.
	— Господин офицер, може ли да ви кажа нещо насаме?
	Веднага след споменаването на името на Лили лицето на офицера светна и тълпата като по магия се удвои. За броени минути шестима минувачи издърпаха и освободиха смачканата кола от електрическия стълб, а Лили, която сега се усмихваше като ангел, раздаваше автографи наред, а на жандарма — допълнителен автограф за майка му. Пак заваля сняг. Тя бавно подкара колата.
	— Имахме щур късмет, че ченгето те позна, иначе щяхме да сме в полицейския участък — изръмжа Цимер.
	— Мога да живея и без такава слава — каза мрачно Лили.
	Малката кола премина несигурно през огромната зелена порта и се спря в двора. Цимер и Лили се втурнаха през снежинките към входната врата. Дантелените пердета на портиерната се раздвижиха.
	Докато чакаха старомодната клетка на асансьора, Лили изтръска пелерината си от сребърна лисица от снега, а Цимер каза:
	— Може да си мислиш, че не обичаш славата, но ще ти липсва, ако изчезне. Хората не те заплашват, те просто искат да знаят какво представляваш, Лили.
	— _Аз самата_ искам да знам какво представлявам, Цимер. — Лили смъкна кожената си наметка и я хвърли на един стол. — Искам да знам коя съм _всъщност_. Искам да срещна истинското си аз.
	Изрита един от червеникавокафявите си ботуши и заподскача на един крак, като се бореше с другия.
	Цимер се изкикоти.
	— Трябваше да скривам истинската си самоличност години наред, иначе щяха да ме арестуват. Всички ние трябва да се примирим с това, което сме, за разлика от онова, което _искаме_ да бъдем. И накрая трябва да сме готови да се примирим с това, което имаме, а ти имаш толкова много, Лили.
	— Да, с изключение на това, което всички останали имат — семейство. Аз _наистина_ не знам коя съм.
	— Е, и какво от това? _Кой_ знае със сигурност кой е? Не мислиш ли, че може би използваш липсата си на семейство като удобно извинение за всичко, което не върви в живота ти?
	Лили не чу последната му забележка, тъй като отиде по чорапи в хола, наля чисто уиски в една чаша от шлифован кристал и му я донесе. Цимер, който хвърляше още цепеници в искрящия огън, се изправи, взе си питието, извърна се към полицата на камината и примигна учудено.
	— _Това_ пък какво е?
	На позлатения часовник във форма на каляска бе опрян голям бял плик, покрит с екзотични марки. Цимер го взе, взря се в богато украсения герб и започна да се смее.
	— Е, скъпа, _сега_ как приемаш славата си?
	Подаде й плика. Лили бързо го отвори, извади голяма карта с позлатени краища и прочете:
	— „По нареждане на Негово величество крал Абдула“… Ами че това е покана за Сидон за тържеството по случай двадесетата годишнина на царуването му. Но аз _не познавам_ този човек?
	— А, но той познава _теб_! Това е славата! — извика Цимер. Вече прехвърляше наум какво ще каже на рекламния си отдел. — За теб ще бъде чудесна реклама. Е, _сега вече_ не можеш да кажеш, че не ти пука за славата.
	Лили се обърна и го изгледа.
	— Знаеш ли колко значи това за мен? — Тя размаха поканата пред лицето му. — Нищо! В един момент Серж ми казва да си друсам циците пред камерата, в следващия — някакъв си крал ме кани да ида на края на света. За кого ме вземат, по дяволите? Наистина бих искала да знам. Една част от мен липсва, а аз дори не знам коя точно. Само знам, че чувствам празнота в себе си и никакви покани от високопоставени хора нямат значение в сравнение с това чувство.
	— Поканите от високопоставените са винаги важни, Лили. Особено когато спреш да ги получаваш.
	Цимер сложи чашата си на полицата над камината. Изглеждаше, че се забавлява, което разяри Лили още повече.
	— Знаеш ли какво значение има това за мен? — Лили отново помаха картата пред него, а след това я хвърли в горящите цепеници.
	— О, Лили! — възкликна Цимер. — Не знаеш ли колко е важно това за мен?
	Бръкна с гола ръка в пламъците и измъкна поканата.


	Трептящият звук на тромпетите прозвуча с отварянето на двукрилата врата в далечния край на Голямата зала. Мъжете се покланяха, а жените правеха реверанси, докато Негово величество крал Абдула III крачеше бавно по пурпурния килим към златния държавен трон, като се спираше да поздрави гостите си. Лили си помисли, че кралят изглежда по-естествен, отколкото на официалните си снимки, които го представяха винаги в бойни дрехи или обредни одежди.
	Тази вечер, тъй като знаеше, че много жени ще носят официални бели рокли и диамантени тиари, Лили беше избрала сребриста морскозелена шифонена рокля с презрамка около врата и гол гръб, извезана с лилии в стил „ар нуво“. Когато Абдула стигна до нея, Лили наведе глава — черен облак от навита на къдрици коса — приклекна в реверанс. Вдигна очи и ги впери в неговите, и чувственият поглед на Абдула изпод тежките клепачи срещна друг, също толкова властен. Той забрави няколкото официални приветствени думи и се спря. Двамата стояха втренчени мълчаливо един в друг и всеки усещаше наелектризираното напрежение помежду им.
	През трите години след гибелта на семейството му Абдула рядко се появяваше на публично място. Изтерзан от скръб и вина, той не беше в състояние да сподели с никого чувствата си. Седмици наред, след като хеликоптерът беше катастрофирал, Абдула не беше разменил с никого нито дума и никой не се осмеляваше да го заговори. От време на време яздеше сам в пустинята, където мълчанието на пясъка успокояваше мъката му, но не унищожаваше спомените му. Дълбоко в себе си Абдула знаеше, че ще има и други синове, но никога нито едно дете нямаше да може да замести Мустафа — единственият човек, когото Абдула беше обичал през живота си.
	Колкото повече неговият господар ставаше раздразнителен и навъсен, толкова по-усърдно Сюлейман си блъскаше главата как да го разсее, но за свое нещастие се беше заловил с непосилна задача. Абдула изглеждаше неспособен да се съсредоточи върху любимите си до този момент напоителни системи или проектите за култивиране на пустинята и повторно залесяване, които бяха главното му занимание преди фаталната катастрофа. Един план за сондажи за подземна вода лежеше от седмици на бюрото му. Той беше отпуснат, неспособен да работи, липсваше му предишната концентрация и енергия. Рязко анулира всички планове за тържествата през 1973 по случай двадесетата годишнина от възшествието си на престола. Вместо да става в зори, ставаше късно, пропиляваше безцелно деня си и прекарваше вечерите си, гледайки стари филми, преди да се оттегли рано и сам.
	Но една вечер внезапно се изправи в креслото си, изгледа филма с жив интерес и веднага заповяда на оператора да го пусне отново.
	— Мисля, че вече познавам тази жена — заяви озадачено той, — въпреки че никога не сме се виждали и никога преди не съм гледал този филм, — странно!
	Той се наведе към Сюлейман.
	— Доведи ми я.
	— О, господарю, тази актриса е много известна в Европа. По какъв повод да я поканя в страната ни? И за колко време, господарю?
	— Покани я с още няколко души. Не, с много други хора. О, не знам. Просто ми я доведи.
	Сюлейман прозря своя шанс.
	— Какво ще кажете за един прием, Ваше Величество? Така както го бяхме планирали по случай двадесетата годишнина?
	— Защо не! Намали първоначалния план за двуседмични празненства до няколко дни, но със сигурност ми доведи тази жена.
	— Смятайте го вече за сторено, господарю.


	Сега, когато Лили приклекна пред него в морскозелен реверанс и обградените й с черни ресници очи се втренчиха в неговите, Абдула пое дълбоко дъх и внезапно, най-сетне, се почувства жив. Отправи й бавна, необичайно нежна усмивка и със съжаление се придвижи по-нататък към следващия бял сатенен реверанс.
	Лили стисна здраво ръката на придружителя си. Дългият полет от Париж и последвалият го прием на аерогарата се бяха оказали по-уморителни, отколкото беше очаквала, а след всичко това имаше и моторна колона към двореца на хълма. Вълнението и разликата във времето я бяха изтощили.
	Златни тромпети призоваха двестате гости в залата за вечеря. Масите, застлани с покривки от бяла Дамаска и наредени със сребърни прибори, се осветяваха от свещи. За вечерята се грижеше цял отбор готвачи, изпратени със самолет от ресторант „Гран Вефур“ в Париж. Сервираха чер хайвер, последван от печена патица, пълнена с обезкостен гълъб, пълнен с яребица, пълнена с ориз с подправки и бадеми. След салатите поднесоха шербет от розови листенца, нарове и грозде.
	Абдула, настанен между най-важните гости, беше далеч от Лили. В края на вечерята той стана и произнесе приветствено слово, след това обяви, че на всеки от неговите уважаеми гости ще бъде поднесен малък спомен за гостуването им. Слуги в бели роби поставиха пред всяко място малки кутийки от черно дърво, изящно инкрустирани с геометрични фигури от седеф. Всеки мъж получи чифт копчета за ръкавели, направени от антични златни римски монети, а всяка жена намери чифт обици, всеки различен от другия и всеки специално проектиран от Андрю Грима, предпочитаният бижутер на петролните шейхове. Обиците на Лили бяха от тюркоази с големината на яйце на червеношийка, украсени с малки диаманти и сапфири в обковка от нешлифовано злато.
	И веднага се разнесе шепот на задоволство. Разточителните приветствени речи от страна на дипломатическия корпус продължиха до след полунощ, после гостите се завърнаха в тронната зала за танци. Когато оркестърът засвири „О, каква прекрасна утрин“, Негово величество предложи ръката си на съпругата на американския посланик. Лили видя Сюлейман до левия си лакът и двамата се завъртяха под полилеите. Към края на танца Сюлейман поведе Лили към крал Абдула, който любезно я помоли за следващия танц.
	Почувства топлата му длан на голия си гръб, докато кралят леко я притискаше към белия си смокинг. Усещаше как гърдите на Абдула се повдигат и спадат от дишането му. Вдигна очи към него. Не си казаха много, докато се движеха заедно и всеки чуваше ритмичното дишане на другия.
	Когато музиката спря, Абдула промърмори:
	— За съжаление, сега трябва да танцувам с другите дами, но бих искал да поговоря с вас по-късно. Искате ли да се видим след половин час в жасминовата градина? Полковник Хакем ще ви придружи.
	Лили усети допира на меките му като коприна мустаци върху ръката си и щом кралят се отдалечи, видя Сюлейман да й се покланя.
	— Не мисля, че ми се танцува — каза Лили със зачервено лице, а кръвта още биеше в слепоочията й.
	— Може би желаете да седнете в жасминовата градина?
	Поведе я през дълги бели мраморни коридори навън в осеяната със звезди нощ. Кремавата луна плуваше в небето над малката, обляна в мека светлина градина. Прекрасни клончета искрящ като звезди жасмин висяха от високите стени и изпълваха мрака с опияняващ аромат. Полковник Хакем плесна два пъти с ръце и облечени в бяло слуги се появиха със сребърни подноси с кафе и шербети.
	Лили се извърна към полковника, но той беше изчезнал, а на негово място стоеше Абдула, невероятно красив под лунната светлина. Той поднесе връхчетата на пръстите й към устните си и Лили усети допира на зъбите му върху ноктите си, меката милувка на черните копринени мустаци по ръката си.
	— Имам чувството, че вече ви познавам, че винаги съм ви познавала — прошепна тя.
	— Точно такова усещане имам и аз — промърмори той и устните му се плъзнаха леко по шията й, — като че ли сме едно цяло.
	След това Лили не си спомняше нищо друго, освен калейдоскопичните проблясъци на лунната светлина, жасмина, приказната нереалност на изпълнената със сенки градина и меката кушетка под себе си, когато белите й ръце се протегнаха към него.


	Беше почти пладне. Лили отвори очи и видя необичайния лазурен таван и искрящото синьо небе отвъд белите прозорци с двойни сводове. Седна рязко в леглото и издърпа меките завивки върху голото си тяло. Беше сама.
	Но не и преди това.
	Легна бавно назад върху възглавниците и си спомни докосването на плътта му. Визуалната й памет беше замъглена. В градината беше тъмно, а по-късно, когато я беше отвел обратно в апартамента й, си спомняше само една неясна фигура. Но никога нямаше да забрави това, което се случи сред жасминовите цветове, и до края на живота й това сладко, еротично ухание щеше мигновено, по вълшебен начин да пренася мислите й на хиляди километри и назад във времето в сребристочерната безмълвна градина, където за пръв път през живота си беше изпитала страст.
	Един слуга се плъзна в стаята и се поклони — бос, облечен в бяла роба. Мълчаливо й предложи сребърен поднос с плодове, чай и кутийката за обици, която Лили беше оставила в жасминовата градина. После отново се поклони и изчезна. Лили погледна часовника си, после се пресегна за официалната папка от плътна кремава гланцова хартия, която съдържаше програмата за деня. Слава богу, имаше почти час до дамския обяд, след което съпругата на главнокомандващия щеше да ги придружи на обиколка из пазара, докато господата, които щяха да обядват с Негово величество, щяха да прекарат следобеда в инспекция на плановете и макетите за култивиране на пустинята.
	Привечер гостите се събраха във външния двор, където ги очакваше редица ландроувъри, за да ги откара по крайбрежния път до Динада и пустинята за пиршество на лунна светлина. Мъжете носеха обикновени дрехи, а жените — копринени рокли, и всеки гост получи като подарък по една пурпурна вълнена бурка в случай че през нощта стане студено.
	Стражите в алени роби взеха за почест — сребърните ятагани блеснаха във въздуха на нивото на свирепите черни очи. Крал Абдула бавно заслиза по полегатата мраморна стълба с цвят bleu belge*. На обществено място той се движеше бавно, изпънат като струна, с отметната назад глава, на разстояние от останалите мъже, отделен от тях от ранга си. Никой нито за миг нямаше право да се отнася с Абдула като с равен на обществено място, а много малко имаха глупостта да опитат това дори насаме.
	[* Белгийско синьо (фр.). — Б.пр.]
	Сега, докато гостите му се покланяха и правеха реверанси, Абдула погледна Лили, без дори да даде знак, че я разпознава, но когато всички гости бяха отведени от майордома към дългата редица ландроувъри, тя се намери седнала до него. Лили усети докосване по лявата си ръка, нежно като пеперуда, което лекичко повдигна мекия пух, накара космите на врата й да настръхнат, остави я бездиханна. С изключение на това Абдула се държеше с нея по абсолютно същия начин както с останалите гости — при това го правеше толкова добре, че за момент тя се почуди дали не си беше въобразила неговото твърдо голо тяло да се притиска о мекия й бял корем на онзи черен, мек копринен диван. Но в същия миг улови погледа му — този черен, ясен поглед се впи в нейния и тя усети тръпка на тържество, страст и очакване.
	По здрач се задрусаха през жълтата омара на неравния пустинен път. След двадесет минути, когато излизаха от една клисура, оградена от потъмнели шуплести скали, луната бавно се издигна над безкрайния сребърен пясък.
	— За бога, как шофьорът вижда къде да кара? — възкликна Лили.
	Кралят се засмя.
	— Пустинята изглежда еднаква само на западняците. Един бедуин може да намери обратния път до някое място отново и отново, при това с не по-голямо затруднение, отколкото бихте имали вие, за да дойдете от площад „Вандом“ до улица „Риволи“.
	Изведнъж видяха на хоризонта древните руини на огромен римски амфитеатър. Три разпадащи се, извити, розово-кафяви редици от сводове се разтваряха към небето: бяха умело осветени и отдалеч всяка дъга от ярка светлина изглеждаше приказно съвършена, като че ли амфитеатърът беше построен едва вчера. Копринени килими бяха постлани пред старата арена, където някога гладиаторите се бяха борили за живота си, където избягали роби бяха треперили пред зелените очи и отворена паст на лъвове и леопарди, където тълпите бяха вили, зажаднели за кръв.


	Тази нощ Лили отново бързаше по широките мраморни коридори към тъмната мълчалива топлина на жасминовата градина. Абдула пристъпи напред от зашумената сянка и я притисна в обятията си. Почувства как устните му се притискат върху косите й, тънката шия, а после и върху устата… Той без усилие я грабна на ръце и се отправи към копринените кушетки.
	Преди да беше изтекъл и час, Лили осъзна, че за втори път в живота си обича мъж, но този път това беше бурна страст, пълна невъздържаност, каквато никога не бе преживявала.
	Много по-късно почувства кадифената му буза да се сгушва в нея.
	— Ще останеш ли тук? — попита той.
	Лили нямаше как да узнае, че Абдула никога преди не беше водил европейска жена в кралството, че беше изоставил всяка предпазливост, че страстта му към нея беше политически опасна.
	Тя се поколеба. Сърцето и тялото й диктуваха да каже „да“, но разумът и паметта й напомниха, че лежи в ръцете на един международен плейбой. Лили определено не искаше да се появи пред света просто като поредната от наниза жени, които Абдула бе притежавал. Откакто завърши „Дъжд“, тя изпитваше растящо уважение към самата себе си. Премиерата на филма още не беше минала, но всички в бизнеса вече знаеха, че ролята на Сади Томпсън е изпълнена съвършено — а това беше и лична победа за нея. Беше убедена, че _нищо_ няма да й отнеме това, което бе постигнала с много труд — уважението към нея като сериозна актриса. Но животът е за живеене, а никога преди Лили не се бе чувствала толкова жива и спокойна.
	До премиерата оставаха още пет седмици.
	Седмица или две в Сидон едва ли биха имали някакво значение, нали така?


	Година по-късно Лили все още беше в Сидон. Идиличните дванадесет месеца изглеждаха безкрайни, но въпреки това минаха бързо. Абдула беше страстно привързан към нея. Когато бяха заедно, предишното му нещастие спираше да съществува и той можеше да мисли само за настоящия момент. За своя изненада Лили откри, че първоначалното й заслепяване и омайване са се превърнали в неизразимо щастие. Чувстваше необичайно спокойствие, когато беше с Абдула — нещо съвършено различно от невъзмутимото затишие, в което беше живяла със Стиаркос и което беше вземала за пълна хармония — Лили също така изпитваше неочаквано уважение към Абдула, като виждаше колко беше предан на народа си, колко огромна беше отговорността му към него, колко безгранична беше властта му. Една дума от Абдула можеше да означава смърт за човека. Само едно кимване към Сюлейман и някакъв слуга, заловен да се крие в кралския гараж в „Динада“, където нямаше работа, започна да крещи от ужас, защото беше разбрал участта си. Извлякоха го грубо навън.
	— Нямаше никакво доказателство, никаква отрова, никаква бомба, никакъв нож! На този човек не му позволиха да каже и дума в своя защита. Как можеш да си сигурен, че е искал да те убие? Как можеш да бъдеш толкова жесток? — избухна Лили, докато седяха на терасата, гледаща към морето.
	Абдула я погледна замислено.
	— Грешиш, не съм жесток — каза той. — Жестокостта означава да изпитваш удоволствие, като причиняваш болка. Аз причинявам болка само когато е необходимо и при това не изпитвам удоволствие.
	Той погледна към небето и добави:
	— Обаче без съмнение съм безмилостен. Ако не бях, щях да съм мъртъв, преди да навърша шестнадесет години. Някои хора откриват, че след изживян шок косата им е побеляла за една нощ. След първия опит да ме убият, когато бях на четиринадесет години, на следващата сутрин се събудих и открих, че съм станал безмилостен. Разбираш ли, другата възможност беше смърт.
	Беше приела суровата действителност зад този луксозен живот. Обичаше да живее в „Динада“. Разположен в закътан залив, дворецът беше вграден в ниския склон и се спускаше на множество бели сводести тераси към скалистите води на морето. Всяко от петте нива имаше своя тераса с градина — под себе си Лили виждаше градинари с бели тюрбани, надвесени над розовите лехи, заети с грижи за орловите нокти и жасмина с цветове като бели звезди, който потрепваше по стените на двореца от лекия морски бриз.
	Заобиколен от хвойна, кипариси и маслинови дръвчета със сребристи листа, дворецът „Динада“ беше тихо, интимно убежище в Семира. Семира беше мястото, където Абдула едва се справяше с цялата писмена работа, където разговаряше със съвета и командирите си, където приемаше чуждестранни дипломати и племенни вождове. В „Динада“ те си почиваха, плуваха в морето, искрящо като сребърни люспи на риба, или в подземния затоплен басейн, издълбан в скалата. В „Динада“ яздеха по белия пясък на залива, караха водни ски, ловяха риба и понякога канеха приятелите си на кралската моторна яхта.
	Цимер ги беше посещавал два пъти и скоро трябваше отново да се появи за кратко, преди двамата с Лили да се върнат в Париж. Лили не беше снимала филми през последната година, но най-накрая той я беше изкушил с „Бижутата“, класически разказ от Мопасан. Лили щеше да играе скромната, добродетелна като ангел съпруга на държавен чиновник, който обожава жена си, въпреки че не одобрява интереса й към театъра и страстта й към фалшиви бижута. „Скъпа моя, когато една жена не може да си позволи да си купи истински бижута — казва строго дребният чиновник, — тя трябва да се появява, украсена само с финеса и красотата си“.
	— Не че всеки може да си позволи да бъде само красив, скъпа — беше промърморил Цимер една вечер, когато се бяха надвесили с Лили над балюстрадата на терасата и наблюдаваха как слънцето бавно потъва в морето. — Едно момиче има нужда от положение в обществото, особено ако не е омъжено и е свързано с много могъщ мъж. Положението в обществото е нещо, което хората разбират и уважават.
	Той се извърна и я погледна право в очите със сериозност, която противоречеше на подигравателния му глас.
	— Общественото положение е това, с което едно момиче печели всеобщо възхищение. Общественото положение на едно момиче може от време на време да напомня на такъв мъж какъв късмет има да я притежава — и колко още други мъже биха искали да се радват на същото. С други думи, скъпа, положението в обществото е това, което кара мъжа да се придържа строго към правилата и не му позволява да шари с очи, когато е отегчен.
	Лили отметна глава и го погледна свирепо, но той беше решил да й каже всичко, което мислеше.
	— Може би трябва да знаеш, скъпа, макар и да си пленителна както винаги, че верността не е качеството, с което Негово величество е най-известен.
	Лили неволно си спомни думите на Цимер, влизайки бавно в дългата си петнадесет метра спалня. Трите стени бяха стъклени, а задната беше покрита цялата с огледала. Тя гледаше към морето и го отразяваше, така че Лили имаше чувството, че е обгърната от лазурно пространство. Вече беше мислила за възможността да омръзне на Абдула, но я беше отхвърлила. Щеше да мисли за това, само ако наистина се случеше. Силните му мургави ръце, лицето й, извърнато нагоре към целувките му, вплетените им върху копринените чаршафи тела — тя просто не можеше да повярва, че това някога ще свърши, че той ще поиска това щастие да престане. Но когато, както сега, оставаше сама за няколко дни, внезапно изпитваше страх, пристъп на паника.
	Бавно се измъкна от газената рокля с блестящи златни и сребърни сърмени нишки, извезана с истински перли. Гола, прекоси бавно втората си спалня, където спеше, когато беше горещо. Това беше сводеста стая с почти същите размери, боядисана в мекия прасковен оттенък на пудрата й, така че напълно подхождаше на кожата й. Вътре имаше триметрово квадратно ниско легло, отрупано с копринени възглавници с кайсиев цвят, а освен него — само един френски шезлонг, тапициран с абисинска леопардова кожа, и огромна мраморна писалищна маса с бял въртящ се стол.
	Лили се хвърли на леглото и се насили да прецени ситуацията. Прекалено лесно беше да приеме този безгрижен лукс, без да се замисли какво й предстои. Но беше вече на двадесет и шест години и _трябваше_ да се замисли за бъдещето си.
	От защитеното си детство Лили бе захвърлена в суровия режим в апартамента на Сардо в Париж. Бе преживяла предателството на първия си любовник. Бе преживяла презрението на света, когато беше порнозвезда. Бе преживяла дори шока от смъртта на Джо и корупцията и кражбата на неговия адвокат. След дълга борба бе започнала да си възвръща самочувствието и беше хвърлила доста труд в професията си, надявайки се да има причина да бъде горда от себе си. Бе се опитала да ръководи собствения си живот, да следва свой собствен път и да не бъде завлечена на дъното на нечий чужд живот. И след всичко това бе зарязала усилията си заради една любов.
	Знаеше, че Цимер е прав — тя не можеше необмислено да рискува кариерата си или новия си, трудно завоюван успех. Този изнежен живот на любов и лукс не можеше да продължава вечно, а и Лили дори не беше сигурна дали _желае_ това. Арабските жени не можеха да я разберат. Те я презираха и същевременно й завиждаха. Техните мъже ги държаха настрани от Лили и нейните опасни идеи за свобода. Мястото на жената беше при жените, в харема. Самите мъже също благоразумно избягваха Лили — не искаха някой обикновен разговор с нея да бъде криво изтълкуван от краля им; пък и малцина от тях говореха добре френски или английски. Дните на Абдула бяха изпълнени със служебни задължения; Лили никога не знаеше кога ще го види и въпреки че нощите й бяха вълнуващи, дните й бяха самотни. Изпитваше силно желание да се върне отново на работа, да води свой собствен живот, а не този лек, ограничен живот като кралска любовница.
	Това, което не бе загубило нито частица от притегателната си сила и очарование за нея, беше Абдула. От време на време той взимаше лицето й в шепите си и я поглеждаше в очите, после с един пръст проследяваше линията на веждите й, на челото и носа, като че ли имаше намерение да извае главата й или като че ли искаше да запечата образа й завинаги в паметта си. Когато го правеше, той й се усмихваше нежно, със същата странна, безкрайна ласкавост, която Лили помнеше от първия път, когато го бе погледнала в очите. Тогава бе разбрала без колебание, че той я обича. Но в други случаи, когато беше зает с някой политически въпрос, се отнасяше с нея като с досадно кученце, което го дразни.
	Никога не й бе говорил за жена си или детето. Тя съзнаваше каква ужасна загуба бе преживял, колко дълбоко страдаше все още и колко потайни и мъчителни бяха мислите му за трагедията и затова не се осмеляваше да отвори дума за нея. Но знаеше, че няма никаква възможност Абдула да се ожени за _нея_. Беше неверница. Дългът към народа му повеляваше да избере чистокръвна кралица, която да му роди подходящи наследници на трона.
	Болката й идваше от това, че Лили жадуваше да го _дари_ със син, жадуваше да почувства детето на Абдула да мърда в тялото й, да го усеща как рита, да вземе ръката на Абдула и да я постави гордо на издутия си корем, да вижда как гърдите й стават големи и тежки, готови да кърмят детето му. Повече от всякога Лили копнееше за нещо постоянно в живота си и за нещата, които, както й се струваше, повечето жени постигаха без усилие — да се задоми и да роди дете, което да обсипе с цялата си натрупана любов.
	Имаше и друга причина, поради която Лили не можеше да се омъжи за Абдула. В тази страна, където всяко момиче рискуваше да бъде заклано от баща си, ако го заподозрат, че е било само` с мъж, на Лили се гледаше като на кралска наложница и тя чувстваше учтивото пренебрежение, с което дворът се отнасяше с нея. Тя беше кралската курва.
	И още една причина, поради която Абдула никога нямаше да сподели живота си с нейния — причина, която в същото време беше неопровержимо доказателство за любовта му — тя беше западнячка, тоест враг.
	Предната седмица, когато арабските партизани бяха атакували Тел Авив по море, Абдула беше мрачен и замислен преди да се съгласи да приеме по спешност американския посланик.


	Лили закуси рано, а после, облечена в бели бричове за езда и бяла риза, прекоси двора на стария дворец в Семира, покрит с тюркоазени плочки, и се отправи към конюшнята. Внезапно чу името си, обърна се и видя едно сияещо лице. Веднага го позна.
	— А, Били Шеридан, колко се радвам да те видя! Линда с теб ли е? — извика тя.
	Едрият тексаски адвокат се изтърколи от служебната си лимузина, подскочи към Лили и я обхвана в мечешка прегръдка. Тя сърдечно целуна бузата на възрастния човек.
	— Разбира се, че Линда е с мен — свиква с ролята на посланичка и размества абсолютно всички мебели в посолството. Чухме, че си тук, но не очаквах да попадна на теб толкова бързо. Казвай кога можеш да ни дойдеш на гости. Спомняш ли си барбекютата, които Линда правеше в апартамента на улица „Мосю“? Нищо не са в сравнение с това, което си е намислила да прави в Сидон. Ще им покажем какво значи истинско тексаско гостоприемство!
	Той замачка ръката й.
	— Но _ти_ не трябва да чакаш, докато постелем килимите. Обзалагам се, че от месеци не си опитвала истински хубав бифтек с всичките му добавки. Докараха ми ги със самолет от ранчото. Кога да изпратя кола да те вземе, пиленце?
	Лили се замисли. Абдула щеше да заминава за южен Сидон и щеше да отсъства поне три дни.
	— Какво ще кажеш за следващия четвъртък?
	— Чудесно, чудесно, Лили, към шест часа добре ли е? С нетърпение ще те очакваме. Сега май трябва да вляза там с куфарчето си. — Той кимна към сводестия главен вход на двореца и се заизкачва тежко нагоре по сините стълби, а Лили продължи към конюшнята.
	Когато се върна от езда, я чакаше един слуга в бели дрехи. Той се поклони и излая:
	— Кралят желае незабавно да го посетите.
	Лили забързано влезе в двореца. Група придворни в бели роби, чакащи пред държавния кабинет на Абдула, я стрелнаха с мрачни погледи, пълни с омраза и възмущение. „Сега пък какво съм направила?“ — зачуди се Лили.
	Абдула крачеше из стаята като разярен тигър.
	— _Какво е това, което чувам? Че общуваш с новия американски посланик?_
	— Ами да, Били Шеридан ми е стар приятел. С него и жена му се знаем от години.
	— Той е един некултурен адвокат милионер, който по някаква случайност знае нещичко за петролния бизнес и е дал достатъчно пари на републиканците, за да се добере до този пост. Ако не беше посланик на САЩ, нямаше дори да седна да ям с него. По никакъв начин _няма_ да се срещаш с него или жена му.
	— Съвсем сигурно е, че _ще_ се срещам с приятелите си, Абди!
	— Не мога да ти разреша да общуваш свободно с Посолството, та онова куче от ЦРУ, което нарича себе си културен аташе, да те разпитва несъмнено съвсем непринудено, докато си хапвате хамбургери. Ние знаем, че никога не виждаш или чуваш нищо, което е от стратегическа важност, но _те_ не знаят. И всички са те видели _прегърната_ от онази американска свиня!
	Лили внезапно осъзна значението на току-що казаното.
	— Искаш да кажеш, че ти си наредил _да ме следят_! Не ми ли вярваш, Абдула?
	Абдула й обърна гръб, кръстоса ръце и загледа гневно портокаловите дръвчета зад сводестите прозорци.
	— Трябва да разбереш положението, в което се намирам. Съветниците ми презират моето… общуване… с жена от Запада и не могат _да си позволят_ да смятат, че си достойна за доверие!
	Лили само му хвърли безмълвен яростен поглед, врътна се на пети, напусна демонстративно стаята и се втурна през надменната група облечени в бели роби мъже, събрана пред вратата. _Никога_ не се бе чувствала така унизена! Изведнъж се зачуди какво прави в тази купчина пясък, където не й позволяваха да се отбие в американското посолство и да се срещне със стар приятел.
	Привечер се беше поуспокоила и докато пътуваха към „Динада“, слушаше безмълвно как Абдула разгорещено напада американската политика към Израел. Но по залез-слънце, когато вървяха боси по брега на морето и вълните мокреха полите на кафтаните им, тя внезапно каза:
	— Колко още ще продължи тази безсмислена битка? Очевидно не завинаги. Защо арабите _не могат_ да сключат мир с Израел?
	Абдула бързо се извърна и сграбчи китката й.
	— Слушай, за последен път ще ти кажа защо войната в Палестина ще продължи. През 1917 година неверниците британци решили, че ще бъде добре да превърнат Палестина в дом за евреите. — Той изсумтя. — Но те, изглежда, и досега не разбират, че деветдесет и три процента от народа на Палестина са мюсюлмани или християни. — В здрача лицето му изглеждаше изкривено от гняв. Сграбчи я за китките и грубо я раздруса. — И така, тези араби се оказаха бездомни, те бяха изхвърлени от домовете и страната си — в полза на седем процента от населението и на много други евреи, които никога не са _виждали_ Палестина, за живеене — да не говорим.
	Неочаквано Абдула започна да приема Лили само като западнячка, като свой враг. Искаше да господства над нея и да я притежава. Дълго време бе отказвал да признае пред себе си, че е заслепен от любов към една европейка. Абдула можеше да го смята само за своя слабост и за възможен пробив в защитата си. Беше разтревожен от силата на чувствата си и изпитваше страх да обича друго човешко същество така силно, както бе обичал малкия си син, страх, че ако отново изживее такава любов, може отново да я изгуби. Разгневен от тези смесени чувства, той отново разтърси Лили.
	Лили остро го погледна, силуетът й се очертаваше на фона на кървавочервеното море. Спъна се, почувства, че той грубо я блъска на земята — и след миг лежеше наполовина в плитката топла вода, наполовина на брега. Усети тежестта му да я притиска върху пясъка, мокрите му ръце бързо зашариха под подгизналия й кафтан и той със сумтене проникна в нея — силно, грубо, тежко, по мъжки, без следа от задръжки.
	След това, измокрена и покрита с песъчинки, Лили седна на пясъка и загледа навъсено Абдула, който беше хвърлил кафтана си и се готвеше да се гмурне в морето. Това вече минаваше всякакви граници! Твърде много приличаше на онези скапани филми, които беше снимала в миналото, и беше точно толкова унизително. Внезапно й писна да бъде винаги от погрешна раса, погрешна вяра и на погрешна страна.
	— Никога нищо няма да стане, нали? — извика тя. — Непрекъснато ми се напомня защо _не съм подходяща_ за теб, Абди, но съзнаваш ли, че има една основна причина _ти_ да не си подходящ за мен? — Тя заудря пясъка с юмруците си. — Независимо колко страстно са свързани телата ни, _не можеш да ми дадеш_ безрезервната си любов. — Гласът й потрепери. — И двамата знаем, че твоят пост прави това невъзможно, но не съм убедена, че това е единствената причина. — Пое дълбоко дъх. — Проблемът, Абди, е, че ти не можеш да се довериш никому, дори и на мен, а човек не може да обича някого, ако му няма доверие.
	Последва мълчание.
	— Трудно е да се довериш някому — каза той властно и мрачно, — когато знаеш, че колкото и добре да си вършиш работата, има много хора, които искат да те убият просто защото имаш тази работа.
	— Можех да те убия хиляди пъти, ако бях поискала — извика Лили, отмахвайки кичур мокра коса от лицето си. — Ти отказваш да ми дадеш най-важното от себе си и за мен това е непоносимо болезнено и унизително. — Гласът й заглъхна, после тя отново избухна. — Срамувам се, че не съм достатъчно добра за теб по причини, които нямат нищо общо с мен самата. Наранява ме и ме ядосва това, че ти преднамерено отказваш да ми дадеш любовта си.
	— Не съм аз причината за болката и гнева ти — каза Абдула, дръпна я грубо да се изправи и ловко промени темата на разговора, както мъжете често правят, когато жените се доближат твърде много до истината. — Болката и гневът ти, Лили, идват от това, както често си ми казвала, че не знаеш коя си и че разчиташ на любовта да осмисли живота ти, да го направи достоен.
	Тя видя развеселено неуважение в очите му, като че ли беше чул дете да избухва гневно.
	— Прав си — каза Лили, — разчитах.
	И с изненада откри, че го каза в минало време.
	Абдула презрително сви устни.
	— Вие западняците, с вашето безкрайно търсене на самоличността си, вие никога не знаете кои сте. Ако наистина искаш да го узнаеш, защо тогава не се опиташ да го сториш, вместо само да приказваш?
	— Точно така — каза Лили. — Ще го направя.
	Издърпа китките си от хватката му и побягна по брега на пенестото като дантела, потъмняващо море.


	Веднага щом пресата узна, че Лили се е завърнала в Париж, апартаментът й бе обсаден от репортери, на всички прозорци на зданието срещу спалнята й поникнаха телеобективи, а телефонът й трябваше постоянно да бъде изключен. Тя живееше в обсада, като се бореше отново с мъката и унижението, но този път бе обзета от гняв и възмущение.
	— Знам, че постъпих правилно — каза тя на Цимер.
	Двамата седяха пред огъня в камината и тя зашиваше ревера на палтото му от вълна на лама — бяха му го отпрали, докато си пробиваше път до входната й врата. Скъса конеца със зъби.
	— Ето, изобщо не личи, че е било скъсано… Изведнъж разбрах, че тази страна и хората й са враждебни към мен и затова скъсването с Абдула е неизбежно, и че колкото повече стоя, толкова по-болезнен ще бъде разривът. — Отметна глава назад и добави: — Освен това почувствах, че за първи път _аз_ решавам какво да правя с живота си. О, Цимер, не можеш да повярваш какво отчаяние изпитвах, колко бях нещастна — и още съм — без Абдула. Имах чувството, че са ми откъснали някаква част от тялото, и ти се кълна, че понякога усещам физическа болка. — Притисна лявата ръка към гърдите си и замълча за момент. — Странното е, че _нито за миг_ не съжалих за това, което сторих. Горда съм, че имах силата да постъпя така. За първи път бяха наистина _горда_ от себе си. Очаквах да бъда съсипана психически. — Бог ми е свидетел, че ми се е случвало и преди, но вместо това се чувствах твърдо решена да не допускам да ме унижават отново.
	— Няма ли да дадеш изявления за пресата? Минаха шест седмици, откакто се раздели с Абдула, а те все още чакат отвън…
	— Като глутница вълци! Поне веднъж частният ми живот ще си _остане_ частен. Нямам намерение да говоря с никого за това, Цимер. Това, което ми се иска да направя, е да се върна колкото се може по-скоро на работа. Единствено това успокоително е винаги безпогрешно.


	Отрупана с фалшиви диаманти, Лили потрепери в ръцете на мършавия чиновник. Носеше силно пристегната виненочервена вечерна сатенена рокля с турнюр и току-що беше настинала на връщане от операта. Следващата седмица щеше да умре от пневмония. Пенснето на мършавия чиновник падна от носа му и той изруга:
	— Майната му!
	— Стоп — каза Цимер, екипът започна да се смее, а мършавият чиновник се наведе да си вдигне пенснето.
	— Винтчето трябва да се затегне — обяви той. — Вероятно ще мога да го оправя, само че ми дайте няколко минути и една пинсета за вежди.
	Острата брадичка на актьора беше покрита от къса брада, необходима за ролята му на чиновник от миналия век, но въпреки нея Лили беше познала тази висока, слаба фигура и стоманеносиния блясък на очите му.
	— Срещали сме се и друг път с вас, нали? — каза тя, когато се запознаваха. — Преди много време, в първия ми филм. Обяснявахте кой какво прави. Вие сте… Симон… нали?
	Симон застана малко нащрек.
	— Симон Понт — каза той. — Не очаквах, че ще си спомните.
	Беше решил да спазва дистанция — да се държи съвсем настрани от Лили. Не искаше никакви усложнения, никакви папараци — тези, въоръжени с фотоапарати репортери, които само гледат да се докопат до нещо сензационно, никакъв роман, организиран от рекламни агенции, трябваше му само някаква хубава, пикантна, добре платена роля в бърз филм с Цимер и, пази боже, никакви неприятности с Тигрицата Лили.
	През следващите няколко седмици обаче Симон за своя изненада откри, че Лили не е разглезената примадона, описвана от пресата. Изглеждаше изненадващо тиха, почти свенлива. Рядко се решаваше да излезе от гримьорната си, но ако вратата беше отворена, човек можеше да я види седнала, с чифт абсурдно големи очила с рамки от черупка на костенурка, да чете книга и дори да си води бележки.
	— При това не е поза — каза му Цимер, докато обядваха в кафето. — Това е истинската Лили, но не си дадох труд да ти го казвам предварително, защото знаех, че няма да ми повярваш.
	— Но кой ще чете бележките й?
	— О, разни учители или професори непрестанно щъкат из апартамента й — засмя се Цимер. После добави. — Виждаш ли, тя е относително необразована и добре го съзнава. Мисля, че програмата й за самоусъвършенстване е доста трогателна и очарователна.
	— Тя е голяма професионалистка — отбеляза Симон. — И освен това няма и помен от прочутата й избухливост.
	— Всъщност тя не е сприхава — каза Цимер, — а умерено раздразнителна. Но има склонност да реагира много бурно, когато я нападат, а това се случва доста често. Общо взето иска да живее спокойно, когато не работи. Все още страда за Абдула, а е обсадена и от журналисти, които се опитват да разберат защо са скъсали. Затова е малко сдържана — нащрек е, защото знае, че и най-простото изречение може да бъде погрешно изтълкувано, повторено и продадено на някой водещ на клюкарска рубрика.
	— Как се държи, когато е с приятели? — попита Симон.
	— Няма много приятели — отговори Цимер и отопи със залък чинията си. — Слушай, не обядвам с теб, за да си говорим за Лили. Искам да минем още веднъж утрешната сцена. Когато тя е мъртва и ти гладуваш и се опитваш да продадеш фалшивите бижута, защото само това ти е останало за продаване, искам да си помислиш какво изпитваш, когато бижутерът ти казва, че са истински. Смесват се толкова много чувства и искам да ги видя _всичките_ на лицето ти в този момент.
	— Какво ще надделее най-напред? — попита Симон. — Недоверие… надежда… облекчение. След това осъзнаването на факта, че обожаваната от него съпруга навярно е имала години наред богат любовник… връзката между съпрузите е разрушена… Но това също така означава, че той е богат, свободен… В края на краищата той си устройва празненство в един бардак, нали? Какво искаш да правят зрителите, Цимер? Да плачат или да се смеят? — Симон беше утвърден комедиен актьор.
	— И двете — изрече твърдо Цимер.
	— Мога ли при това положение да увисна на полилея в сцената на бардака? — попита Симон с надежда.
	— Можем да опитаме.
	Симон беше ловък и атлетичен и настояваше сам да прави всички „фигури от висшия пилотаж“, когато снимаше филм, което не се случваше често, защото той предпочиташе сериозната сцена и реакцията на живата публика пред безличното досадно повторение в правенето на филми.
	— Той прави този филм само за пари — беше казал Цимер на Лили, — защото трябва да плати някаква доста голяма сума за издръжка. Дълги години беше женен за една разглезена малка кучка, която сега направо го скубе. Още не може да се съвземе от цялата история.
	— Колко време е бил женен?
	— Откъде да знам, Лили? Достатъчно дълго, за да има малко момиченце на около седем години или нещо такова. Просто избягвай темата, скъпа.
	— Не се притеснявай, ще избягвам _всякаква_ тема. Не е трудно. Той почти не ми говори извън снимачната площадка.


	През втората снимачна седмица Лили закачи неволно фината си златна гривна на дръжката на вратата и скъса една брънка.
	— Ще я поправя — предложи Симон, вдигна я и извади червеното си швейцарско ножче.
	Лили изтръпна, но след пет минути гривната беше на ръката й.
	— По-бързо от „Картие“ — каза тя одобрително.
	— И по-евтино.
	Два дни по-късно Лили се появи с превързан палец.
	— Почти винаги изгарям тостера — обясни тя. — Никак не ме бива за готвачка.
	На следващия ден в гримьорната й донесоха огромна лъскава, украсена с панделки кутия. Ровейки дълбоко под тънката хартия, тя откри малък тостер и един хляб. Благодари със смях на Симон.
	— Може и да не говори много, но с положителност слуша — каза тя по-късно на Цимер. — Сега е мой ред да му взема нещо.
	И така, следващия уикенд Симон придружи Лили на битпазара в Париж, където, без да бие на очи, облечена в шлифер с вдигната яка и стар шал, завързан под брадичката, Лили обичаше да се рови из антикварните предмети, надявайки се да открие някоя антика сред вехториите. За Симон тя избра скрин от тиково дърво, инкрустиран със сложни плетеници от седеф, а след това видя миниатюрен Ноев ковчег с изваяни от дърво фигурки на животни — двойки жирафи, слонове, маймуни и лъвове.
	— О, какъв чудесен подарък за дете — извика тя. — Симон, не ги ли искате? Можете да ги подарите на малкото си момиченце.
	— Нямам малко момиченце — грубо й се озъби Симон и се извърна.
	По-късно, докато откарваше Лили към къщи с джипа си, Симон наруши мълчанието.
	— Извинете ме, че бях груб — каза той с явно усилие. — Имах дъщеричка, но тя почина преди две години. Менингит. Беше само на четири годинки. Не трябваше да умира, менингитът рядко бива фатален в наши дни, лекуват го с антибиотици. Но снимахме в Египет и в шибаната болница нещо объркаха. Всичко стана толкова бързо… Тя беше толкова мъничка в онова болнично легло и пищеше от болка, а ние не можехме нищо да направим. Джийн и аз просто стояхме там, вкопчени един в друг, въпреки че от години не си бяхме държали дори ръцете. После ни казаха, че ще се оправи, но същата нощ ни позвъниха да ни съобщят, че кризата се е повторила. Втурнахме се натам, а тя лежеше много тиха и ужасно бледа. Умря почти веднага, след като пристигнахме. Не се помръдна, но и двамата _разбрахме_. Просто в един момент лежеше там, а в следващия вече ни беше оставила.
	Лили се наведе към него и съчувствено притисна ръката му.


	Следващата неделя двамата отидоха в зоологическата градина. Заобиколена от деца, Лили през смях хранеше една бяла козичка, когато изведнъж чу познато щракане. Симон скочи към двамата мъже на края на площадката на животните и каза:
	— Моля ви, не я снимайте. Това е частно посещение.
	— За мен е работа — каза фотографът. — Разкарай се!
	И преднамерено насочи апарата си към Симон. Симон ядосано скочи към него и изби апарата от ръцете му, но в следващия миг главата му издрънча на земята.
	— И още ще има, ако искаш — обеща вторият фотограф, докато разтревоженият пазач на градината бързаше към тях.
	Лили помогна на Симон да се изправи.
	— Хайде да се махаме — настоя тя. — Ще те насинят здравата. Колкото по-скоро се махнем, толкова по-малко ще има да пишат.
	Когато се върнаха в апартамента й, Лили напои малко памук с риванол, но излишъкът потече по шията му и намокри ризата.
	— Божичко, колко съм глупава — извика Лили. — Виж какво, свали си ризата и си сложи халат, а аз ще я изпера и закърпя. Не, не, всъщност гордея се с шиенето си — гарантирам ти, че като свърша, няма да откриеш къде е било скъсано. Да не мислиш, че си единственият, който може да поправя разни неща?
	Прислужницата донесе поднос с кафе до дивана, където Лили седеше пред открития огън и внимателно кърпеше ризата. Симон, облечен в бял мъхест халат, разглеждаше книгите на старинното писалище. Той вдигна една Encyclopedic Larousse, очевидно често прелиствана.
	— Цимер каза, че учиш. Четеш ли философия?
	— Божичко, не — отговори през смях Лили. — Изобщо не съм интелектуална.
	— О, философията не е само за интелектуалци. Философите искат да разберат защо светът е такъв, какъвто е, и какъв е най-добрият начин да живеем в него.
	— Това наистина ме интересува. — Лили наведе глава и прегриза конеца със ситните си бели зъби. — Ето ти ризата — чисто нова.
	— Ще ти донеса нещо забавно утре в студиото. Права си. Изобщо не личи къде е било скъсано.
	— Научих се да шия, когато бях много малка — каза Лили и изведнъж се натъжи.
	В понеделник сутринта Симон каза на Цимер за инцидента и добави:
	— Кой би си помислил, че Тигрицата Лили е такава шивачка!
	Цимер изсумтя.
	— Тя постоянно си мечтае за тих семеен живот. Детето в Лили желае домашно огнище — но това е само едната, малко развитата й страна. Лили е родена актриса и не може да пренебрегне това. Този талант изисква осъществяване; потиснатият талант означава потисната личност. Никога няма да бъде щастлива, ако не работи пред камера, независимо от това колко добре кърпи ризи.
	— Фантастична е пред камерата — съгласи се Симон. — Все едно че на снимачната площадка няма никой друг и тя е в безкрайно близки отношения с обектива. За себе си знам, че _не владея_ тази магия.
	— Ти дори не _обичаш_ да снимаш филми, Симон.
	— Точно така, затова и не го правя често. Бях на двадесет и четири, когато преди девет години за пръв път имах успех във филм, но знаех, че има десетки по-добри от мен актьори, които не са печелили такава моментална слава.
	— Никога не си се стремил към слава — каза Цимер, — но, разбира се, винаги си искал _успех_.
	— По-скоро бих го нарекъл „постижение“. Аз все още се уча, но човек се учи не пред камера, а пред публика: научаваш какво е синхрон и допустима скука. Получаваш незабавна безмилостна реакция на това, което правиш, и трябва да се коригираш незабавно според тази реакция — при това без чужда помощ. Затова съзнателно реших, че голямата ми амбиция е да стана добър актьор — за мен това беше по-важно от правенето на много пари, а мястото за учене не беше пред камерата, а на сцената.
	Малко по-късно, докато ядяха хамбургери от бюфета, Симон четеше на Лили на глас от „Основи на философската глупост“. Разбира се, Цимер ги забеляза и се усмихна с тихо задоволство. Може би след двама изключително силни, властни, разрушителни мъже Лили се нуждаеше от точно такова кротко, интелигентно момче, което да се интересува повече от нея, отколкото от себе си — някой, на когото може да се разчита, че ще се отнася към нея с постоянно снизхождение и ще й даде увереността, от която се нуждае. Симон нямаше да завижда на филмовата кариера на Лили и щеше да разбира големите усилия и напрежение, които тя изисква, щеше да приема, че като актриса Лили е взискателна, при това жестоко взискателна, но не и в личните си взаимоотношения. Щеше да осъзнае необходимостта й от по-голяма защита и внимание, отколкото повечето мъже са готови да дадат на една жена.


	Симон подари на Лили старинна оранжева кръгла тенекиена музикална кутия. Както си слушаха кристалния звън на „Au clair de la lune, mon ami pierrot…“ Симон забеляза сълзи в очите на Лили и спря да върти дръжката.
	— Какво ти става, не ти ли харесва?
	— О, Симон, това е чудесен подарък. Просто ми напомни…
	Спомни си как Анджелина я люлееше, за да заспи, пеейки същата приспивна песничка на лунната светлина, а зад малкия прозорец на спалнята й боровете шумоляха в тъмнината.
	После Лили изохка от болка.
	— Какво става? — попита уплашено Симон.
	— Нищо… всъщност почти не мигнах нощес от един кътник. Но с един аспирин ще се оправи, както винаги.
	— Защо не отидеш на зъболекар?
	— Мразя зъболекарите. Ще ми мине.
	— Не, няма да мине, а ще се инфектира. — Симон вдигна слушалката. — Имам отличен зъболекар — съсед ми е и няма да ти причини болка, обещавам ти.


	Беше късен следобед на Плас Сан Сюлпис и малкият парижки площад с прекалено окастрените си дървета и красивата стара църква беше придобил мрачния пурпурен оттенък на уличен пейзаж, нарисуван от Моне. След студентските вълнения през 1968 година този очарователен, тих малък площад бе станал мястото, където полицията за борба с безредиците паркираше колите си за извозване на задържаните.
	Изненадана, Лили се спря на стъпалата пред къщата на зъболекаря. Само преди час затрупаният със сняг площад беше празен, а сега представляваше люшкаща се маса от непокорни студенти, които размахваха плакати и лозунги. От тях се разбираше, че протестират срещу ненадейната и наложена оставка на техен любим професор от левицата и сега всички скандираха „Искаме Булен!“.
	Никой не обърна никакво внимание на Лили, отчасти защото тя до голяма степен изглеждаше като всички. Когато не беше пред камерата, Лили рядко слагаше грим и притежаваше полезното умение да изключва високоволтовата си бляскава привлекателност и да ходи по улиците, без да я разпознаят, облечена с бежов шлифер и безцветна забрадка, дръпната ниско над челото и завързана на възел под брадичката.
	Лицето й бе подуто и изтръпнало от новокаиновата инжекция, която й бе сложил зъболекарят. Едва се държеше на краката си и очите й започнаха да сълзят от вятъра, докато слизаше предпазливо по стъпалата. Държеше се здраво за перилото. Изведнъж се намери притисната с гръб към каменната сграда, от която току-що бе излязла, а един млад мъж с мегафон започна да издига лозунги и скандиранията на студентите прераснаха в рев. Лили се опита да си пробие път до улицата, но в люшкащата се тълпа това беше невъзможно и на два пъти беше просто отнесена.
	Полицията огради площада и Лили напредваше още по-трудно, заобиколена от студентските възгласи: „A bas les flics!… enfant de putain… sale vache… salope… sale con“*. Изпусна чантата си и откри, че не може да я вдигне. Безпомощна и внезапно уплашена, тя с мъка се придвижи към предните редици на разлюляната ревяща тълпа.
	[* Долу ченгетата!… копеле… мръсна крава… мръсник… мръсно копеле (фр.). — Б.пр.]
	Един лакът се заби в гърдите й и в следващия миг тя се намери най-отпред на студентския кордон, с лице към тъмносинята редица ченгета, които си сваляха наметките. Наметките на парижките полицаи са уплътнени с няколко килограма оловни тежести. Умело хвърлена, такава дреха може да счупи коя да е кост в човешкото тяло, при това без агентът да бъде обвинен, че е употребил оръжие.
	Внезапно тълпата зад Лили се люшна назад, после настрани и я захвърли наляво към един прът с плакат. Грапавият ръб на дървото закачи бузата й и я нарани. Лили залитна, и за да не падне, се вкопчи в плаката, на който пишеше: „Възстановете Булен“.
	Отново заваля тих сняг.
	Полицаите заредиха оръжието си.
	Гневната крещяща тълпа се дръпна назад и Лили откри, че се бори с някакво разярено ченге. Изведнъж възмущението надделя над страха й.
	— Какво си мислите, че правите? Престанете да удряте тези деца!
	— Млъквай! — кресна ченгето, хвърли настрани плаката на Лили и я задърпа грубо към една от черните камионетки без прозорци, в които натикваха яростните, шумни студенти. Разгневена, Лили започна да се отбранява и в този момент воят на сирените обяви пристигането на полицията за борба с безредиците, която се изсипа от автобусите със зарешетени прозорци; полицаите бяха облечени в бойни униформи и бронирани жилетки, носеха противогази. Въоръжени с щитове, сълзотворен газ и гъвкави гумени палки, те бързо оформиха редица и започнаха да напредват към тълпата отляво на Лили, докато тя продължаваше да се бори с ченгето.
	— Vous faites une erreur — задъхано изрече тя. — Je ne suis pas une etudiante.*
	[* Грешите. Не съм студентка (фр.). — Б.пр.]
	Отметна предизвикателно глава и изгледа гневно мъжа пред себе си, шалът й се смъкна.
	— Не ме е грижа коя си. Всички сте купчина измет! — изкрещя той. Лили го ритна в глезена и викна:
	— Махнете си мръсните ръце от мен!
	— Merde!* Ах ти, малка кучко — изкрещя той, сграбчи я за гъстата черна коса и затърси белезниците.
	[* По дяволите! (фр.). — Б.пр.]
	Симон разкопчаваше подплатеното си с кожа палто и наблюдаваше схватката от прозорците на апартамента си. Студентите нарочно бяха провокирали полицията и тя реагираше по присъщия й начин. Какво друго очакваха тези деца? „Чакай, чакай“ — помисли си той. Тази жена му напомняше за…
	Тя отметна глава и се втренчи гневно в ченгето, забрадката й се смъкна назад и той осъзна, че това наистина беше Лили.
	Изтича към вратата, с няколко скока се озова долу и с мъка си проби път през площада, за да се добере до Лили. Съумя да се вмъкне между сгърченото й тяло и ченгето, което все още стискаше Лили за косата. Надвиквайки шума на тълпата, Симон изкрещя:
	— Чакайте… станала е грешка, господин офицер.
	— Ah, non, alors!* Чупи се или ще прибера и теб.
	[* А, не на мене тия! (фр.). — Б.пр.]
	Симон знаеше, че френските ченгета общо взето са разбрани, ако човек се отнася към тях тактично и внимава да не ги предизвика, затова говореше на побеснелия полицай така любезно, като че ли се намираха в гостната на някоя дукеса.
	— Надявам се, че съзнавате какво правите, господин офицер — каза той. — Без съмнение разбирате, че това е Лили, актрисата.
	— Лили, ама друг път! — изръмжа ченгето.
	— Не, господин офицер, погледнете я още веднъж — настоя Симон.
	Ченгето погледна косо Симон, който стоеше спокойно в подплатеното си с кожа палто от вълна на лама. После хвърли поглед на Лили — скъсан шлифер, черна разрошена коса, подпухнало лице, подута уста и кървяща буза, нос и очи, зачервени от вятъра. „Изглежда също като останалите — помисли си той. — Какво по дяволите ще прави една прочута актриса тук, сред тези отрепки?“ Въпреки това спря, за да размисли, а белезниците се клатушкаха в дясната му ръка. Най-добре беше да провери как стоят нещата, преди да ги щракне на ръцете й, защото след това нямаше да може да промени решението си.
	— Ще се радвам да придружа тази дама до полицейския участък с вас — каза Симон, смъкна палтото си и полицаят видя безупречно скроения му бледосив костюм от „Черути“. Симон загърна с палтото — с визонената подплата навън — раменете на Лили.
	— Усмихни се — успя да й прошепне той, докато я загръщаше. Лили реагира като на режисьорско указание на Цимер и съумя някак си да порасне с десетина сантиметра и да отправи сияйна чаровна усмивка на офицера, който се опитваше да й сложи белезниците. Симон продължаваше да се държи така, като че ли тримата се намираха във фоайето на хотел „Риц“, измъкна визитната си картичка и я поднесе на офицера, който този път го погледна по-внимателно. „Да — помисли си той, — този _наистина_ прилича на Симон Пои.“ Често го беше виждал по телевизията, а и дрехите му несъмнено бяха скъпи. По-добре беше да не рискува.
	Така че пусна Лили и измърмори:
	— Добре де, я най-хубаво се махнете оттук.
	С лявото рамо напред Симон с труд си запробива път през разлюляната тълпа, като бранеше Лили с тялото си. Озадаченият полицай остана с белезниците в едната ръка и визитната картичка на Симон в другата.
	Щом се озоваха в апартамента му, който беше на първия етаж, Лили отново се разтрепери от напрежение.
	— Божичко, Симон, ужасно беше, като заредиха оръжието си.
	Не можеше да говори ясно, защото устата й все още беше подута.
	Симон внимателно свали палтото от раменете й.
	— _Какво_ правеше там?
	— Излизах от зъболекаря ти. Бях при него повече от час. После, преди да се усетя, се озовах сред тази сган… и нищо не можех да направя… не можех да разбера какво става. Тогава това ченге изведнъж ме нападна.
	Лили изведнъж се видя в украсеното с ангелчета салонно огледало.
	— Нищо чудно, че не ме позна! Изглеждам ужасно.
	— Не и за мен. За мен изглеждаш чудесно.
	Лили започна внимателно да се разглежда.
	— Май ми е насинено окото. Цимер ще ме убие в понеделник… Не мога да разбера как можеш да кажеш, че изглеждам чудесно, Симон!
	Той сви рамене.
	— Харесвам те без грим. Обичам да виждам истинското ти „аз“. — После добави. — Трябва да пийнеш чай, шокът се лекува със сладък чай. Хайде да идем в кухнята.
	Хвана я за ръка и я поведе през апартамента си. Лили забеляза наситените, тъмни цветове, лавиците с книги от двете страни на коридорите, старинните картини с изображения на коне, уютната топлина и лукса.
	Кухнята искреше от медните тигани и ухаеше на билки. Беше в селски стил, великолепно изпълнен от Джон Стефанидис за сума, която никой селянин никога не би могъл да си позволи. Симон дръпна един люлеещ се стол от орехово дърво.
	— Седни да ти измия кръвта от бузата.
	Лили се стовари на стола.
	— Чувствам се ужасно — изсумтя носово тя.
	Симон измъкна от малкото джобче на сакото си копринена кърпичка от „Шарве“. Течащият нос правеше Лили да изглежда още по-уязвима и трогателна. Хрумна му, че много малко хора са я виждали толкова беззащитна, и с удоволствие си мислеше за това, докато чакаше водата за чая да кипне. После сервира чая в единия край на дългата жълто-кафява чамова маса.
	— За мен без захар.
	— Днес ще бъде със захар. Четири бучки.
	Лили неохотно посегна към захарницата едновременно със Симон, който се беше пресегнал да я побутне към нея, и за момент ръцете им се докоснаха. Лили почти се задъха като почувства лекия допир на топлата му плът, неочакван и вълнуващ. Не повярва и го загледа втренчено, с леко разтворени подути устни. Симон й отвърна със същия поглед, лицата и на двамата имаха един и същ израз на обърканост и изненада. После предпазливостта на Лили по отношение на мъжете надделя и тя скочи. Не искаше да се забърква с никого. Започна несръчно да си закопчава шлифера.
	— Наистина трябва да се връщам вече у дома и да отида…
	Симон прекоси стаята, изправи се пред прозореца и се загледа навън, с ръце в джобовете и с гръб към нея.
	— Да, разбира се, трябва да си тръгваш.
	Лили отново седна. След това пак се изправи. Симон се извърна от прозореца, а тя пристъпи към него и ръката й автоматично се протегна за довиждане.
	Симон я пое. Но не я пусна.
	Лили нервно се опита да я освободи и шеговито каза:
	— Не мога да си тръгна без ръката си, Симон.
	— Можеш или да си тръгнеш без нея, или да останеш с нея.


	Бялата дантела, изплетена от скрежа, забулваше сивите парижки покриви зад прозореца на спалнята. Сипеше се сняг и целият пейзаж изглеждаше блед и замъглен. В спалнята Симон нежно погъделичка пръстите на краката на Лили, както често правеше преди да я люби. От две години живееха заедно в апартамента й в мир и относителен покой. Симон никога досега не бе изпитвал такова тихо щастие. За своя изненада откри, че Лили е невзискателна. Освен моментите на внезапен гняв, когато виждаше във вестниците някоя лъжа за себе си, тя беше кротка и обичаше спокойния живот. Двамата четяха много и слушаха музика, а Лили все още рисуваше всяка неделя.
	Симон сви и отпусна лявото малко пръстче на Лили. Започна да гали бедрата й и да докосва малката тъмна горичка. В неделя сутрин обичаше да я събужда по този начин, а тя обичаше да се връща отново към живот, като преживяваше еротични усещания, които бавно нарастваха в страст. Сега, с все още затворени очи, Лили сънливо го потърси с ръка.
	Доста по-късно Симон внесе поднос с кафе. Лили седна и загледа съсредоточено малката картина с маслени бои, която висеше между двата прозореца срещу огромното кремаво легло. Тя изобразяваше виеща се планинска рекичка и Лили я беше купила от магазин „Паради“ на улица „Жакоб“.
	— Не знам дали ми харесва точно там — размишляваше Лили. — Много е малка, като я гледаш отдалеч, но е толкова хубава! Напомня ми реката у дома, когато бях малка. Не се виждаше от хижата, защото течеше в дълбока клисура, и на нас не ни разрешаваха да ходим там, но брат ми Роже често ме водеше. Ловяхме пъстърва и газехме из плитчините.
	Гласът й се смекчи. Обхванала с две ръце чашата с кафе, тя се взираше в картината срещу леглото.
	— Над нея имаше разнебитен висящ мост, водата беше много дълбока в средата, винаги леденостудена и много бистра, винаги лъкатушеща и завихрена, бурна и шумна, особено напролет, когато снегът в планините се топи. — Тя отпи от кафето с мляко, без да откъсва очи от картината. — Най-хубаво беше винаги рано сутрин, когато склоновете на планините са обвити със сребърен воал, а далечните планини са само неясни очертания на фона на небето. — Тя затвори очи и се усмихна. — Не се чуваше нито звук, с изключение на ромона на бързеите и воя на дъскорезницата в долината, където режеха борови талпи и ги подреждаха на купчини, готови да се преобразят за нула време в някоя малка хижа.
	— Не знам дали съзнаваш колко често се връщаш към миналото — каза Симон с леко раздразнение. — Защо не мислиш как да изградиш бъдеще с _мен_? Можем да си построим малка дървена вила в Швейцария с талпи от тази дъскорезница. И можеш да създадеш свое семейство, вместо постоянно да се връщаш към онова, което си загубила. Вече сме заедно почти две години и проклет да съм, ако знам защо не искаш да се омъжиш за мен.
	— Толкова старомодна мисъл.
	— И толкова хубава. Искам да се свържем един с друг, Лили. Сега сме хиляда деветстотин седемдесет и осма година, аз съм на тридесет и пет и искам деца. Това, което ме озадачава, е, че знам, че и ти го искаш. И въпреки това, отново и отново, избягваш да говорим на тази тема. Каква е причината? Защото не ме обичаш? Защото не вярваш, че аз те обичам? Или защото не искаш да поемаш ангажимент, защото се страхуваш, че ако го направиш, ще упражнявам власт над теб като Серж и Стиаркос, и онова копеле Абдула ли?
	— Не, не е това. — Тя се поколеба. — Толкова глупаво изглежда. Просто не се чувствам _стабилна_. Ти знаеш кой си, но аз не знам. — Тя постави празната чаша на подноса. — Повечето жени копнеят да имат бебе от мъжа, когото обичат, и аз не съм изключение, Симон. — Погледът, който му отправи, беше дълъг и тъжен. — Едно бебе означава нов живот, то ще е моето прераждане, изтриване на болката от миналото, ново начало с мое собствено семейство. _Не мисли, че не искам това. Копнея за него._ Но как мога да имам бебе, да поема такава отговорност, когато съм толкова несигурна и не знам коя съм? Искам детето ми да чувства, че има корени, че е стабилно. Искам да изчакам, докато това мое безпокойство премине. — Гласът й потрепери, после стана твърд. — Но то още съществува и понякога се страхувам, че никога няма да мине. Не вярвам, че ще изчезне, докато не узная кои са родителите ми. И въпреки че ужасно ми се иска да знам, в същото време ме е страх да ги открия. Защото могат да се окажат… о, неприятни, по някакъв ужасен начин. В края на краищата нали са ме изоставили. — Тя въздъхна. — Така или иначе, сигурно е невъзможно да им открием следите. Безнадеждно е.
	— Не, сигурен съм, че мога да го уредя или поне ще се опитам — замислено каза Симон. — Може би ако откриеш истинските си родители, ще спреш да им търсиш заместители в почти всички хора, които срещаш. — Той пресуши чашата си с кафе, остави я и продължи: — Достатъчно е някой мъж да ти каже нещо с успокоителен, благ глас и ти вече го вземаш за Дядо Коледа и си готова да подпишеш всичко, което сложи пред теб. Но Дядо Коледа не съществува, така че не го търси повече, Лили.
	— Не мога да потисна този… копнеж. — Тя още по-плътно обхвана коленете си и опря буза в тях.
	— Тогава, за бога, нека да открием дирите на родителите ти, вместо да храниш някаква неясна надежда, че ще изскочат от нищото — настоя Симон. — Ще наемем детективи. Адвокатът ти може да препоръча някоя фирма. От доста време го обмислям. Но трябва да си наясно, че това, което откриеш, може и да не ти хареса.
	Лили помръдна колене и подносът застрашително се наклони. Симон стана и го взе.
	— Мисля си, че майка ти е била младо, неомъжено момиче, което е работело в града, но е произхождало от селско семейство. Знаеш колко са практични швейцарците — едно семейство от средната класа сигурно е щяло да се опита да уреди аборт на момичето, въпреки че е незаконно и вероятно противоречи на религията им. — Той направи няколко крачки и спря пред малката картина. — А може да е било иначе — възможно е баща ти да е бил женен за някоя друга. Непрекъснато си мисля, че майка ти е останала неомъжена и че ако беше жива, щеше да си потърси правата над теб или поне да те посети. Така че моята теория е за момиче от някое планинско село, което е слязло в долината да спечели пари за зестра, родило е бебе от женен мъж, после се е върнало вкъщи, омъжило се е за някой селянин и никога не е посмяло да си признае за детето.
	— О, какво значение има това! — възкликна Лили. — Просто искам да знам.


	На следващия ден следобед един детектив посети Лили в апартамента й. Казваше се Сартор. Имаше рядка сива коса, сресана на път в средата, и носеше очила без рамки, които правеха останалата част от лицето му някак незабележима. Беше стегнат, елегантен, учтив и безизразен. Адвокатът й беше препоръчал агенция „Сартор“ заради международните й връзки. Беше й обяснил, че във всеки един от големите градове на света Сартор има контакти с някоя известна детективска агенция, така че просто може да сключи допълнителен договор с нея за всяка дейност в съответната страна.
	Сартор седеше в гостната на Лили и си водеше записки в малко бележниче, което се побираше в лявата му длан. Но Лили не знаеше нищо за раждането си, освен това, че по всяка вероятност е станало в Гщаад или Шато д’О, Швейцария, на 15 октомври 1949 година, и че не е родно дете на приемната си майка. Приемна майка по това време й е била Анджелина, вдовицата на Албер Дасен, планински водач, жител на Шато д’О, Швейцария. Не, тя няма доказателства, че мадам Дасен не е истинската й майка. Да, има такава вероятност, но според нея мадам Дасен, вдовица, не би могла да скрие бременността си в такова малко село. Истинската майка на Лили определено е била загадка за селото — в училище са я дразнели за това. Всички са знаели, че госпожа Дасен й е приемна майка, въпреки че името на Лили било Елизабет Дасен. Да, госпожа Дасен се омъжила повторно през 1955 година за един унгарец, Феликс Коваго, който работел в близкия хотел. Да, швейцарското консулство било установило с положителност, че двамата Коваго и детето Роже Дасен са били застреляни от унгарските граничари през 1956 година. Разбира се, тя би искала господин Сартор да провери това. Не, не се сеща какво още може да добави към тези подробности, освен че госпожа Коваго й е уредила да взима частни уроци по английска и френска дикция и Лили смята, че не е било в характера й да направи това по собствено желание. Не, синът й Роже Дасен не е взимал такива уроци, нито пък някое друго дете в селското училище. Не, госпожа Коваго не й е давала никакви снимки или бижута, които да са свързани по някакъв начин с раждането й.
	— Ще проверим незабавно свидетелството за раждане — каза господин Сартор, пъхна бележничето във вътрешния джоб на сакото си и се изправи. Симон го изпрати до входната врата и му подаде бежовия шлифер, все още влажен от разтопения сняг.
	Три дни по-късно господин Сартор телефонира. Симон беше на двуседмично рекламно турне и слушалката вдигна Лили.
	— Нашият човек в Швейцария е направил справка в регистрационната служба. Областта Гщаад е в района Саанен, Който има население шест хиляди души. На 15 октомври 1949 година са се родили две момиченца, наречени Елизабет. Вече открихме и говорихме с една от тези две млади жени. Тя не е омъжена и все още живее в Гериньоз с овдовелия си баща. Другото момиченце е било родено в болницата в Шато д’О от жена на име Пост — Емили Пост. В швейцарските свидетелства за раждане винаги се споменава името на лекаря, който е акуширал. В случая това е бил доктор Алфонс Женест, който, за наше нещастие, е починал на четвърти ноември миналата година, но нашият човек в Швейцария е говорил по телефона с вдовицата му, която живее на Зийденщрасе 9 в Гщаад, и са се разбрали да я посети утре.
	— Божичко! — каза Лили. — Емили Пост. Звучи английско, нали? Не швейцарско-френско, нито немско или италианско, както би могло да се очаква от жена, която ражда в Швейцария.
	— Възможно е, разбира се, да е била швейцарка, французойка, немкиня или италианка, приела фалшиво име — може би името на някоя чужденка, може би на бащата на детето. — Последва сухо покашляне. — В свидетелството за раждане бащата е отбелязан като „неизвестен“. — Още едно почти извинително покашляне. — Но ако името е истинско, майката с положителност може да бъде англичанка, шотландка, от Уелс или Ирландия. Но може да бъде и канадка, американка, от Южна Африка или Австралия. Има вероятност да е дошла и от някоя друга част на Британската общност — Кения например, или пък от някоя от най-малките английски колонии — може би Хонконг. Ще ви се обадя веднага, щом получа още новини.


	— Вие сте полицаят, нали?
	Макар това да не отговаряше на истината, мъжът кимна утвърдително на въпроса на съсухрената старица, която бе отворила вратата на дом номер девет на Зийденщрасе. Рядката й, навита на букли коса беше боядисана в неестествен син оттенък. Гримът й беше неравномерен — сини клепачи и различни по големина нетна от силен руж на бузите. Увисналата й шия беше обвита с тънка алена кадифена панделка; носеше яркочервен костюм с панталон. Изглеждаше ужасяващо грохнала. Превила гръб, тя бавно затътри крака към прекалено затоплената, необзаведена гостна.
	— Не зная дали ще мога да ви помогна, млади човече, но от това, което ми казахте по телефона, излиза, че имате късмет. Както знаете, според швейцарското законодателство счетоводните книги трябва да се съхраняват десет години. Счетоводството на съпруга ми датира от времето, когато е започнал частната си практика тук през 1927 година. Пазих старите книги на тавана и никога не си направих труд да ги махна. — Сините клепачи примигнаха срещу него. — Бях негова счетоводителка, знаете, така се запознахме. Ожених се за шефа! — Тя сухо изкудкудяка и агентът се усмихна окуражаващо. — Мога да ви ги сваля от тавана, господин офицер, но не днес. Днес ми е лош ден. Казвате, че искате да откриете изчезнал човек… едно бебе, което съпругът ми е акуширал. На 15 октомври 1949 година, казвате. Момиченце, казвате, което било взето за отглеждане от жена в Шато д’О, някоя си госпожа Дасен?
	Сбръчканите сини клепачи се сведоха, след това отново се вдигнаха, за да открият изненадващо живи черни очи.
	— Всъщност няма нужда да правя справка в книгите за този случай. Много добре си го спомням, защото момичето беше толкова младо — още беше ученичка — а и защото не си плати сметката.
	— Не си плати сметката ли?
	— Не, сметката й я платиха четири други момичета. Мисля, че всички учеха в „Л’Ирондел“, едно училище, което го затвориха преди около десет години, когато директорът му почина. Така или иначе, ще намерите всички подробности в регистрите. Спомням си, че едното момиче май плати в брой. Тези момичета бяха много добри към младата майка, а и съпругът ми й помогна много… твърде много. Но той имаше добро сърце и си падаше по хубавите момичета. — Тя се усмихна. — Във всеки случай, плащанията трябва да са отбелязани в счетоводната книга. Не, днес не можем да отидем там, а утре е неделя… може би в понеделник сутринта? Сутрин се чувствам по-добре.


	В понеделник сутринта детективът отново застана на заснежените стъпала. Старата дама го пусна да влезе и след неколкоминутен разговор го поведе нагоре към тавана, където лежаха купчините потънали в прах стари архиви.
	Бавно като охлюв тя изпълзя нагоре по стъпалата до площадката и вертикалната стоманена стълба до таванското помещение.
	— Аз не мога да се справя с това, млади човече, но вие се качете с фенерчето. Счетоводните книги са в тринадесетата редица вляво, точно в дъното. Ще ви трябва регистърът на цивилното население, той е с кафява платнена подвързия, листчето с годината е на гърба. Казахте 1949, нали? Е, добре, давайте нагоре.
	Подготвен за трудно търсене и голяма мръсотия, агентът с мъка се изкатери в студения неотоплен таван и предпазливо запристъпва към дъното му, като прекрачваше покритите с дебел слой прах греди на покрива. За своя изненада откри книгата, която търсеше, почти веднага, и то на мястото, което му бе посочила старата дама. Издуха праха от дебелия том, прескочи обратно гредите и внимателно слезе по клатещата се стълба.
	Старата дама заобръща страниците, докато стигна до тази, която й трябваше.
	— Ето че я намерихме, млади човече. Първото вписване е от средата на юни, както виждате, на името Пост. Така се казваше момичето. А ето и плащанията, както виждате. Отначало има три чека, подписани от Трелони и Райън, и то големи чекове, а после има едно плащане на малка сума в брой от госпожица Паскал.
	Следваше цяла поредица от нередовно идващи чекове, изплатени от Д. Джордан, Дж. Трелони, М. Паскал и К. Райън, но, според изрядната счетоводна книга, нито едно су не беше платено от мис Пост, младата майка.
	Странно.
	Госпожа Женест не можеше да си спомни как е изглеждала госпожица Пост. Никога не я бе виждала.
	Във вторник агентът телефонира в Париж на господин Сартор, който незабавно упълномощи главния си счетоводител да прерови архивите на всички швейцарски гимназии в Гщаад, а също така да се направи всичко възможно да се открие свидетелството за раждане на Максин Паскал, родена най-вероятно в периода 1928–1932 година, възможно в Швейцария, Белгия или Франция. След това Сартор поръча телефонни разговори с детективските агенции, с които работеше в Лондон, Вашингтон, Монреал, Канбера, Йоханесбург и Окланд. Това стигаше за начало. Поиска рутинни проверки на документите за раждане на Емили Пост, Дженифър Трелони, Кейт или Катрин, или Катлийн Райън, Джудит Джордан — родени вероятно в периода 1930–1935 година.
	В сряда сутринта на полираното бюро на Сартор лежеше телеграма, пристигнала през нощта от Вашингтон.
C>
	ДЖУДИТ ДЖОРДАН ЛЕСНА ТОЧКА РОДЕНА РОСВИЛ ВИРДЖИНИЯ 1933 ТОЧКА БОГАТА НЮЙОРКСКА БИЗНЕСМЕНКА ДОСИЕТО СЛЕДВА ВЪЗДУШНА ПОЩА ТОЧКА ЕМИЛИ ПОСТ ШЕГУВАТЕ ЛИ СЕ РОДЕНА БАЛТИМОР МЕРИЛАНД 1873 РОДИТЕЛИ БРУС ДЖОУЗЕФИН ЛИЙ ПРАЙС ОМЪЖЕНА ЕДУИН ПОСТ 1892 ДВАМА СИНОВЕ РАЗВЕДЕНА 1906 ПИСАЛА СТАТИИ СПИСАНИЯ СЛЕД ТОВА КНИГА ЗА ЕТИКЕТА ПУБЛИКУВАНА АВГУСТ 1922 МОМЕНТАЛНО БЕСТСЕЛЪР ПРЕИЗДАВАНА 99 ПЪТИ ЗА 47 ГОДИНИ ТОЧКА ПРОЧУТАТА АМЕРИКАНСКА ЛЕГЕНДА ЕМИЛИ ПОЧИНАЛА ПНЕВМОНИЯ 1960 ТОЧКА ТЪРСЯ ОЩЕ ДАННИ СВИДЕТЕЛСТВА РАЖДАНЕ ЕЙСИЗ
C$
	И така, Емили Пост е била на шестдесет и девет години през 1949 година и не може да се очаква, че е била бременна. Но може би това е било първото име, което е дошло на ум на обезумялото бременно момиче, което е искало да скрие самоличността си. Ако човек си избира фиктивно име, той се опитва то по никакъв начин да не е свързано със самия него и в същото време да се помни лесно.
	В петък свидетелството за раждане на Максин беше издирено, а следващия вторник господин Сартор вече беше получил фотокопие от брачното й свидетелство. Също във вторник следобед му се обадиха по телефона от Лондон. Дженифър Трелони (прякор Пейган) била родена в болницата „Сейнт Джордж“ в Лондон през 1932 година. Два пъти омъжвана. В момента се казва лейди Суон и живее в Лондон, фотокопията от свидетелството за раждане, за втората женитба и последния адрес се очакват. Предполага се, че първият й брак е бил някъде в Средния изток.
	В Англия имаше дузини момичета на име Катрин и Катлийн Райън, а в Ирландия бяха стотици. Агенцията ги пресяваше и намаляваше кръга, като гледаше дали съответстват по време. Южна Африка, Австралия, Нова Зеландия, Канада и Америка също съставяха списъци на бебета с фамилия Райън, но Вашингтон телеграфира:
C>
	НЮЙОРКСКАТА ЖУРНАЛИСТКА КЕЙТ РАЙЪН РОДЕНА ВЕЛИКОБРИТАНИЯ СЪОТВЕТСТВА ПО ВРЕМЕ НЯМА РОЖДЕНО СВИДЕТЕЛСТВО В САЩ ДА ПРОДЪЛЖАВАМ ЛИ ЕЙСИЗ
C$
	В сряда Сартор отново се свърза с Вашингтон и поиска да се провери дали Джордан или Райън са учили в Швейцария през 1949 година и ако да, къде? Нарочно не спомена никакво предполагаемо местоположение — по този начин щеше да провери дали информацията, която получава, е точна.
	В петък му изпратиха допълнителни сведения за Емили Пост. Излизаше, че за авторката на етикета не само бяха чували, но и се възхищаваха от нея във всички английскоговорещи страни. Можеше да се предположи, че някои от тези мис Пост бяха нарочно кръстени на нея. В Съединените щати бяха седемнадесет, в Канада — една, във Великобритания — шест и в Австралия — две, въпреки че в Нова Зеландия и Южна Африка нямаше мито една, регистрирана в този период.
	Следващият понеделник, три седмици след като му бе поверен случаят, господин Сартор получи телеграма, изпратена през нощта от Вашингтон.
C>
	ДЖУДИ ДЖОРДАН КЕЙТ РАЙЪН ЗАЕДНО НЮ ЙОРК СТОП И ДВЕТЕ В ГЩААД ШВЕЙЦАРИЯ 1949 ЕЙСИЗ
C$
	Сартор телефонира на Лили и поиска да я види възможно най-скоро.
	В шест часа същата вечер той позвъни на вратата и Симон му отвори. Тримата седнаха около откритата камина и господин Сартор им докладва.
	— На мнение съм, ме майката е едно от четирите момичета, които открихме, и че ако открием всички с името Емили Пост, ще се окаже, че нямат никаква връзка със случая. — Сартор се изкашля. — Но _има_ и друга вероятност. Ако нашата Емили Пост съществува, то и четирите жени, които намерихме, ще знаят за нея. Искате ли моите агенти да се опитат да говорят с тях?
	— Не! — Лили скочи. Лицето и бе пламнало от седенето до горящите дърва, черната й коса беше разрошена.
	— Не! — повтори буйно тя. Спомни си за шумната кавга, която бе имала с Джуди Джордан, за статията, която Кейт Райън бе написала за нея, за онази ужасна сцена в оранжерията с Максин. Лили не знаеше нищо за тази Пейган, но никога не би пожелала да има нещо общо с другите три.
	Симон нежно стисна треперещите й ръце.
	— Скъпа, трябва да разбереш, че една от тези жени може да е майка ти.
	— Не! — Тъжният копнеж на Лили за vraie maman, за тихата, сърдечна и нежна мадона от нейните сънища за миг се превърна в гняв. Излизаше, че не е била изоставена по трогателни и извинителни причини от някоя скромна селска жена. Излизаше, че е била захвърлена като непотребна вещ от някаква богата малка кучка, която не е могла да си уреди аборт. Тя преглътна гнева си.
	— Познавам три от тези жени и ако те имат да крият нещо, то не вярвам, че дори за миг ще искат да се срещнат с някого от агентите ви. Дори и да го сторят, твърде много се съмнявам, че ще изтърват някакъв факт, който не искат да се разгласява. — Тя се замисли за момент. — Бих искала да ми набавите досиетата и на четирите.
	— Няма проблем, госпожо. Няма да е трудно. И четирите имат попълнени биографични справки.
	— Ще реша какво да правя, след като им прегледам досиетата.


	Лили внимателно прочете досиетата на Пейган, Кейт, Максин и Джуди, които й предостави господин Сартор. Беше почти сигурно, че майка й е една от четирите. Надяваше се да е Пейган, тъй като никога не бе имала конфликт с нея. Независимо от това бе твърдо решена да открие коя точно е майка й.
	По някаква причина тези четири жени бяха потулили раждането й и го пазеха в тайна. Ако отидеше при някоя от тях, тя вероятно щеше да се свърже незабавно с останалите и тогава всички щяха да си държат устата затворена. Нито една от четирите не беше глупава. Всички бяха постигнали блестящ успех. Лили прецени, че единственият й шанс да открие истината е да ги събере на едно място, да ги изненада или шокира, за да ги принуди да я кажат. Щеше да наблюдава лицата им, да следи очите и реакциите им. Изненадата беше единственият й шанс.


	Навън дърветата в Сентръл Парк шумоляха под ласката на топлия октомврийски ветрец. Вътре, в смълчания кремав разкош на апартамента в хотел „Пиер“ Лили рязко повтори въпроса си.
	— Коя от вас, кучки такива, е _майка ми_?
	Пейган, Джуди и Максин бяха имали време да възвърнат спокойствието си. Кейт обаче, изправена на прага, беше твърде изненадана, за да разбере какво става. Не можеше да свърже световноизвестната Лили, застанала пред нея в бяла копринена рокля, с онзи далечен случай в Швейцария или с онова момиченце, убито при опит за бягство от Унгария през 1956 година.
	Лили попита още веднъж.
	— Коя от вас, кучки, е Емили Пост?
	Този път Максин хвърли бърз поглед към Пейган. Лили забеляза, че нито една от трите не погледна към Джуди.
	„В случай че не успееш да ги хванеш съвършено неподготвени, те или ще отричат всичко, или ще кажат, че е Джуди — беше предсказал Симон. — Само тя не е омъжена. Само тя няма съпруг, за да му обяснява каквото и да е. Само нейният живот няма да се усложни от внезапното семейно попълнение в лицето на пораснала дъщеря, при това знаменитост“.
	Лили направи две крачки към дивана, облечен в кайсиев велур, стисна юмруци и изсъска:
	— Коя от вас е родила бебе, акуширана от доктор Женест?
	Извъртя се към Кейт, която все още стоеше до вратата в елегантния си костюм с цвят на черница. Споменът за злобната статия, която Кейт беше написала за нея, мина като светкавица през съзнанието й.
	— _Твое ли_ беше бебето?
	Кейт погледна крадешком към групата на дивана. Мислейки напрегнато, тя се опита да контрира словесната атака на Лили с друга, не по-малко агресивна.
	— Защо ни събра тук? Какво се опитваш да направиш? Каква игра играеш? Какво те кара да мислиш, че една от нас е майка ти?
	— Защото _знам_, че една от вас е майка ми. Знам, че една от вас четирите е родила на 15 октомври 1949 година. — Лили бързо се извърна към Максин. — _Ти_ ли беше? Ти ли си родила в болницата Шато д’О? Ти ли си ме дала на Анджелина Дасен?
	Кафената чашка леко издрънча в ръката на Максин и няколко капки пръснаха по бледосинята й рокля, но лицето й остана невъзмутимо и тя не промълви нито дума. Нямаше да се остави да бъде сплашена, за да изтърве нещо, което на Лили й се иска да чуе. Освен това цялата работа беше невъзможна. Онова бедно дете беше убито. Имаше официални доказателства — писмото от швейцарското консулство. Как смее тази развратна кучка да ги заплашва? Не, тази отвратителна изнудвачка, тази прелъстителка на деца не може да бъде онова бездомниче, което бяха оставили при Анджелина.
	— Истинското ти име Лили ли е? — внезапно попита Пейган. В края на краищата Лили беше споменала Емили Пост. Как е могла да узнае за Емили Пост? Знаеше точната дата, точното място и точното име на приемната майка.
	— Не, истинското ми име е Елизабет, но Феликс винаги ме наричаше Лили. Феликс беше женен за приемната ми майка и именно той ме спаси от войниците в Унгария. Той ме прехвърли през бодливата телена мрежа и ми каза да бягам.
	— Какво стана после с теб? — попита тихо Пейган.
	— Закараха ме в бежански лагер в Австрия, след това ме качиха на влака за Париж, а там ме осиновиха. Всъщност не си спомням много ясно, защото бях болна и при това — само на седем години.
	Лили страшно се надяваше Пейган да е майка й. Изпитваше отчаяние при мисълта, че може да се окаже Максин, майката на Александър. Мисълта, че може да е извършила кръвосмешение, беше прекалено болезнена.
	Лили бързо се отправи към Пейган и се сви в краката й, сграбчи страничната облегалка на кайсиевия диван, после се втренчи с копнеж в лицето й и промълви с глас, в който трептеше надежда:
	— _Ти_ ли си истинската ми майка?
	Пейган погледна с отчаяние другите три жени в стаята. Лили имаше правото да знае. Не виждаха ли, че това може _наистина_ да е малката Елизабет? Погледна в извърнатото към нея личице на Лили. Изразът на светска жена и цялата й самоувереност бяха изчезнали: Лили изведнъж й се видя изпълнена с копнеж, доверчива и много уязвима.
	— Не, Пейган не е твоята майка, — внезапно каза Джуди. — _Аз_ съм.
	Всички глави се извърнаха към нея.
	— Аз родих момиченце в Шато д’О на тази дата. Ако ти наистина си онова бебе, Лили, тогава значи… аз съм майка ти.
	Джуди се чувстваше объркана и отпаднала. Беше смятала, че дъщеря й е умряла, и почти беше прогонила мисълта за бебето от главата си. И все пак сега тази примадона с лоша слава претендираше да й е дъщеря. Но беше невъзможно да свърже Лили с представата, която лелееше за онова нежно момиченце, за което четеше в писмата на Анджелина — все още ги пазеше грижливо.
	Щом чу отговора на въпроса, който я беше мъчил откакто се помнеше, цялата накипяла болка на Лили и целият гняв, трупан в продължение на двадесет и девет години, експлодира.
	— _Защо не запази детето?_ — изкрещя тя. Скочи и заудря с юмруци по бедрата си в изблик на безсилен гняв. — Защо си ме дала на друга? Защо никога не дойде да ме видиш? _Защо ме изостави?_
	Спусна се към Джуди и в същия момент Максин хвърли на пода чашата и чинийката си, а Кейт, обзета от страх, се втурна напред. Но Пейган беше най-бърза и първа успя да се вмъкне между Лили и Джуди, която седеше свита в кафявия си кадифен костюм на края на кайсиевия диван.
	— Скъпо дете — каза Пейган, — _трябва_ да ни оставиш да ти обясним какво се случи. Не бива да правиш прибързани заключения. Можем да си представим как се чувстваш, но _моля те_, изслушай ни, защото, виждаш ли, раждането ти означаваше нещо ужасно важно за _всички ни_. То можеше да сполети всяка една от нас. — Замълча за момент. — Всяка от нас _можеше_ да бъде твоя майка и затова решихме, че _всички_ ще поемем отговорността за теб. По този начин ти се сдоби с три кръстници: Кейт, Максин и мен. Ние всички те искахме, всички се тревожехме и вярвахме в теб, всички те обичахме.
	— И всички плащахме за теб — каза Максин. — Всичко ни напомняше, че носим общата отговорност за теб.
	— Защо тогава не ме задържа при себе си? — просъска Лили през стиснати зъби.
	— Скъпа моя — опита се да обясни Пейган, — ти просто _не можеш да си представиш_ какъв беше моралният климат по онова време. Нещата коренно се промениха през последните тридесет години. По наше време никое момиче не можеше да признае, че е спало с мъж преди женитбата — дори двамата да са сгодени, и всъщност много малко момичета го правеха. Трябва да разбереш, че майка ти беше на петнадесет години, самата тя беше още дете. Моля те, помъчи се да разбереш как се чувствахме _всички ние_. Блъскахме си главите какво да правим. Майка ти, разбира се, не можеше да се върне с бебе в Америка. Тя не пожела да се откаже от теб и затова уредихме да те гледа приемна майка, докато Джуди се сдобие със собствен дом, в който да живеете заедно — а всички знаехме, че ще минат години, докато успее да го направи.
	Пейган положи ръка на рамото на Лили и гласът й се смекчи.
	— Но ние не те изоставихме, а направихме това, което смятахме, че е най-добре за теб. Не разбираш ли, че това беше отчаян опит на четири ученички да спасят една от тях от катастрофа? Никога, _никога_ не сме имали намерение да те изоставим.
	Галейки нежно рамото на Лили, Пейган откри с леко учудване, че изпитва майчински чувства към това буреносно, блестящо същество. Беше усетила да я пробожда ревност, когато вестниците започнаха да пишат за любовния роман между Абди и Лили, когато гледаше една след друга да се появяват снимки, на които бяха заедно. Трябваше да признае пред себе си, че една от причините, поради които искаше да се запознае с Лили, беше, че искаше да огледа хубавичко единствената европейка, която Абди беше завел в Сидон, единствената бяла жена, с която бе живял открито.
	— Алтернативата беше осиновяване, но Джуди не искаше и да чуе за това. Не можеше да понесе мисълта, че ще даде собственото си дете на някого другиго. Тя те обичаше. Всички те обичахме. _Трябва_ да ни повярваш, Лили.
	Максин каза тихо:
	— Ако се беше случило днес, нещата щяха да са различни. Майка ти вероятно щеше да направи аборт в самото начало, но такава възможност по онова време не съществуваше. Освен това, ако майка ти беше _направила_ аборт, _ти_ нямаше да съществуваш. Дължиш й живота си, ако искаш да знаеш. Носила те е девет месеца в себе си и през цялото това време е трябвало да се труди здравата.
	Лили изведнъж изпита остро чувство на вина — спомни си, че самата тя беше забременяла още като дете. Но Лили беше направила аборт. Животът беше изчегъртан от тялото й и до този миг тя не бе изпитала никаква вина за това. Всъщност тогава бе изпитала прилив на облекчение. Все още ясно си спомняше как седеше в онова кафене, слушайки джубокса, отпиваше от кафето с мляко и си мислеше, че бедите са зад гърба й.
	Но Джуди не беше направила аборт. Беше родила бебето.
	Пейган обгърна по-плътно рамото на Лили.
	— _Всички_ те искахме и се радваме, че най-накрая се запознахме с теб — каза тя, все още в неведение относно катастрофалните срещи на Лили с другите три жени, които в този момент си спомняха за тези неприятни сблъсъци.
	Последва моментно мълчание, след това Кейт се приближи към Лили и искрено каза:
	— Лили, много съжалявам, че бях толкова нелюбезна преди малко. Нямам оправдание и не мога да кажа нищо друго, освен че много съжалявам. — Тя си пое дълбоко дъх. — Но Пейган е права, _не трябва_ да осъждаш майка си. Не би ли могла да се опиташ да покажеш уважение към решението й, каквото изпитвахме ние? Тя беше млада и самотна и ние бяхме горди с нея. И все още сме. Тя взе най-доброто възможно решение. Всъщност всички ние направихме каквото можахме.
	— Щом е така, защо не ме потърсихте след революцията? — извика Лили.
	Беше все още враждебно настроена и възбудена, въпреки че чувстваше как болката й намалява. Започваше да разбира какво се бе случило, започваше да губи враждебността си.
	— Търсихме те — каза Максин. — Седни да ти разкажа.
	Лили седна с гръб към прозореца, до Кейт, а Пейган се настани до Джуди на съседния диван.
	— Джуди ни телефонира веднага след като чу новините по радиото — започна Максин. — Знаеше, че си била в Унгария за ваканцията и че трябва да си се върнала в училището, но искаше да се убеди. Анджелина нямаше телефон и затова Джуди се обади на управителя на хотел „Росат“, който й каза, че Феликс си е наранил крака в Унгария и още не се е върнал. Бяхме сигурни, че си от другата страна на „желязната завеса“, и затова Джуди взе първия самолет за Париж, а аз я чаках на летище „Орли“. Заминахме веднага за Австрия с нощния влак. Когато най-накрая се добрахме до границата, разбрахме, че навсякъде цари хаос. От Унгария се стичаха бежанци — повече от сто и петдесет хиляди души избягали и повечето от тях ги разпределиха по временни лагери. Времето беше ужасно — лагерите — неорганизирани, бъркотия — навред. — Тя потрепери. — Посетихме лагерите до един. Проверихме списъците до един, разговаряхме с кого ли не и проверихме всяко дете, което ни попаднеше пред очите. Но никой не знаеше нищо за Елизабет Дасен.


	Всяка вечер по време на издирването на австрийската граница Максин едва успяваше да замъкне Джуди да си легне. Джуди имаше чувството, че ако си замине от границата, ще пропусне някоя тъничка нишка, нещо, което да й послужи за ориентир. Максин си припомни как Джуди се самообвиняваше като обезумяла, докато чакаха отвън в снега пред поредната барака с надеждата, че ще се срещнат с още някой член на комитетите по въпросите на бежанците.
	— Как можах да я изоставя, Максин!
	— Но ти нямаше къде да я заведеш.
	— Не биваше _изобщо_ да я оставям.
	— _Не можеше да направиш нищо друго. Джуди._ Престани да се укоряваш. Това, което стана, е ужасно, но вината не е твоя.
	Месеци по-късно Джуди бе получила кратък официален отговор на писмото си до швейцарското консулство, че семейство от швейцарски произход на име Коваго, с предишно име Дасен, е било застреляно от унгарските граничари, докато се е опитало да мине нелегално границата близо до Шопрон.
	Съкрушена, Джуди никога не престана да се обвинява за смъртта на малката Елизабет. Почти успяваше да контролира съзнанието си, но често пъти вледеняващата болка от тежката загуба сграбчваше сърцето й, обземаше я неописуемо чувство на празнота, безкраен копнеж и несекващо терзание за това, което съдбата й бе отнела завинаги.


	Опита се да обясни всичко това в неестествено тихия, луксозен хотелски апартамент. Запъваше се. Трудно й беше да намира думите. Обичайната й самоувереност я беше напуснала и тя се чувстваше несигурна като никога.
	Лили слушаше. Беше й все едно дали ще я умилостивят или не — важното беше, че най-накрая щеше да узнае _истината_.
	Знаеше, че трябва още веднъж да провери отговора, който получи от Джуди, и знаеше точно как да го направи. Тази, която жените щяха да погледнат, щеше да бъде _истинската_ й майка.
	— В такъв случай — каза Лили, — кой е баща ми?


	Навън все още валеше силен сняг. Ако не престанеше, нямаше да има смисъл да ходят с Ник до Сааненмозер утре. Ски състезанията за 1949 година сигурно щяха да бъдат отложени, така че по-добре беше да си останат в Гщаад. Току-що бе превалило полунощ. Вече беше седми февруари, рожденият ден на майка й. Джуди й беше изпратила картичка и красива блуза от кремава дантела. „Сигурно е ужасно да си на тридесет и пет години — помисли си тя — и да си залостена завинаги в Росвил.“ „Честит рожден ден“ — промърмори Джуди, докато бавно клякаше пред една врата, после вдигна един поднос, пълен с остатъци от храна, и забърза по полутъмния коридор на хотел „Империал“. След още час и половина можеше да си легне. Вървеше и спеше. Никога не се бе чувствала толкова изтощена.
	Осемте месеца недоспиване, тежък физически труд и усилено учене на чужд език бяха започнали да изцеждат младежката й издръжливост. Замечта се за желязното си легло в преградената таванска стаичка под покрива. Голям късмет беше, че си има самостоятелна стая. Пое си дълбоко въздух, издиша го шумно и изправи гръб.
	В момента, в който бързаше по коридора към задната стълба, металната врата на старовремския асансьор внезапно рязко се отвори.
	Джуди налетя право на нея.
	Мръсни пълни пепелници, недоизпити кафени чашки, чинии, изцапани със сос — всичко полетя във въздуха и се стовари на кафеникавия мокет. Богато избродираната блуза на Джуди и алената й пола станаха на тъмнокафяви петна.
	— По дяволите — изохка тя и избухна в сълзи.
	Мъжът, който бе излязъл от асансьора, се взря в нея в слабата светлина.
	— Дълбоко съжалявам.
	Хлипайки от изтощение, Джуди не му обърна внимание, а уморено започна да събира порцелановите парчета.
	— Много бях непохватен. Моля за вашето извинение.
	Тя извърна към мъжа бялото си лице, по което се стичаха сълзи, и отново се олюля, държейки подноса.
	— Да не го изпуснете пак — каза той и го взе от ръцете й. — Трябва да се почистите малко. Стаята ми е втората отляво.
	Като крепеше подноса в едната си ръка, той отключи вратата си и й кимна да влезе. Джуди го последва.
	Огледа хола и си помисли, че това е един от най-хубавите апартаменти. Мъжът очевидно беше важен гост. Аплиците вече бяха запалени, лениви пламъци трепкаха в камината и хвърляха отблясъци върху черната меча кожа на пода, а на ниската масичка имаше кана портокалов сок.
	— Седнете на дивана — каза странният мъж, остави подноса със счупените съдове, отиде в другата стая и се върна с хавлиена кърпа, гъба и чаша вода.
	— Не знам как ще се изчисти, но може би тези неща…
	Замаяна и твърде изморена, с изцапана с кафе блуза, която лепнеше на гърдите й, Джуди се наведе към огъня, мечтаейки да си е в леглото, без никакви проблеми. Взе гъбата от мъжа и той за пръв път видя бледото й деликатно личице. После наведе глава, а той виждаше само русата й коса. Затърка полата си.
	„Ако човек харесва мургави чужденци, ще го намери за много красив“ — каза си Джуди.
	В следващия миг подскочи. Той бе седнал на дивана до нея, после протегна ръка и нежно докосна тила й.
	Непознатият я привлече към себе си, притегли главата й към гърдите си и започна бавно да гали косата й. Джуди му позволи, изненадана от липсата на съпротива у себе си. Но беше толкова хубаво. Тази успокояваща ласка можеше лесно да я приспи. _Много_ беше хубаво.
	Затаи дъх, когато усети топлата му уста да се плъзга по врата й. После езикът му докосна крайчеца на ухото и. Тялото й бавно се отпускаше. Умората й отстъпи пред леко еротичния унес, който я обхвана. Мургавият непознат шепнеше нежно в ухото й и Джуди за първи път в живота си изпита необичайното зашеметяващо чувство, че всяко бавно движение е някак си предопределено и тя трябва да отвърне. Леко въздъхна от удоволствие, като почувства ръцете му да я обгръщат и сгушват към успокояващата топлина на тялото му. Почувства се защитена, обградена от тишината и уютната топлина на стаята, а той я положи нежно на разкошната кожа на пода.
	Усещаше аромата на припукващите борови цепеници в камината, мускусния дъх на кожата, която грубо драскаше лицето й, смущаващия мирис на този човек, чиято буза се търкаше в нейната, чиито твърди устни нежно притискаха нейните. Когато той дръпна шнурчетата на блузата й и тя усети докосването на топлата му уста, Джуди вече не можеше да владее внезапно премалялото си тяло. То се изви в желание, което победи срама и страха, после се подчини на тази уста.
	След малко тя беше гола до кръста, прилепена до него, с устни, впити в неговите. Имаше чувството, че плува в топла вода, в прекрасен сън. После усети ръката му да обхваща коляното й, да се плъзга като змия нагоре по крака й, докато достигна стегнатия край на черния й чорап и се поколеба за момент при черния еластичен жартиер. После той грубо пъхна ръка между нежната плът на бедрата й.
	Магията се развали. Джуди рязко се дръпна и се върна към действителността. Не можеше да повярва, че това се случва с нея. Че лежи полугола под един съвършено непознат човек, че изгаря от желание и отговаря на ласките на ръцете, устата и топлината му, която се разтваряше в страст, а страстта преминаваше бурно в полуда.
	Трябваше да прекъсне това. Опита се да се отмести, но беше прикована към килима от тялото му. Все пак се опита да го отхвърли от себе си. Но изведнъж дъхът му в ухото й се превърна почти в ръмжене, а ръката му се пъхна още по-нагоре между нейните извиващи се бедра, през крачола на гащичките й. Палецът му намери трептящата точка, която търсеше, и при този нов, разтърсващ екстаз Джуди отново почувства, че тялото взима връх над разума й. Усети силата на страстта й да се сблъсква с бариерата на пуританското й възпитание.
	— Спрете, спрете — с мъка си поемаше дъх тя. — Моля ви, моля ви! — Бореше се да се измъкне. — Не, наистина ви моля, спрете!
	Той беше много по-силен от нея и тялото му я приковаваше към пода.
	— Моля ви, какво правите!
	Джуди захлипа, но той запуши устата й със своята. Тя не можеше да извие главата си.
	Мъжът яростно дръпна полата й и тя чу как платът се скъса. След това притисна с гърдите си горната част на тялото й към пода и с една ръка скъса гащичките й. За секунда Джуди пожела той да не се отмести от нея. С изключение на черния й дантелен корсет и чорапи сега тя беше гола, а никой не я беше виждал гола, откакто бе навършила десет години.
	Трябваше да го _спре_!
	Изви глава и нададе див, сподавен вик, но непознатият затисна устата й с лявата си ръка. Сега не можеше да вика. Не можеше да диша. Той я задушаваше. Щеше да я удуши. Може би искаше да я убие!
	Джуди усети как тялото й отвръща на непознатия и се стресна. Когато той затисна с ръка устата и носа й, тя бе обзета от страх, но сега, когато той грубо проникна в тялото й, като разкъса плътта й и задъхан потъна с тласъци в нея, изпита клаустрофобичен ужас. Неспособна повече да се бори, Джуди усети животинската му похот, почувства солени сълзи да се стичат полека по бузите в устата й. Плачеше безмълвно, с отворени очи и невиждащ поглед, вперен в тавана. Божичко, каква болка, каква разкъсваща болка!
	Чувстваше как я обхваща безсилие, отчаяние, беззвучна паника, а след това, когато мургавият непознат с див вик стигна до кулминация — и безутешен срам.
	— Не плачи, пиленце — промълви той, — защо плачеш? Първият път винаги боли, пиленце.
	Както много мъже, той не считаше изнасилването за изнасилване, ако не се бе случило в тъмна алея и нямаше наранявания. Изтърколи се по гръб, изтегна се блажено на килима, а сянката от огъня покри долната част на лицето му и смачканите му дрехи. „Слава богу“ — помисли си тя. Не би понесла да види онова му нещо.
	Отначало не можеше да повярва, че е свободна, остана да лежи отпусната, разпъната на кръст на килима, после се сви на кълбо, засрамена, че той вижда голотата и унижението й. След това бавно стана и тръгна с усилие към вратата, притискаше към себе си това, което беше останало от швейцарската й носия — сграбчи дръжката с трепереща ръка, отвори рязко вратата и хукна по коридора съвсем гола, само с черните чорапи и колана за жартиери, с единствената мисъл да се добере до стаичката си на върха на стълбището за персонала.
	Прекара остатъка на нощта в усилия да го изстърже от себе си. Бе отвратена от физическите доказателства за това, че я бе притежавал, за властта му върху нея, за онази безжалостна животинска похот. Бе отвратена от слузта му и от кръвта си. Изпра всичко, като търкаше яростно. Ужасно й беше неприятно да се допира до това, неприятно й беше _то_ да се допира до нея.
	Никой никога не трябваше да узнае. Никое момче няма да излезе с момиче, което е било изнасилено. Щяха само да я презират. Трябваше _сама_ да изживее това нещастие.
	Легна си и не можа да заспи, чувстваше се унизена, объркана и необичайно тъжна. Какъв гаден, отвратителен начин да загубиш девствеността си. Не се безпокоеше, че може да прихване някоя венерическа болест, защото не знаеше, че те съществуват, и макар да звучи странно, изобщо не й дойде наум, че може да е забременяла. Не бе възможно, след като се бе случило само веднъж. Не бе възможно, след като бог й бе свидетел, че тя всъщност не искаше това да се случи, че бе грубо изнасилена, обладана със сила.
	Едно нещо обаче много я тревожеше. Отвъд долината, над утринната мъгла снежните върхове бавно порозовяваха, а Джуди продължаваше неохотно да анализира безпокойството си. Беше ли това… всъщност _доколко_ беше… и беше ли по някакъв начин _тя_ виновна за този инцидент?
	Тя ли го бе предизвикала? И ако беше така, колко голяма беше _нейната_ вина?
	Цели два дни Джуди отказваше да напусне стаята си. Апатична и бледа, тя се престори на болна. Никой не се усъмни, защото всички знаеха, че бе работила здравата. Мислеха си, че или е надценила силите си, или има грип в тежка форма. Ник обикаляше неспокойно около вратата й, носеше й топло мляко, говежди бульон, чаши пресен портокалов сок и аспирин.
	На третата сутрин Джуди наблюдаваше как червеното зимно слънце разпилява диаманти по снега под прозореца й. „Трябва да загърбя това — помисли си тя. — Не бива да позволявам това да ми съсипе живота.“
	Решително прикри срама и обидата си, вирна брадичка и излезе, за да се изправи лице в лице със света.


	В нощта на свети Валентин в балната зала цареше голямо оживление, красиви момичета и мускулести младежи се тълпяха да танцуват фокстрот, а набраните средства от бала щяха да бъдат за подпомагане на швейцарския отбор по ски. След това отборът премина към „Значиш много за мен“ и още повече двойки се стекоха на дансинга. Джуди току-що бе започнала отново да работи и нощна смяна. През сезона всички се трудеха без възражения и оплаквания, докато се приключи цялата работа, и персоналът на „Шеза“ трябваше често да помага в „Империал“ на галавечерите.
	Изведнъж музиката спря. Възцари се онова стаено очакване, което предшества появата на някоя кралска особа, а оркестърът захвана да думка някакъв национален химн.
	На входа се появиха две фигури. Момичето беше Пейган, облечена в облак от сив тюл, обсипан със звездички, с ръка, положена на ръкава на безупречно скроения костюм на принц Абдула.
	Джуди замалко не изпусна и този поднос.
	Мъжът с Пейган беше същият, който я бе изнасилил предната седмица. Нейният мургав непознат бе принцът на Сидон.
	Полуусмихнат, той се обърна и пошушна някаква нежна дума в ухото на Пейган и Джуди разбра нещо, което я разтревожи и обърка. Мургавият непознат очевидно бе влюбен в Пейган.
	Обзе я възмущение и болка. Внезапно изживя отново унижението и страха от онази ужасна нощ. Не можеше да си поеме дъх, имаше нужда от въздух.
	Остави внимателно подноса на една маса, промъкна се през служебната двукрила врата, по задните стълби, през многолюдната шумна кухня, навън в звездната нощ. Потрепервайки, загледа черната сянка на някакво куче, което се носеше със скокове между сребърните стени на улицата.
	Нямаше значение кой е и защо бе постъпил така. Ако беше гадже на Пейган, Джуди щеше да си мълчи. Нямаше да каже нито дума и дай боже и той да не се разприказва! Най-накрая потърка измръзналите си голи ръце и влезе през кухненската врата.
	Джуди не сервираше на масите на най-важните гости и въпреки че Пейган й смигна на два пъти, докато тя минаваше покрай тях, принц Абдула изобщо не я забеляза. Не му идваше наум да обърне внимание на лицето на една сервитьорка. Беше свикнал да е заобиколен от раболепни слуги: тяхно задължение беше да го обслужват и той обръщаше внимание на чувствата им толкова, колкото и на чувствата на някой водопроводен кран или на някой стол.
	Вечерта, когато беше налетял толкова неочаквано на Джуди, Абдула току-що бе оставил Пейган, която бе разпалила страстта му до невероятна степен. Но тя му се изплъзваше по влудяващ начин. Въпреки ранга му, кралските му желания и изкуството, което му бе предал хекимът, тя му се съпротивляваше. Понякога си мислеше, че вече я държи в ръцете си, но точно тогава тя издаваше някакъв гърлен смях и Абдула чуваше този проклет смях, подобен на гаргара, с който Пейган физически и емоционално му се изплъзваше. Принцът искаше да я притежава, но не само тялото, а и мозъка й. Искаше цялата Пейган със сила и настойчивост, които знаеше, че може да предаде и на нея само ако тя му разреши.
	Но не можеше да я притежава. Тя не му позволяваше.
	И така, беше се разделил с нея, но кръвта му пулсираше от страст и неудовлетворено желание, докато се носеше с трясък към покоите си. После се чу грохот на разбит порцелан и онова мъничко русо момиче ридаеше на пода. Това, което се случи после, в неговата страна щеше да се счита за чест, оказана на една прислужница. Беше доста озадачен, че Джуди бе изчезнала, преди да й пъхне възнаграждение в ръката, но като изключим това, той никога повече не си спомни за инцидента.


	До април на Джуди два пъти не й дойде менструацията и всяка сутрин се събуждаше с гадене. Чувстваше още по-голяма умора отпреди и често тичаше до тоалетната.
	Досети се за причината, разбира се. Основното, което изпита, беше страх — не от раждането, а от майка си и баща си. Такова срамно нещо не се бе случвало в семейството им. Каквото и да станеше, не можеше да се върне в Америка, преди всичко да е свършило.
	Освен от реакцията на родителите си Джуди изпитваше паника от мисълта, че ще бъде отговорна за нечий друг живот. Въпреки че рядко си признаваше, Джуди знаеше, че тя самата е все още само ученичка.
	Искаше й се да не се чувства толкова сама.
	Беше толкова _нечестно_, че трябва да изпитва вина. Но тя имаше вина, нали? В края на краищата беше изприпкала след непознатия в апартамента му. Просто не беше помислила за това тогава, не бе усетила причина за тревога. Никога не й бе идвало наум. Той беше гост на хотела, а и тя не бе влязла в спалнята му. Но тогава, пред изкусителната топлина на огъня, трябваше да го признае, точно в онзи момент сама си беше виновна, нали така? О, боже, всичко бе станало толкова бързо, че не бе имала време да помисли.
	Накрая Джуди реши, че ще помоли момичетата за помощ, но се закле пред себе си, че никога няма да каже и дума за човека, който бе отговорен за нейното състояние, човека, когото Пейган обичаше. Но тя имаше нужда от съвет, от пари, от морална подкрепа, а момичетата май бяха единствените, които можеха да й се притекат на помощ.


	Три чифта очи се разшириха от изненада и страх над червената карирана покривка, три усти зяпнаха и останаха безмълвни. Точно от това се ужасяваше всяко момиче.
	— Кой беше?
	— Ник ли беше?
	— Чуйте. Няма да ви кажа кой е, затова, моля ви, не ме питайте. Имам сериозна причина за това, но и нея ще премълча. Само едно нещо мога да твърдя — че от него не мога да чакам нито пари, нито каквато и да било помощ.
	— Ник знае ли?
	— Не, а и вие няма да му казвате. Направо ще ви убия, ако споменете пред някого.
	— Какво ще правиш?
	— Искам да направя аборт.
	Всички пак замълчаха. Гореща вана и джин, веднага си помислиха и четирите, но само Максин го предложи на глас. Решиха, че идната събота Максин ще седи до Джуди, докато тя изпие бутилка джин в хотелската вана.


	Джуди изпъшка и от устата й пръснаха слюнки: Най-накрая с голямо усилие бе изпила цялата бутилка и сега й се повръщаше.
	— Моля ти се, недей да драйфаш — умоляваше я Максин, — _моля те_, недей. Този джин е толкова скъп, а пък имаме пари само за още една бутилка. Моля те, не го хаби. _Моля те_, опитай се да не повърнеш.
	Не им бе идвало наум, че Джуди може да повърне. Без да си говорят за това, момичетата бяха предположили, че тя изведнъж ще започне да се държи необуздано, ще започне да чупи какво ли не, да вилнее гола из хотелския коридор и пресипнало, с цяло гърло да реве мръсни войнишки песни. Задължението на Максин беше да предотврати такива неща. Всъщност в чантата си носеше още един шал, за да върже устата на Джуди и да прекрати пиянските й крясъци.
	Вместо това Джуди заспа във ваната. Максин неохотно я побутна по рамото. Никога не бе виждала и с положителност никога не бе докосвала друга съвършено гола жена. Непокритата плът бе еднакво смущаваща и за двете. Максин смуши Джуди малко по-силно, разтърси я за рамото, после уплашена я сграбчи и я раздруса силно.
	Главата на Джуди се люшна настрани, тя изхърка леко и започна да се плъзга надолу във водата. Максин бързо измъкна запушалката и придържаше главата на Джуди над повърхността, докато и последната струя се завъртя и каналът я всмука.
	— Джуди, излез — изсъска Максин в ухото й, като се опитваше да измъкне мокрото отпуснато тяло от ваната. Mon Dieu, как ли се справят убийците? Максин си спомни за онзи мъж, който удавил шест съпруги наред, като преди това грижливо направил застраховки за живота им. Кой можеше да предположи, че малката Джуди е толкова тежка? Максин се надяваше, че няма да се наложи да вика Ник. Беше се заклела да не му казва.
	Накрая си махна обувките, чорапите и полата, влезе във ваната, избута главата на Джуди навън, преметна двете й мокри ръце през ръба, след това я хвана изотзад под мишниците и я вдигна нагоре така, че да прехвърли и раменете й, после излезе и я затегли през кръста, докато Джуди се пльосна безпаметна до ваната — лежеше като труп на мокрия зелен линолеум. Максин обви халата си около отпуснатото й тяло и я завлече обратно до стаята й. Сложи я на голото желязно легло, зави я с юргана, изсуши с кърпа косата й, остана с нея до седем часа и после тихо излезе.
	Но нищо не се случи.


	— Мисля, че има някакви хапчета, които можеш да вземеш — каза Кейт. Беше първи май. — Братовчедка ми Теса учи за медицинска сестра. Голяма фукла е и не съм сигурна, че ще помогне, но ще й пиша и ще я уверя, че работата не търпи отлагане.
	Тя писа на братовчедка си, която моментално си помисли, че Кейт е бременна, и й изпрати с въздушна поща кутия шоколадови бонбони „Черна магия“. На втория ред имаше шишенце с малки розови капсули стилбестрол. В писмото братовчедка й обясняваше, че не била сигурна дали ще имат ефект, но трябвало да се вземат два дни.
	Джуди така и направи, но нищо не се случи. Само дето два дни повръща непрекъснато, а не само сутрин.
	Пейган тайно беше решила, че ако до първи юни не стане нищо, ще помоли за помощ Пол. Той, шофьорът на директора, сигурно се бе сблъсквал с подобни проблеми и преди. Разбира се, щеше да си помисли, че _тя_ е в затруднение. Премаляваше й, като си помислеше, че ако помоли Пол за дребна услуга, после той ще й поиска голяма в замяна. Но щеше да се опита да играе с тази карта само ако всичко друго пропаднеше.
	Междувременно Максин предложи да направят най-логичното нещо — да се допитат до аптекар.
	Тъй като единствена говореше свободно френски, Максин обикаляше край вратата на една аптека близо час, преди да се осмели да влезе. Разглеждаше с престорена съсредоточеност витрината, подредена с бели порцеланови аптекарски бурканчета със златни надписи, докато в магазина не остана нито един клиент. Тогава влезе и като се изчерви така, че заприлича на човек, получил силно слънчево изгаряне, попита аптекаря дали може да й даде някакво лекарство, за да й дойде менструацията.
	Колко била закъсняла?
	— Четири месеца.
	Лицето на аптекаря веднага стана безизразно. „Все едно че говоря на автомат“ — помисли си Максин.
	— Не трябва да се съветвате с мен, а с лекар — каза аптекарят. — Идете при доктор Женест, той е гинеколог. Много симпатичен човек. Съжалявам, че не мога да ви кажа нищо повече.
	Написа адреса и й го даде, а Максин едва улучи вратата.
	Щом сви зад ъгъла, тя се облегна на една каменна стена, докато си възвърна самообладанието. След това попита как да стигне до гинеколога.
	Той живееше в старинна къща на тиха улица. Максин дълго стоя, загледана в изтритата месингова табелка на маслиненозелената предна врата, после бавно вдигна ръка към звънеца.
	Сестра с ниски бели обувки, бяла униформа и безстрастно лице отвори вратата. Максин помоли за час при доктора.
	— Говори по-високо — каза сестрата, — не те чувам. Как се казваш?
	Но Максин откри, че може да говори само шепнешком.
	— Не е за мен — каза тя. — За една приятелка е. — И бързо изрече фалшивото име, което Джуди бе предложила.
	Следната събота Джуди, придружена от Максин, застана пред маслиненозелената врата. Момичетата седяха тихо в чакалнята, докато невъзмутимата сестра им кимна да влязат в кабинета. Той представляваше кремава стаичка с два метални стола пред чамово бюро. На бюрото имаше телефон, старовремско бронзово звънче, с което известяват, че вечерята е сервирана, огромен дневник, бележник и малък буркан от зелено стъкло, пълен с метличини. В единия ъгъл на стаята имаше зелен памучен параван, в другия — бяла порцеланова мивка, над която, с гръб към тях, се бе надвесил докторът.
	Момичетата усетиха лекия, успокояващ мирис на антисептични средства, когато той ги заговори. Не бе сърдит, дебел френски доктор, както се бяха опасявали. Бе висок, слаб, относително млад и красив. „Прилича на Гари Купър“ — помисли си Максин.
	Доктор Женест се отнасяше с тях като с възрастни. Съгласиха се, че времето е чудесно. След това лекарят запита любезно:
	— Кога беше последната ви менструация?
	— Мисля, че беше през последната седмица на януари — каза Джуди. — Да ви кажа, никога не съм обръщала особено внимание.
	Последва мълчание.
	— По-добре да проверим дали наистина има причина за безпокойство, или не — каза той. — Бих искал да ви прегледам, и предполагам, че приятелката ви няма да възрази, ако почака отвън.
	Джуди се съблече зад паравана и се разтрепери — не желаеше да напусне неговото прикритие. После облече роклята без ръкави, която намери сгъната върху паравана, и седна с провесени крака на ръба на високата кушетка за преглед, на чийто край бяха закрепени две стремена от неръждаема стомана. Гледката им я изнервяше.
	— Не забравяйте, че съм тук, за да ви помогна. Няма причина да се страхувате. Трябва да ви прегледам. Но аз съм лекар и трябва да ме приемете като ваш довереник, а не като мъж. Сестрата също ще бъде тук. А сега ще ми разрешите ли да ви прегледам?
	Джуди кимна. Той позвъни с бронзовото звънче на сестрата.
	— Сега моля легнете по гръб и сложете краката си на стремената.
	Със затворени очи и чувство на непоносимо унижение Джуди легна по гръб и позволи да разтворят краката й и да ги подпрат в безучастните стоманени стремена. Почувства как в нея проникнаха пръсти в гумени ръкавици. Чу звуци като от докосване до нещо лепкаво и хлъзгаво. След това лекарят й помогна да слезе. Сестрата излезе от стаята и Джуди се върна зад паравана да се облече. Максин отново влезе.
	Докторът седна зад бюрото и сериозно загледа момичетата.
	— Разбира се, ще направя изследвания. Но нямам нужда от изследвания, за да разбера, че госпожицата със сигурност е бременна в четвъртия месен.
	Джуди почувства невероятно отчаяние. Нямаше надежда. Бе загазила. Хваната в капан. Искаше й се да пищи и тропа с крака. Нямаше да се примири. Щеше да иска още един преглед. _Не можеше_ да е станало. Не и с _нея_. Защо, защо, _защо_?
	Докторът каза, че абортите са незаконни. Госпожицата вероятно е в двадесетата седмица на бременността, така че при всички случаи е твърде късно. Ако не възразяват на това, което им казва, сега въпросът е не дали госпожицата е бременна, не как да се отърват от бебето, а къде и кога ще се роди то. Пак се възцари мълчание. После докторът попита непринудено дали има вероятност бащата да окаже някаква помощ.
	— Не.
	— А!
	Отново дълго мълчание. После докторът добави, че влиза в положението на Джуди и че би искал да я увери, че не е толкова рядко, както й се струва. Бил се грижил и за други млади дами в подобно положение и бил свикнал да проявява дискретност по тези въпроси. Почти сигурно било, че всичко ще се запази в тайна, но проблемът бил във възрастта на Джуди — родителите й трябвало да бъдат уведомени.
	— Невъзможно, и двамата са покойници — чу се да казва Джуди.
	Гинекологът изглеждаше скептичен.
	— Кой ви е настойникът тогава?
	— Голямата ми сестра. Тя е омъжена — каза Джуди. После в изблик на вдъхновение добави: — Сестра ми Джуди, Джуди Джордан.
	И вдигна към него невинните си морскосини очи.
	— Тогава трябва да пиша на сестра ви и да я информирам за всичко, а също и да я помоля за разрешение да поеме грижата за вас. А става въпрос и за плащане. Честно казано, къде ще родите бебето зависи от това, колко ще можете да платите.
	— С плащането няма да има проблеми — бързо каза Максин.
	Джуди отвори уста, после пак я затвори. Те говореха за бебето така, като че ли раждането му не беше по-голям проблем от купуването на чифт ски.
	И все пак, седнала в този уютен кабинет срещу солидния лекар, тя вече се чувстваше по-спокойна. Може би нямаше да бъде толкова страшно, стига родителите й да не узнаеха. Може би все пак това не беше краят на света. И въпреки че не знаеше как да го опише, сетивата й се бяха променили по много странен начин през последния месец. Все едно че останалият свят нямаше никакво значение. Имаше значение само това, че в закръгления си малък корем (който сега беше твърд като тенисна топка) бе усетила някакво трепване, подобно на докосване от пеперудено крилце.
	Всъщност беше си помислила, че _може би_ е мръднало. Внезапно беше осъзнала, че _това е истинско_ бебе. _Нейното_ бебе. Джуди се бе връщала постоянно на тази интимна мисъл с котешко самодоволство и за своя изненада, след първите мигове на паника, когато се бе изправила срещу доктора, бе изпитала отново същото чувство на самодоволна илюзорност.
	В този момент гинекологът казваше:
	— След като бебето се роди, ще имате три възможности: да го задържите, да го дадете за осиновяване или да го оставите за отглеждане от приемни родители, докато животът ви се уреди по-добре.
	Той внимателно подреди сините цветенца в зеления буркан.
	— Ако бебето бъде осиновено, ще трябва да се сбогувате завинаги с него, но предимството е, че никога нищо няма да плащате. От друга страна, ако намерите приемни родители за детето, ще трябва да плащате за отглеждането му, защото то все пак ще си е ваше.
	Лекарят отправи благ поглед към Джуди.
	— Разбира се, не можете да вземете мигновено решение по тези въпроси. Без съмнение ще искате да се посъветвате със сестра си.
	— Чуйте, мога веднага да ви кажа какво бих _искала_ да направя — каза Джуди.
	Тя внезапно почувства, че бебето й не е боклук, от който да се избави, не е нежелано домашно животинче, което да отстъпи на някой чужд човек. Нейното дете лежеше под сърцето й, сгушено в тялото й. То вече имаше носле, устица, пръстчета. Беше _нейна_ плът и кръв. Не можеше да го връчи никому като колет през пощенското гише.
	И Джуди неочаквано се чу да казва — не много логично, но с вече развит майчински инстинкт:
	— Искам да го запазя. Не искам да си давам бебето. Бих искала да му намеря приемни родители, докато порасна достатъчно, за да имам свой дом за него.
	— Е, това е нещо, което трябва внимателно да се обмисли — каза доктор Женест. — Можем да го обсъдим при следващото ви посещение.
	След това двете момичета отидоха в една тиха чайна.
	— Защо каза, че няма да има проблем с парите? — поиска да узнае Джуди.
	— Защото наистина няма да има. Ще говоря с другите момичета довечера. Трите заедно със сигурност ще можем да съберем помежду си парите за медицинските ти разходи.


	Минаваше полунощ. Белите дантелени пердета не бяха дръпнати от прозореца. Три тъмни фигури седяха на леглото на Максин пред сребърния правоъгълник и си шепнеха.
	— Доктор Женест каза, че таксата за болницата ще бъде около хиляда швейцарски франка. Почти със сигурност можем да съберем толкова помежду си. Каза също, че настаняването на бебето в дом на приемни родители струва петстотин франка на месец. Това прави шест хиляди франка на година.
	Максин пресметна на пръсти.
	— Това прави по хиляда и петстотин франка на година от всяка. Въпросът е дали можем да си го позволим.
	— Само два пъти повече, отколкото да настаниш коня си в конюшня в Лондон — заяви Пейган.
	Всички потънаха в размишления.
	Момичетата се отнасяха към бременността на Джуди със страхопочитанието и ужаса, присъщи на тези, които едва са избегнали същата злополучна съдба и затова бяха готови на финансови жертвоприношения в знак на благодарност. Освен това приемаха ситуацията като училищна лудория в книга за приключенията на някоя девойка — безразсъдна, но не неморална. Те, приятелките на Джуди, щяха да застанат твърдо зад нея. С жизнерадостния идеализъм на момичета, на които никога не им се е налагало да се сблъскват с наистина сериозна ситуация, всички заявиха, че искат да помогнат за отглеждането на детето.
	— Трябва да извъртя някаква страхотна лъжа — каза замислено Кейт.
	Всички лъжеха, но гледаха на това като на грях само в отношенията помежду си.
	— Сигурна съм, че ако измисля някоя опашата лъжа, ще измъкна пари от баща си. Проблемът е, че може да започне да ми досажда с въпроси.
	Максин каза:
	— Леля Ортанс обеща да ми дава пари за дрехи, когато се върна в Париж. Няма да са кой знае колко, но от татко също получавам издръжка. Убедена съм, че по един или друг начин ще мога да отделям по тридесет швейцарски франка на седмица.
	След усилено пресмятане Кейт писа на баща си и го помоли да направи дарение за местния спортен фонд, защото в качеството си на мис Гщаад иска да направи истински великолепен жест.
	Писмото на бащата на Кейт пристигна със следващата поща. Той пишеше, че е помолил директора на училището да я авансира с четиристотин лири и че е очарован, че неговото момиченце играе такава важна роля в живота на местното общество.
	Същата вечер Пейган изкачи с трополене дървените стъпала, влетя в спалнята и триумфиращо хвърли пачка франкове на леглото на Кейт.
	— _Моят_ дял! Три хиляди и шестстотин франка.
	Максин хлъцна при вида на банкнотите.
	— Страхотно щедър жест от страна на майка ти!
	— Ами! Изобщо не съм я молила! Точно _от нея_ нямаше да измъкна нито су. Не, просто си занесох перлената огърлица в „Картие“… Винаги съм мразела това проклето нещо! На всеки рожден ден ми даваха да прибавям към нея по още две перли… „Картие“ не искаха да я купят — те взимат обратно само собствените си бижута, но бяха ужасно мили и онова малко човече с пенсне ме заведе при друг бижутер, който най-напред предложи две хиляди, но пенснето успя да го накара да вдигне до това. — Тя ликуващо посочи парите на леглото. — Единственото, което имах още за продаване, беше пръстенът с печат на дядо, а пък с него наистина щеше да ми е трудно да се разделя, така че се радвам, че не се наложи.
	Дори само тези две суми бяха достатъчни за първите две години. Имаха още много време, за да измислят откъде да осигурят другите вноски.
	Максин можа да даде само триста швейцарски франка в брой от издръжката си. Не можа да изстиска нито су повече от семейството си, но помоли баща си да продължи престоя й в гимназията, за да се яви за изпити за диплома по френска търговия през есента. Тя и без това посещаваше този курс и тъй като занятията се мъкнеха бавно като охлюв поради това че за повечето момичета френският не беше роден език, нямаше да й коства много усилия да го завърши. По този начин щеше да остане в Гщаад до Коледа и да се грижи за Джуди, докато се роди бебето.


	Следващото посещение на Джуди при гинеколога беше успокояващо. Нищо не бе по-важно от живота и смъртта и двамата, седнали в малкия кабинет, мислеха с надежда и щастие за раждането. Другите проблеми, като пари и опасности, изглеждаха далечни и нереални. И за нея, и за доктор Женест най-важното беше нищо да не тревожи майката и нейното бебе.
	При третото посещение на Джуди доктор Женест вече беше получил писмо от сестрата на мис Пост, която смяташе, че при създалите се обстоятелства докторът постъпва правилно по отношение на сестра й Емили. Тя самата се била омъжила наскоро и в този момент не можела да поеме грижата за чуждо дете, но Емили би могла да разчита на тяхната помощ, като се върне в Съединените щати.
	— Не е много по писането на писма, но знам, че мога да се опра на нея — каза Джуди, чиито родители й бяха препратили писмото на доктор Женест. Незабавно бе писала да благодари на майка си — това било сметка от зъболекаря, погрешно изпратена на адреса й в САЩ, вместо на хотелския. След това написа отговор от името на „сестра си“ до доктор Женест, адресира плика до „господин“, а не „доктор“ Женест и го изпрати на своя приятелка в Росвил. Молеше я да го препрати до Швейцария с обяснението, че с това писмо скъсва с едно момче и иска то да си мисли, че се е върнала в Съединените щати.
	При четвъртото й посещение доктор Женест й съобщи, че е чул за подходяща жена за приемна майка. В другия край на долината, в село Шато д’О била болницата, в която той работел като консултант. Една от санитарките там, млада вдовица с дете, изявила желание да вземе още едно за отглеждане. Болницата я препоръчала горещо като кротка жена, на която може да се разчита. Би ли желала госпожица Пост да я посети?
	Следващата събота Максин и Джуди хванаха малкия син автобус и прекосиха долината. Тя беше тясна, с ниски полета и дървени къщички, струпани на групи около сиви черкви с високи тънки камбанарии. Беше средата на лятото и кравите бяха изведени по високите планински пасбища. Автобусът минаваше през поля, гъсто осеяни с диви цветя, под небе със същия цвят като незабравките покрай пътя.
	Джуди се бе чувствала ужасно месеци наред. Изпитваше спокойствие само в кабинета на доктора. Но неочаквано, докато се тресяха по тесния селски път, усети неописуемо щастие и доволство. Крадешком поглади твърдата извивка под палтото си. За първи път закопня тя да порасне.
	Анджелина Дасен ги чакаше при чешмата на покрития с калдъръм площад. Беше млада жена с коса, сресана назад и свита в кок, с доста изпито и загоряло лице, типично за този район. Носеше чернооко сериозно момченце, което премести на левия си хълбок, за да се здрависа с тях.
	Прекосиха селото и се отправиха към една къщичка от тъмно дърво, покрита с керемиди. Госпожа Десен бе уведомена за ситуацията и изпитваше жал към това малко, злочесто русо момиче. Тя излезе, за да им налее по чаша прясно мляко, а Максин и Джуди седнаха в оскъдно мебелираната гостна и се залюбуваха на живописната гледка на долината и заснежените върхове на планините.
	И Джуди, и Максин решиха, че тази селска обстановка е идеална. Цареше ведра атмосфера, момченцето беше чудесно, а госпожа Дасен очевидно заслужаваше препоръката от болницата. Разбраха се, че Джуди ще се премести в къщичката, след като напусне работа — две седмици преди раждането на бебето. После щеше да остане там един месец, докато го кърми. Двете момичета убедено заявиха, че когато Джуди порасне и има свой дом, ще поиска да си вземе детето. Госпожа Дасен кимна.
	Максин добави, че по препоръка на доктор Женест на малкото не бива да му се съобщават подробности за Джуди, освен че един ден майка му ще дойде и ще го отведе в истинския му дом. Не биваше да се правят опити да го лъжат и да му казват, че госпожа Дасен е истинската му майка.
	Анджелина Дасен се съгласи и с това.
	— Как бихте искали да кръстите бебето си? — попита тя.
	Свита във вехтото кресло, Джуди погледна през прозореца към острите очертания на Алпите на фона на небето и каза:
	— Ако е момиченце ще бъде Елизабет — като майка ми, ако е момченце — Николас.
	Максин не се изненада.


	В края на септември коремът на Джуди беше станал огромен. Положението й беше очевидно за останалия хотелски персонал, който пазеше съчувствено мълчание. Сега тя пристъпваше с изправен гръб, като непривично се поклащаше и олюляваше. Нощем не можеше да спи, защото бебето риташе. Лежеше под лунната светлина и си мислеше, че е прекрасно да усеща как собственото й дете танцува под сърцето й.
	На седми октомври, две седмици преди термина, Джуди се сбогува с персонала на „Империал“ и хвана автобуса за Шато д’О, отрупана с подаръци: фин бял плетен шал и две кутии бебешки дрешки от Максин, Кейт и Пейган, бутилка кюмел, буркан праскови, киснати в бренди, и великолепна пушена шунка от главния готвач.
	На тринадесети октомври се събуди в пет сутринта.
	— О-о-х!
	Дъхът й секна. Не, не беше ритането на бебето, а болка в гърба.
	Седна в леглото с вълнуващата тръпка, че нещо се случва. Нямаше търпение да каже на Анджелина. С труд измъкна тромавото си тяло от леглото, загърна белия дантелен шал около раменете си и седна в гостната, като въртеше на средните си пръсти две еднакви коралови пръстенчета, които Ник й беше подарил непосредствено преди заминаването си от Швейцария.
	— Знам, че няма да приемеш пръстен за пръста, на който искам да го сложа — бе казал той, докато седяха сред блестящите жълти лютичета, растящи на влажната почва на брега на реката, — но искам да ти подаря пръстен, защото пръстенът някак си означава обещание и с този именно ти обещавам, че винаги ще те обичам.
	Беше плъзнал пръстена с розовата пъпка на средния пръст на дясната й ръка. После бе вдигнал и лявата й ръка.
	— Чакай! — бе казала Джуди. — А _другият_ пръстен какво означава?
	— Че винаги ще съм готов да ти помогна. — Бе целунал връхчето на пръста й и беше плъзнал втория пръстен на него. — Винаги можеш да разчиташ на мен.
	Ненадейно Анджелина се появи в гостната и я сгълча.
	— Веднага обратно в леглото. Не ти трябва настинка, а бебе — извика тя. Имаше личен интерес от предстоящото раждане.
	Тръпките в коремната област на Джуди продължиха на неравни интервали през целия ден. Незабавно повиканият доктор Женест тихо я успокояваше.
	— Струва ми се, че е още рано — каза той.
	Двадесет и четири часа по-късно Джуди започна да чувства истински силни контракции.
	В осем вечерта контракциите идваха на половин час и Анджелина реши да я заведе в болницата. Оставиха Роже с две червени близалки при жената на фермера, който живееше до тях, и тръгнаха надолу по главната улица към сводестата сграда на кметството, където изчакаха автобуса.
	Джуди влезе в болницата и цялата романтика се изпари от главата й. На Анджелина не й позволиха да присъства. Трябваше да остане в чакалнята. Джуди се съблече, изкъпа се — една неприветлива сестра й направи клизма — и се озова в малка стаичка на безлично, твърдо като желязо легло, много подобно на онова, което имаше в хотел „Империал“.
	Никой не остана при нея. Всеки половин час сестрата влизаше припряно, навеждаше се да я прегледа и казваше:
	— Хъм, не още.
	В единадесет часа каза:
	— Хъм, разкритие шест сантиметра.
	В този момент контракциите на Джуди бяха на интервал между две и пет минути. Болката беше мъчителна.
	— Стига си се оплаквала — предупреди я сестрата. — Лошото тепърва предстои.
	Джуди почувства необичайно раздразнение и гадене. Беше й студено, трепереше и й се схващаше левият крак. Болката в таза вече беше непоносима; изпитваше нарастваща уплаха и ужас. Искаше да сложи край на всичко. В единадесет и четиридесет и пет вечерта извикаха по спешност доктор Женест и петнадесет минути след полунощ количката с Джуди бе вкарана в родилната зала. Подпряха я в полуседящо положение, облегната на куп възглавници, покрита с одеяло, със събрани пети и разтворени колене. Беше изморена и ужасена и я болеше много повече, отколкото бе очаквала.
	Тялото й отново потръпна и се изви като дъга, но този път по различен начин — започна да се гърчи против волята й — беше като рефлексните напъни, които се получават, когато човек всеки момент ще се изходи. Джуди почувства, че нещо в нея трябва незабавно, със сила да бъде изхвърлено от тялото й. Започна да изпитва слаба, а след това все по-силна необходимост да напъва надолу. Мускулите в корема й конвулсивно се опитваха да изтласкат нещото навън, приличаха на машина, която не е била смазвана или използвана дълго време.
	Друга спазма разпъна тялото й, изви го като дъга. Разумът й вече не можеше да го контролира. Стоновете й ставаха по-високи и по-високи, преминаха в писъци. Появи се и втора сестра, хвана я окуражаващо за ръката и попиваше челото й, по което се стичаше пот. Джуди започна да скимти и отново загуби контрол над тялото си. Защо никой не й каза какво ще се случи? Защо никой не й обясни? Защо не я предупредиха?
	Отново страшна болка разкъса тялото й.
	— Не напъвай — изкомандва първата сестра, — _не напъвай_!
	— Искам да напъвам, _не мога_ да не напъвам, тялото ми напъва, неудържимо е, не мога да го спра, не мога да го контролирам, страх ме е!
	— Нямаш пълно разкритие, отворът няма още и десет сантиметра, _не трябва_ да напъваш, защото може да повредиш главичката на бебето, _спри да напъваш_!
	Втората сестра се наведе да прегледа Джуди и лаконично каза:
	— Дай й газ.
	Първата сестра домъкна количка с шест газови бутилки и постави на носа на Джуди гумена маска.
	— Когато много те заболи, поеми дълбоко дъх, но гледай да го използваш, колкото се може по-малко.
	Джуди вдъхна жадно.
	После отново чу гласа на сестрата.
	— Опитай се да подпомагаш контракциите, но не ги ускорявай.
	Струваше й се, че гласът на жената идва от края на пълен с памук тунел.
	— Точно така! Сега разкритието е десет сантиметра. Можеш да напъваш, но само по време на контракциите. Опитай се да си почиваш между тях. Не! Махни си ръцете от корема, няма какво да буташ там. Трябва да оставиш нещата да си станат сами, иначе ще получиш разкъсвания.
	Джуди вече изпитваше страшна умора и имаше чувството, че някой гори мястото около вагината й с нажежен до бяло ръжен. Не можеше да издържи още дълго тази палеща болка, която съсипваше тялото й. Едната сестра измърмори:
	— Май е време да повикаме доктора. Мисля, че бебето ще се роди всеки момент.
	Изведнъж Джуди видя главата на доктор Женест над своята. Беше с хирургическа маска, очите му бяха обградени с тъмни кръгове и изглеждаха изморени. Току-що бе приключил с четвъртото раждане за деня и от сутринта не беше ял като хората. Още един писък се изтръгна от устата на Джуди, но в него вече личеше слабо облекчение. Нейният приятел бе тук.
	— Сега трябва да си храбра, защото бебето ти скоро ще дойде — започна да я успокоява лекарят — и скоро ще станеш майчица. Всички сме тук, за да ти помогнем — добави той, когато мъчителната болка отново разтърси тялото й.
	Тя пак вдъхна жадно газ и усети как стаята леко и милостиво се залюля. Бе стиснала здраво очи, по лицето й струеше пот, косата й бе мокра, а съзнанието й — замъглено от болката. Чуваше тихия говор на сестрата и доктора до долната част на тялото си, което се разкъсваше. Мили боже, никога, никога не си бе представяла, че ще бъде толкова ужасно.
	— Полека, полека. Моля те, опитай се да не натискаш долу. Бебето не бива да се роди прекалено бързо.
	Джуди се опита да се овладее.
	— Това май е последната контракция.
	Някой попиваше челото й, някой друг й държеше ръката.
	— Пак дишай дълбоко, сега по-бавно, моля те, сега дишай пак.
	Червената и зелената мъгла станаха черни и тя почувства отново изгаряща болка, а докторът бързо се наведе и с въртеливо движение започна да измъква главичката на бебето. Двамата със сестрата се бяха привели напред, погълнати от задачата си, а малкото тъмно мокро теме на главичката ставаше все по-голямо, после сбръчканото червено личице се хлъзна навън. Последва пауза, после на Джуди й казаха да дава лек напън за всяко раменце, което излизаше в облечените с гумени ръкавици ръце на доктора. Едно чудесно оформено бебе се измъкна от тялото й и малката Елизабет се появи с хленч на бял свят.


	В луксозния притихнал хотелски апартамент с изглед към Сентръл Парк Лили гледаше четирите жени с намаляло негодувание. Докато слушаше обяснението на Пейган за събитията около раждането си, бе започнала да омеква. Бе проумяла какво се е случило на тези четири момичета преди близо тридесет години и обидата й бе захванала да се топи.
	Облечена в розова вълнена дреха, Пейган се бе отпуснала в елегантна поза на дивана в кайсиев цвят срещу Лили. Джуди седеше на крайчеца му — малка неспокойна фигурка в кафяво кадифе. На другия кайсиев диван Кейт, в костюм с цвят на черница, седеше напрегната с изправен гръб до Лили. Срещу тях, потънала в четвъртито бежово кресло, Максин опипваше синята си копринена яка.
	Лили току-що бе хвърлила втората си бомба — другия въпрос, чийто отговор бе очаквала цял живот.
	— В такъв случай, кой е баща ми?
	Три глави незабавно се извърнаха към Джуди и Лили си помисли, че тя наистина е нейната vraie maman. „Тя е моята майка, _тази е_.“
	Никога досега Джуди не бе мислила толкова бързо. Още не се бе съвзела от шока, че дълго оплакваната й дъщеря е жива и че момиченцето се е превърнало във великолепната Лили. Това я изуми и я накара да изпитва смесени чувства. Тя също бе видяла всички снимки на Лили с Абдула, снимки, документиращи подробно любовния им роман. Неволно, без да го желае, Джуди не можеше да отмине писанията за Абдула по вестниците, не можеше да не прояви интерес, когато четеше за Сидон или арабите. Но можеше просто да изтрие от паметта си човека, който така драстично бе изменил посоката на нейния живот и бе й причинил такава физическа и душевна болка.
	Но това беше кръвосмешение!
	Думата отекна толкова силно в главата й, че тя почти се зачуди как другите не я чуха. Не можеше да избегне въпроса на Лили. Но _как_ би могла изобщо да й каже кой е баща й?!
	През последните няколко минути Джуди внезапно бе разкрила тайната на характера на Лили. Този горещ нрав, привързаността, променливото настроение, гордият бунтовнически дух — всичко това несъмнено бе наследено от баща й.
	Както и волята й. Въпреки миналото си Лили бе постигнала изумителен успех пред очите на света. Безспорно бе куражлия. Природният й дар да играе беше неохотно признат от критиците и през последните няколко години Лили беше подобрявала постоянно играта си. Бе работила упорито, бе отказвала доходни, ефектни роли и бе приемала само тези, които биха доизградили репутацията й на сериозна актриса.
	Какво отражение би имала истината върху Лили и кариерата й? Какво щеше да стане, ако й кажеше, че е незаконородената дъщеря на крал, който е изнасилил майка й? Нямаше ли тя да се ужаси от връзката със собствения си баща? Каква душевна рана можеше да й нанесе този факт? Лили с положителност нямаше да свие рамене и да приеме тези неприятни разкрития като поредния каприз на съдбата.
	Докато тези мисли прелитаха през съзнанието на Джуди, тя бавно въртеше кораловото пръстенче с розовата пъпка на лявата си ръка. Ник бе казал, че винаги може да разчита на него, че винаги ще й помага.
	Джуди бързо взе решение. Историята й щеше да прозвучи правдоподобно — и романтично.
	Тя изправи гръб, стрелна с очи приятелките си, после изрече бавно и предпазливо:
	— Името на баща ти е Николас Клиф и ние много се обичахме. Всъщност в един момент дори твърде много — в нощта на празника на свети Валентин. Баща ти искаше много да се оженим, преди да отиде войник, но не можахме, защото бях само на петнадесет години и щеше да е незаконно, така че се налагаше да чакаме. Когато открих, че съм бременна, той вече беше в армията в Малая, а след това, точно след като ти се роди, го убиха. — Тя замълча за миг, после си спомни за Ник и въздъхна. — Но никога няма да го забравя — изрече решително тя.
	Лили сякаш щеше да се разплаче от щастие. Да, беше се хванала. Наведе се с плам към Джуди и каза проникновено:
	— Цял живот съм очаквала този момент. Често съм си го представяла, но всичко излезе толкова различно…
	В сцената, която Лили си бе представяла, тя винаги се хвърляше в обятията на vraie maman. Но сега бавно стана и колебливо пристъпи към Джуди. Майка й не се оказа такава, каквато бе очаквала, но въпреки това Лили я бе открила. За своя изненада Лили бе омекнала към нея. Тя я бе носила девет месеца в тялото си, бе я родила и издържала. Всъщност цели седем години и четирите жени й бяха давали издръжка, а това невинаги е било лесно за тях. Лили усети топлотата, с която се подкрепяха, близостта помежду им и невидимата спойка, която несъмнено съществуваше в отношенията им. Те дори нямаха нужда да си говорят, разбираха се само с поглед.
	Лили не осъзна колко бързи и напрегнати бяха невидимите послания, които прелитаха в стаята — просто направи още една нерешителна стъпка към Джуди и промълви:
	— Знаеш ли, не мога да повярвам, че всичко това е истина.
	Останалите три жени, които гледаха Джуди, веднага разбраха, че ги лъже. Лили не можа да види в очите им недоверчивостта, учудването и отказа да повярват на ушите си, защото в този момент бе насочила погледа си към Джуди. Но Джуди можа. Тя притаи дъх. Искаше й се другите да премълчат. Знаеха ли Пейган и Кейт? А досещаха ли се? Щеше ли някоя от тях да каже нещо? Защо, по дяволите, бе споменала нощта на свети Валентин? За да направи историята си по-романтична, по-чаровна и по-приемлива за Лили, отколкото грозната, брутална истина? „Лили трябва да бъде защитена“ — помисли си Джуди, докато гледаше втренчено Максин, Пейган и Кейт, която бе зяпнала и ококорила недоверчиво зелените си очи.
	Кейт си спомняше бала по случай свети Валентин, същата тази вечер, когато бе останала с Ник, когато се бяха притискали плътно един в друг на скърцащото му желязно легло. Беше си казала, че няма защо да се чувства виновна; бе напомнила на самата себе си, че Джуди _не желаеше_ Ник. Но въпреки това Кейт не би искала Джуди да знае, че тя и Ник… бяха… всъщност _не бяха…_ Защото колкото и да се стараеше, дори с най-изкусни ласки и целувки, с насърчаване и нежност, Ник не можа да направи нищо. Притеснени, и двамата не поглеждаха онова нещо, но то си беше там, отпуснато, немощно.
	Не беше възможно Джуди да е прекарала нощта с Ник, защото тогава _Кейт_ беше в леглото му. Защо Джуди лъжеше? Защо спомена точно този ден? _Беше ли възможно_ Джуди да е спала с Ник някоя нощ след това?
	Не мислеше така. Въпреки че след този случай само я беше целувал, въпреки че Кейт предполагаше, че Ник се чувства виновен и обезверен, въпреки че нито той, нито тя не споменаха вече тази нощ, която прекараха заедно, от този момент Кейт стана довереница на Ник. Той изливаше пред нея надеждите и копнежите, които Джуди, като по-разумна, не приемаше на сериозно.
	Кейт нямаше представа кой е бил любовникът на Джуди, но беше сигурна, че не е Ник.
	Очите на Максин се разшириха от учудване. Знаеше, че Джуди току-що бе излъгала, но не разбираше как може да го прави за нещо толкова важно. Спомняше си онзи летен следобед в жълтата детска стая в Шато дьо Шазал, когато майката на Ник беше заявила недвусмислено, че след като е прекарал заушки, усложнени от орхит, Ник никога не би могъл да има деца.
	„О, не, с положителност не може да е Ник“ — помисли си Максин. Въпреки това нямаше да остави Джуди да забележи, че не вярва на историята й. В края на краищата Джуди и беше приятелка от повече от четвърт век. Идея на Джуди беше да се отвори замъкът, тя беше уредила на Максин турнетата с лекции из Америка. „Ще бъде недискретно и глупаво да разреша на Джуди да разбере, че зная, че историята й е лъжа“ — реши тя.
	Също така съзнаваше, че никога няма да може да обикне Лили. Никога нямаше да успее да забрави онази ужасна сцена с обожавания й син в оранжерията. Но заради Джуди беше твърдо решена никой да не разбере истинските й чувства. Извърна се с усмивка към Лили и като лъжеше нагло, благо изрече:
	— Ma chere, ти намери не само майка, а цяло семейство. Разбира се, ние сме изненадани. Но освен това сме много, много щастливи да те открием отново.
	Лили също бе изумена. Изведнъж усети топлината на пълното щастие. По невероятен начин за двадесет минути се бе случило това, което тя двадесет години бе смятала за невъзможно. Ненадейно осъзна дълбоката истина в думите на Максин и се почувства част от тази сърдечна, здраво свързана група жени. Допреди двадесет минути Лили нямаше майка, а сега за пръв път през живота си имаше четири верни приятелки.
	Джуди се чувстваше изцедена. Само за двадесет и четири часа животът й се бе променил драматично. Все още й бе трудно да приеме, че дълго оплакваното й дете не е мъртво, че наистина има дъщеря. Години наред Джуди бе имала късмета да има успех, слава, пари и любов, но до днес й липсваше това, за което повечето жени се надяват и наистина очакват — съпруг и дете. И сега изведнъж разбра, че има възможност да получи всичко. Грифин бе свободен да се ожени за нея и бе _поискал_ да се оженят и само това имаше значение. За нейно учудване обаче някакъв глас в подсъзнанието й непрекъснато шепнеше: „Какво ще спечелиш от женитбата с Грифин? Грифин постоянно мамеше жена си: игнорирай причините и запомни факта — години наред Грифин се е придържал към тенденцията да изневерява на жена си. Без значение дали се е чувствал хванат в капан, отегчен или засегнат, или дали е имал чувството, че му липсва нещо, _Грифин е развил навика да мами жена си._ Защо рискуваш да станеш негова жена? Защо не продължиш сегашната ви връзка, която се оказа устойчива като скала в продължение на толкова години?“.
	Предният ден Джуди вероятно би се възползвала от възможността да си осигури съюз с човек, който я обича и подкрепя, съюз, скрепен според традиционните закони на обществото. Но днес… и то толкова неочаквано… Джуди внезапно откри, че в живота й съществува по-здрава връзка — завръщането на детето й.
	Изправи се и пристъпи към дъщеря си, лицето й бе все още напрегнато, но усмихнато.
	— Но… но… — изтърси Пейган, — невъзможно е, невъзможно…
	Прекъсна рязко по средата на изречението, тъй като Лили я погледна озадачено, а Джуди я стрелна гневно със сините си очи. Пейган си спомни аквамаринените очи на Ник, извърна глава и се взря право в големите, искрящи, кадифенокафяви очи на Лили.
	Спомни си какво й бе казал съпругът й преди години, когато за първи път откри, че е бременна. Бе казала на Кристофър, че иска момиченце с големи кафяви очи, а съпругът й бе отговорил: „Е, няма да го получиш, скъпа“.
	След това й бе обяснил, че цветът на очите на едно дете зависи от групирането на родителските гени. Двама души със сини очи не могат да си родят дете с кафяви очи. Беше категоричен по този въпрос.
	Пейган отново извърна поглед към морскосините очи на Джуди, после към Лили. За бога, защо Джуди лъжеше? _Каква_ ли беше причината?
	Докато тези мисли внезапно минаха през съзнанието й, Пейган замълча само за две секунди, но Максин все пак успя да се изпъне рязко и да каже остро:
	— „В болест и грях“ — помниш ли, Пейган?
	— Но, но… — заекна Пейган, осъзнала, че току-що й бяха напомнили да поддържа Джуди — сега и завинаги.
	Какво по дяволите искаше да каже? О, да!
	Усмихна се лъчезарно на Лили и предпазливо продължи:
	— … невъзможно е някой да забрави баща ти, Лили.
	Това поне беше истина.


>

	_31 август 1979_
	„Това са най-скъпите гърди на света“ — мислеше Лили, докато ги сапунисваше. Дантелени ручейчета се плъзгаха по закръглената й плът. Лили докосна едно зърно с цвят на канела и потръпна от чувствено удоволствие. Протегна крака си, за да натисне с един от розовите си пръсти лостчето на старовремския кран с ръкохватки от слонова кост и да пусне горещата вода. После прекара сюнгера по другото зърно и тялото й отново потръпна в отговор на докосването. Лили имаше чувството, че връхчетата на гърдите й са част от електрическа верига, свързана направо с центъра на сладострастието в тялото й. Наблюдаваше как двете канелени зърна набъбват подобно на цветни пъпки и после щръкват през ухаещата на карамфил пяна.
	Всичко бе в пълна изправност. Тялото на Лили бе в отлична форма, както казваха техниците, когато проверяваха реквизита на снимачната площадка. Но гладките като сатен хълмчета, които започваха да се издуват непосредствено под ключиците й, съвсем не бяха просто обикновени форми на тялото — гърдите на Лили й бяха служили за паспорт, разрешително за работа, купон за храна, а сега представляваха нейното богатство. В момента тези две чак неприлично заоблени гърди бяха застраховани за седемцифрена сума от филмовата компания „Омниум пикчърс“, която току-що бе договорила рекорден хонорар за Лили за ролята на Хубавата Елена.
	„Сега някои хора ценят гърдите ми много повече от мен самата“ — с тъга разсъждаваше Лили. Но в течение на почти петнадесет години съдбата й всъщност бе зависела от тези два къса плът, които Лили познаваше не по-зле от коленете си и които не й се струваха по-забележителни от тях.
	Лили въздъхна, хвърли настрана сюнгера, бавно се изправи в препълнената вана и нехайно изплиска цяло езерце вода на розовия мраморен под. Уви се в жълта като лютиче хавлиена кърпа и премина в гостната. На подноса й за закуска имаше купа със смокини. Всеки плод бе нарязан на четири, така че се виждаше червената му сърцевина. Лили лапна едно парченце и се загледа във вестника. „1979 година се очертава като недобра за президента Картър“ — мислеше тя, докато четеше за обсадата на американското посолство и задържаните заложници в Иран. Знаеше добре какво значи да се сблъскаш с насилието.
	Родена в Швейцария, Лили никога не бе познавала тайнствената си майка, но когато бе на шест години, бе отишла с приемните си родители на почивка в Унгария. Там бяха хванати като в капан от унгарското въстание против комунистите през 1956 година и преди да успее да се измъкне, Лили бе видяла как приемните й родители, към които изпитваше дълбока обич, бяха застреляни от граничарите. От австрийския лагер за бежанци, където попадна после, бе изпратена в Париж и осиновена от застаряващо семейство без деца. На седемгодишна възраст се бе превърнала фактически в безплатна слугиня на господин и госпожа Сардо — слугинче, което копнееше за любовта, спокойствието и щастието, които някога бе изпитало и които все още се надяваше да получи.
	За богатия американски плейбой бе лесно да прелъсти Лили и още по-лесно — да я изостави, когато тя откри, че е бременна. Изхвърлена от семейство Сардо, Лили заплати за аборта си, като позираше за един календар с голи жени. За една нощ се прочу като развратно хубаво момиченце и снимката й висеше къде ли не. Ужасена, безпомощна и зависима от менажера си, който я експлоатираше, Лили най-накрая бе избавена от Джо Стиаркос, гръцки корабовладелец, който насърчи вродения й талант да играе и да рисува и който постепенно я преобрази от подозрително и предпазливо дете от улицата, неспособно да приеме, че може да има знак за равенство между секс и любов, в образована и изискана красавица.
	Когато Джо загина в автомобилна катастрофа, Лили потърси забрава във филмовата си кариера, после се впусна в добилата печална известност любовна история с Абдула, краля на Сидон — богата на петролни залежи държавица в Персийския залив. Най-накрая положението й, което някои сравняваха с това на неофициална наложница, а според други тя направо бе „западната курва“, й омръзна. Лили се завърна в дома си в Париж, за да си възвърне достойнството, да намери отново любов и спокойствие. Но до този момент не бе ги открила.
	Въздъхна, остави „Хералд Трибюн“, отвори резбованите капаци от кедрово дърво на вратите и бавно излезе на балкона си, надвиснал над зелената като грозде вода на Босфора. Куполите и острите минарета на Истанбул искряха в замъглената слънчева светлина на августовското утро. Звуците на града, приглушени и неясни, се носеха над водите на Босфора: викове, звънци на велосипеди, откъслечно врещене на коза — всичко се смесваше с рева на автомобилното движение. Лили загърна плътно около себе си златистата хавлиена кърпа. Поглъщаше гледките и звуците на Турция. На света има и по-лоши места, където човек може да търси любов, спокойствие и щастие.


	От другата страна на пролива, на азиатския бряг, слънцето огряваше късата дебела цев на един „Смит & Уесън Магнум 357“, един деветмилиметров „Узи“, един „Калашников“ и две ръчни гранати. Оръжията лежаха на паянтовата маса в мизерната стаичка. Вонеше на застоял дим от марихуана.
	Мъжът не бе рискувал да пренесе тези железа през митницата, но когато пристигна в Истанбул, се подчини на инструкциите и всичко мина гладко. Бе си поръчал едновременно две чаши кафе в едно малко кафене на пазара, след това ги бе върнал с оплакването, че кафето не е достатъчно силно. След няколко минути пред масата му се появи непознат в тъмен костюм и с тъмно лице и той го последва чрез лабиринта от тесни улички. После се изкачиха по мръсна стълба и влязоха в мрачна стаичка, където той си показа паспорта. От малкото модели, които му бяха предложени, отдели три — съзнаваше, че има много малък избор по отношение на оръжието.
	Бе се надявал на „Магнум 44“ — тогава никой нямаше да може да го доближи: куршумът би отхвърлил смъртоносно назад дори и най-едрия човек. С „Узи“ човек можеше да се сдобие лесно в Близкия Изток, тъй като бе на въоръжение в израелската пехота. Тежеше близо три и половина килограма и бе възможно най-късият автомат — около петдесет сантиметра в сгънато състояние, което значеше, че с малко ловкост можеше да се прикрепи към крака под крачола на панталона. Можеше да произведе шестстотин изстрела в минута, също и единична стрелба. Деветмилиметрови муниции за него се намираха лесно — това бе обичайният размер за пистолети и автомати. Бе се спрял също така на „Калашников“ — удобно и надеждно оръжие. По-бавен бе от „Узи“, но поради дългата цев — по-точен. Бог знае как се бе озовал в Истанбул, тъй като бе китайски модел 1956 с дървен приклад и сгъваем щик, който също можеше да потрябва.
	До оръжията имаше небрежно струпани патрони, два пълнителя, навито найлоново въже, стъклено шише с прозрачна течност, ролка бял широк лейкопласт, широк четири пръста, две карти на града, наргиле с няколко зрънца полуизгоряла смола в чашката на лулата и брой от списание „Пийпъл“.
	Мъжът се доближи до ръждясалата метална рамка на прозореца и огледа отсрещния бряг със силен армейски бинокъл. Видя ниски хълмове, обрасли с кипариси и борове. Бяха доста над града и той наведе малко бинокъла. Този път съзря неясно множество от сгради, пронизано от украсените остриета на минаретата — нивото все още беше твърде високо. После нагласи фокуса както трябва, но разхвърляните мръснокафяви къщи бяха объркващо еднакви и само по-големите очертания на някоя джамия, гробница или палат ориентираха наблюдателя. Мъжът нетърпеливо грабна туристическата карта и се взря в някаква снимка. След това отново обходи отсрещния бряг с бинокъла, като този път бавно и зорко оглеждаше ивицата до водата.
	Стигна до мястото, където мостът Галата се простира над Златния рог, и започна да наглася фокуса, докато образът стана толкова ясен, че можеше да види лицата на пътниците на ферибота, който се отделяше от кея. Внимателно го проследи, после изви бинокъла още по-надясно и зърна блестящата фасада на палат и малък парк, затулен от диви рожкови, а също и порутения корпус на укрепена кула. Изръмжа доволно и се спря върху голямо, боядисано в охра здание досами водата. Систематично провери всеки прозорец, като започна от квадратните прозорци на панти на най-горния етаж и стигна до високите врати на първия етаж, които излизаха на малки сводести балкони, надвесени над водата като бели клетки за птици. Докато ги оглеждаше, капаците на един балкон се отвориха и Лили, обвита в златистата си хавлиена кърпа, излезе навън.
	Мъжът пусна бинокъла и грабна броя на списание „Пийпъл“. Тези светлокафяви, бадемови очи, гъстата къдрава коса, предизвикателно щръкналите гърди не можеха да бъдат сбъркани. Бе намерил повече, отколкото очакваше.


	Лили бавно се върна в гостната на апартамента си, сдъвка още едно парченце смокиня и премина в будоара си, където намъкна широка бяла ленена роба — единственото облекло, което би могло да й помогне да се движи из Капалъ Чаршъ, без нечии похотливи пръсти да я насинят от щипане. Предния ден се бе извърнала след едно особено злобно ощипване и видя, че пакостливите пръсти бяха на някакво десетгодишно момче. Обу сандали от змийска кожа, вдигна гъстата си коса и я закрепи със старовремски гребени от костенурка. После си сложи колкото се може по-малко грим, защото, слава богу, днес нямаше да бъде прицел за фотографите. Остави дрехите и гримовете си разхвърляни из целия апартамент и излезе. Почука на съседната врата.
	— Ти ли си, Лили? Влез, миличко, чакам го да изсъхне. — Гласът — глас на човек, зает с нещо страшно важно, издаваше, че притежателката му е от Луизиана. Санди Бейривър (родена Фланаган) довършваше деликатна реставраторска работа. Пукнатият нокът, върху който се трудеше, бе почистен и изстърган и тя тъкмо полагаше върху него миниатюрно парченце лейкопласт. В бизнеса на Санди едно момиче не можеше да си позволи да бъде видяно без съвършен комплект от десет еднакви нокътя, подобни на тези на граблива птица.
	Лили се разходи из разкошната, тапицирана с брокат гостна, вдигна една безвкусно украсена с фалшиви диаманти коронка, дръзко килната над мраморното ухо на бюста на Александър Велики, и я закрепи на главата си.
	— Как задържаш това нещо на главата си, Санди?
	— С фиби, миличко. Веднъж, като станах Кралица на стридите на конкурса на езерото Пончартрейн, бях забравила да я закрепя и тя взе, че падна насред „Чърчил Плаза“. — Санди вдигна поглед. — Наистина ти отива, Лили. Защо не поемеш задълженията на Мис Международна красавица, а пък аз да ида да понапазарувам?
	— Ти си я спечелила, ти си я носи.
	Лили пак килна коронката на главата на статуята. Санди никога не пропускаше случая да каже нещо приятно на другите, също както някои хора не изпускат случая да кажат нещо гадно.
	„Човек може лесно да забрави, че Санди е в блатото на конкуренте, гъмжащо от хищни като пирани претендентки за тези евтини корони“ — мислеше си Лили, докато Санди си пъхаше краката в алени сандали. После отбеляза:
	— Тези десетсантиметрови токчета направо биха ме осакатили.
	— Какво пък толкоз, миличко, свикнала съм им. — Санди изприпка до банята, където внимателно свали загретите ролки от буйната си светлокафява коса — тя бе естествено къдрава, но красавицата предпочиташе дисциплиниран водопад от блестящи къдрици.
	— Хайде да потърсим майчето ти — изкикоти се тя. Осезателно чувстваше присъствието на двете прочути жени, с които пътуваше.
	На горната площадка на огромното двойно стълбище, което се спускаше към фоайето на хотел „Харун ал-Рашид“, Санди се увеси на ръката на Лили и внимателно заслиза, като стъпваше странично по плъзгавите мраморни стъпала. Долу, в подножието на богато украсената стълба, ги чакаше дребна жена с изящна фигурка, облечена в червена копринена рокля.
	Джуди Джордан, основателката на списанието за работещи жени „Виърв!“, не бе сигурна дали й харесва ролята на спътничка на две от най-красивите жени на света, едната от които се бе оказала изчезналата й преди много години дъщеря.
	Гидът, облечен в размъкнати черни панталони, ги поведе към пристана на елегантния, боядисан в розово хотел, някогашен летен дворец на някоя султанка, построен на самия край на брега за повече прохлада.
	— Къде ще ходим днес? — попита Лили, когато трите се настаниха в покритата с навес частна моторница.
	Джуди посочи с ръка.
	— Ето там. В двореца Топ Капъ, където са живеели султаните на Отоманската империя — онази огромна група здания на хълма. И двете ще ви снимат в дворцовия харем.
	— Как така и мен? — възкликна Лили. — Не съм гримирана.
	Джуди я погледна и си помисли, че търпението е качество, което се изисква от всяка майка. После въздъхна:
	— Лили, снощи ти казах, че трябва да снимаме и теб, и Санди. Но и така изглеждаш великолепно.
	Разбира се, че Лили изглеждаше великолепно. „Видът й винаги е прекрасен“ — мислеше си тъжно Джуди. „И аз бях така на нейните години. А сега, ако спазвам диета, правя гимнастика и пия вино само на Коледа, пак мога да изглеждам чудесно, но не толкова, колкото когато бях млада като Лили.“
	Джуди знаеше, че в червената си рокля с веревна пола от „Хлое“ фигурата й изглежда все така момичешки стройна. Въпреки сегашните си проблеми все още притежаваше привлекателната трогателност на бездомно обичливо сираче. Мислеше си, че нямаше да се забърка в такова неприятно нещо като конкурса за красавици, ако не бе толкова закъсала с парите, ако Лили не бе толкова недискретна, а Том не бе поемал толкова много търговски рискове.
	Но съществуваше и друг проблем. След почти година опит като майка на Лили и след седмица пътуване с осемнадесетгодишната Санди, Джуди бе принудена да признае, че е от друго поколение, и това я притесняваше. Не изпитваше ревност, а просто някакво чувство на безпокойство. Ако госпожа Джордан се чувстваше неспокойна, това значеше, че милиони нейни читателки имаха същите притеснения за същите неща. Това, че бе отдала живота си на това списание и че знаеше кога да се довери на здравия си инстинкт, бе донесло на Джуди първия милион долари.
	От двете й спътнички Лили я смущаваше повече, тъй като под елегантност Джуди разбираше сресана коса и официални дрехи, а не скъпи одежди, _нарочно_ направени така, че да изглеждат смачкани, и коса, внимателно сресана така, че да изглежда разрошена. Но така или иначе, откакто се сдоби с дъщеря, Джуди престана да спори с редактора по модата, когато на средната страница предлагаха стил „уличен шик“ или манекени, омотани в нагърчен муселин.
	Седнала с гръб към Босфора, Лили ужасно съжаляваше, че е забравила за днешните снимки. Накрая се наведе към майка си и каза:
	— Извинявай, но наистина забравих. Радвам се, че ме убеди да дойда на това пътуване, Джуди.
	Джуди се усмихна любезно, разбирайки предложението за мир. Бяха установили учтиви отношения, но Джуди не знаеше как може да не бъде учтива. Една истинска майка не е любезна — тя крещи на децата си, вика, когато дъщеря й й отмъкне чорапогащника; после остава без ново зимно палто, за да може дъщеря й да бъде наистина добре нагласена за първата си танцова забава. Една истинска майка пере дрехите на депата си и времето и любовта й са неотменна част от сандвичите, които им приготвя за обяд. Майката винаги те тормози за галошите — обуй ги, събуй ги, прибери ги — а ти просто не й обръщаш внимание или стенеш артистично, защото мърморенето й означава, че се грижи за теб. Всеки ден между дъщерята и майката, която я е отгледала, възникват хиляди мълчаливи допирни точки, които допълват приятното усещане за любяща привързаност, подобно на чувството, което кученцето храни към одеялцето в кошчето си. Без специално да сте си говорили за това, майката знае, че обичаш козе сирене и не обичаш зелени доматчета. Майката познава избухванията ти и причината за тях, а също и как да ги спре, преди да са започнали. Между Лили и Джуди имаше харесване, уважение и даже наченки на трогателно сприятеляване, но и двете мълчаливо съзнаваха, че това не е любов — поне засега. И двете всъщност разчитаха тъкмо на това „засега“.
	Седнала в лодката срещу майка си, Лили гледаше, как ветрецът роши късата й руса коса. Винаги си бе мислила, че непознатата й тайнствена майка е кротка, мила мадона със запасана престилка върху пълната фигура, която винаги бърка нещо вкусно на старомодната кухненска печка. Но когато преди близо година най-накрая бе издирила майка си, бе открила тази блестяща, самотна светска дама вместо мечтаното същество, което да й носи утеха и спокойствие.
	И Лили, и Джуди бяха сами в живота, но и двете копнееха да не са; затова се опитваха да се държат така, както си представяха, че се държат майка и дъщеря. Понякога правеха някакви опити да постъпват така, както им се струваше, че е редно. Но въпреки че бе положила толкова усилия да открие истинската си майка, Лили не бе сигурна в чувствата си. Бе актриса, която играе по инстинкт. Славата й бе дошла от това, че притежаваше вроден необработен талант, после постепенно придоби умение и накрая усъвършенства таланта си. В живота си винаги се опираше на усета си, така че вътрешните й импулси бяха важни, но се съмняваше, че може да си наложи някакво настроение, ако поиска да го изиграе. Лили не искаше да симулира любов. Желаеше истинското чувство. Държеше да получи това, което винаги бе съзнавала, че й липсва — майчина любов. Знаеше, че не получава точно това — усещаше го дълбоко в сърцето си; интуитивно го чувстваше и цялото й същество. Но не искаше да го признае и продължаваше да се надява и да го търси слепешката.
	Освен това Лили се страхуваше, че нещо друго може да попречи на отношенията с майка й, които с такова старание се опитваше да установи. От работата си като актриса и от наблюдения върху изпълнения на други актьори Лили бе забелязала, че когато репетиторът или режисьорът карат някого да изиграе обич, понякога у актьора неволно възниква силен гняв, последван неизбежно от внезапни сълзи и нервна криза. Това бе другата причина, поради която Лили се страхуваше, че може несъзнателно да играе любовта към майка си — любов, каквато толкова много копнееше да изпита към Джуди. Не желаеше да предизвика неволен, непростим конфликт с нея, заради обидата, че майка й я бе изоставила — нещо, което бе простила, но не можеше да забрави.
	Розовите ресни на навеса се полюшваха от ветреца, а малката лодка се носеше по сиво-зелената вода. Лили се наведе към Джуди.
	— Мога ли след снимките да отида на пазар? Иска ми се да купя килим.
	— Ще дойда с теб. По-добре е да се пазарят двама души. Ще смъкнеш повече цената, ако стоя намусена зад теб. Предложи една трета от това, което искат, за да платиш наполовина.
	— Не става дума за това. Искам да ти направя подарък, Джуди — да ти купя най-красивия килим в Истанбул.
	— Много си мила, Лили, но знаеш, че не е необходимо.
	Лили несъзнателно бе очаквала, че майка й ще бъде повторение на любимата й приемна майка Анджелина — швейцарската селянка, и че ще бъде бедна като Анджелина. Бе очаквала, че ще може да засвидетелства любовта си, като помага финансово на майка си. Бе си представяла как я води в най-добрия магазин в града и й купува първото кожено палто в живота й. Но се оказа, че майка й е милионерка. Лили се опита да прави скъпи подаръци на Джуди, която се притесняваше от това. Всякакъв знак на привързаност смущаваше Джуди, особено физическото докосване. Строгите й родители баптисти от Юга никога не се докосваха, не се целуваха и не се прегръщаха. По същия начин се държаха и с децата си. Като резултат от това във всички отношения на Джуди съществуваше дистанция, защото според нея докосването бе свързано със секса, а не с обичта.
	Лили усещаше, че майка й е самотна — нещо, което самата Джуди яростно би отрекла — и че бе постигнала всичко, което означаваше успех — името й фигурираше постоянно в клюкарските рубрики на Лиз Смит и на страницата на знаменитостите, тя носеше скъпи дрехи от известни дизайнери, имаше прислужници, секретари, апартамент в Ийст Сайд, жилище на Лонг Айланд, много приятели и три приятелки, на които държеше извънредно много. Но… никого до себе си. Причината вероятно се криеше в чувството й за вина.
	Дълги, години Джуди се бе обвинявала, че е изоставила детето си, че е отговорна за смъртта му, че животът й не се е подредил така, както го е планирала, и то защото небе постигнала мигновен успех в Ню Йорк.
	Както и да аргументираше действията си, колкото и нежно да я успокояваха приятелките й, тя не можеше да избяга от факта, че бе — а и Лили го чувстваше — изоставила собствената си тримесечна дъщеря. Имаше хиляди оправдания. Когато я изнасилиха, Джуди бе шестнадесетгодишна келнерка, която работеше, за да плаща за учението си, в езиковата лаборатория в Гщаад, Швейцария. Трите богати приятелки на Джуди от близкото девическо училище й бяха помогнали да плати за раждането на Лили и за отглеждането й след това. Но колкото и да се стараеше Джуди, отначало успехът в бизнеса неизменно й изглеждаше просто непостижим и какъвто и път да поемеше, изправяше се срещу безлична гола стена в края на задънена улица. А през цялото време съзнаваше, че трябва да успее колкото се може по-скоро, защото, като оставим настрана собствената й амбиция, не можеше да издържа мъничката си дъщеря, ако не постигнеше успех и не спечелеше пари. Липсата на бърз успех накара Джуди да се чувства безпомощна и необичана — истинска неудачница.
	С жизнерадостната арогантност на младостта Джуди си бе въобразявала, че бързият успех е резултат от ум и трудолюбие. Още не бе осъзнала, че човек може да вложи цялото си сърце и енергия в работата и въпреки това да не получи възможностите, които заслужава, защото е само средно привлекателен. Вбесяващо е да видиш, че други, по-малко надарени хора, имат шансовете, които би трябвало да са твои.
	Лили, разбира се, бе страдала, но въпреки това имаше всичко, което Джуди не бе притежавала на нейната възраст — красота, сексапилност, пари и време. Време, за да играе. Време, за да излиза вечер, без да се чувства изморена. Време за мъже. Джуди си спомни как се бе чудила веднъж дали, когато спечели успех, ще бъде все още харесвана или дали някога ще може да си позволи да носи прекрасни рокли, да ходи на прекрасни места и може би да срещне някой прекрасен мъж там.
	Може би всичко щеше да е много по-лесно, ако бе малко по-хубава. Джуди се засрами от факта, че завижда на красотата на Лили.
	На отсрещния бряг, в азиатската част на града, мъжът с все още провесен на врата бинокъл, си пробиваше път между момчетата, които продаваха дъвка и муски против уроки, докато достигна ферибота на Галата. Само след няколко минути широкият килватер на плоскодънния ферибот пресече дирята на красивата малка моторница с трите известни жени на борда — тя се носеше към брега. Богато украсени дворци и минарета се бяха струпали на самия му край. Цялата картина трептеше в маранята и зданията изглеждаха като част от самата вода.


	— Проблеми, Джуди, проблеми — предупреди фотографът в двореца Топ Капъ. — Казват, че не можем да снимаме в харема. Било невъзможно.
	Хора, които познаваха Джуди Джордан от по-отдавна, никога не използваха думата „невъзможно“. Ако някой кажеше на Джуди, че нещо е невъзможно, тя просто вирваше нослето си и казваше: „Само невъзможни хора употребяват думата «невъзможно»“. Или пък изричаше: „_Трябва_ да се направи“. Този път думите й бяха:
	— Трябва да снимаме в харема. Броят вече е готов, всички заглавия са набрани и довечера филмът ти отива право в Ню Йорк, за да го проявят и копират навреме за крайния срок в петък. — Джуди се обърна към гида от Турската туристическа палата. — Какъв е проблемът?
	— Помещенията на харема са огромни, госпожице Джордан…
	— Не можем ли да използваме поне част за няколко снимки? Всичко бе уредено с управата ви.
	— Навярно има някакво недоразумение. Снимките са забранени заради реставрацията.
	— Но няма ли поне една стая…
	— Моля ви, разберете, госпожице. Дворецът Топ Капъ е великолепно национално богатство и правителството ще бъде крайно недоволно, ако той не бъде показан в пълния му блясък. Всички най-красиви стаи са в онази част на двореца, която е отворена за туристи. Нека ви ги покажа.
	— Добре — съгласи се Джуди.
	Погледна часовника си и си помисли, че им трябва един час да се подготвят и още един — за самите снимки. Да, щеше да има време за кратка обиколка.
	— Мислиш ли, че ще ни разрешат да се върнем и да разгледаме всичко както трябва? — запита Санди, докато прекосяваха бързо някаква библиотека с резбовани дървени полици, инкрустирани със седеф и черупка от костенурка, които заемаха двете срещуположни стени.
	Лили се бе заслушала в гласа на гида, който със силен акцент разказваше историята на някаква любима султанска наложница.
	— Винаги ли е така по време на турне? — попита Санди, която все още не искаше да приеме, че блестящият живот е по-хубав за гледане, отколкото за живеене.
	— Да — отвърна Лили. — Никога нямаш достатъчно време, освен на летището. Независимо къде пътуваш, всъщност виждаш само гримьорната и студиото. Не можеш да отидеш на дискотека, защото на следващия ден ще имаш торбички под очите; не можеш да отидеш на плажа, защото на някои снимки ще изглеждаш по-загоряла, отколкото на други; не можеш да ядеш, за да не надебелееш или за да не ти прилошее. Освен това всички винаги закъсняват и се държат като обезумели. Е, как ти се струва? Успехът е нещо чудесно, нали?
	— Време е да се приготвите, момичета — каза Джуди. — Ще снимаме в трапезарията на султана.
	Поведе ги към мъничка стая, чиито стени и тавани бяха покрити с позлатени рисунки на лилии и рози, нарове и праскови. Фотографът погледна светломера със съмнение.
	— Цялата тази смесена флора ще излезе на снимките като салата.
	— Хайде тогава да направим още няколко снимки отвън, до портата на харема, там ще имаш по-добра светлина — предложи Джуди.
	След като снимките приключиха и филмът бе изпратен на летището, Санди и фотографът поизостанаха, за да разгледат двореца по-спокойно.
	— В края на краищата, миличък — изрече Санди, докато вървяха към залата със съкровищата, — колко често му се случва на едно момиче да види рубини с големината на гълъбово яйце?


	Джуди и Лили се качиха в лимузината, изритаха обувките си и помолиха шофьора да ги закара на Централния пазар.
	Когато Лили излизаше от колата, чантичката й от змийска кожа се плъзна от рамото й и падна на калдъръма. Пръснаха се монети, червила и писма. Лили бързо ги сграбчи, но Джуди вече беше забелязала писмото в плик за въздушна поща.
	— Не беше достатъчно бърза, Лили — не можа да се сдържи тя. — Той продължава да ти пише, нали?
	Лили отвори уста, после я затвори. Каквото и да кажеше, все щеше да е грешно.
	Джуди обаче не успя да се овладее.
	— Да не мислиш, че за няколко месеца ще забравя почерка на любовника си?
	— Джуди, _не мога_ да накарам Марк да не ми пише. _Не искам_ да имам нищо общо с него и никога не съм искала…
	— Но той иска _теб_, Лили, нали? А _мен_ с положителност вече не ме иска.
	Джуди знаеше, че това, което казва, е пагубно и че трябва да спре, но започнала веднъж, вече не можеше да престане; седмици наред бе потискала чувствата си.
	— Лили, не ми казвай, че не си знаела, че в Ню Йорк, Марк започна да се влюбва в теб — направо пред очите ми. Не можеш да се преструваш, че не знаеш какво въздействие имаш върху мъжете — Лили, най-прочутият секссимвол в света.
	Джуди знаеше, че това е най-чувствителното място на Лили.
	— Не е честно, Джуди. За каква ме взимаш?
	Внезапно самообладанието на Джуди рухна. Обзе я ревност, мъка и страх.
	— За жена, която може да прелъсти любовника на майка си. За жена, която може да съсипе бизнеса на майка си — точно такава си.
	Лили избухна в гневен плач.
	— Ужасна си! По-добре никога да не те бях намирала. По-добре никога да не те бях срещала. Не искам никога повече да те виждам.
	Тя се извърна импулсивно, хвърли се в навалицата и изчезна. Джуди мрачно я гледаше как си тръгва. Повишените им гласове, лицата, изкривени от гняв и мъка, бяха останали незабелязани в шумната тълпа. Но и двете знаеха, че играта им бе свършила. Крехката връзка, която бяха установили с толкова големи усилия, бе разрушена за две минути.
	Мъжът с бинокъла ги бе наблюдавал как се карат, после видя Лили да избухва в сълзи и да изчезва под огромния каменен вход на Централния пазар. Бързо я последва, като с мъка си проправяше път през потока от хора. Беше твърдо решен да не губи Лили от погледа си.
	— Къде, по дяволите, може да е Лили? Изобщо не трябваше да изчезва така — и то сама.
	— Да иде някъде сама, отговаря на представата й за лукс — напомни Санди, като наклони назад стола си, кръстоса крака на парапета на балкона и загледа тежките черни облаци, които се трупаха зад минаретата.
	— Знаеш, че Лили не обича традиционната свита на звездите. Другите не могат да направят и крачка без рекламни агенти, бодигардове, няколко шефове на студио, две момчета за всичко и фризьорка — точно това, което Лили ненавижда. Никой не може да излезе на сцената по-добре от Лили, но, въпреки че не е Гарбо, не й пука за цялата тази суматоха и блясък, за които си мечтая аз.
	— Но тя знае, че след десет минути трябва да се срещнем с хората от агенцията.
	— Може би не иска да се срещне с тях. Защо просто не отидем да хапнем? — Санди се изправи и свали ципа на гащеризона си от златисто ламе. — Като се върне, Лили все ще ни намери.
	Но когато Джуди поиска да остави бележка на Лили, служителят й обърна внимание, че ключът на Лили е все още в преградката.
	— Госпожица Лили излезе преди много часове. Не, не сама. С мъж.
	— Как изглеждаше?
	— Не гост. Може турчин. Не помня дрехите. Май с тъмен костюм.
	Дори в луксозните турски хотели служителите говорят „безупречен“ английски.
	— Странно. Не познаваме турци, освен хората от агенцията — отбеляза Санди, като се отправиха към залата за хранене. Джуди премълча.
	Докато представителите на агенцията водеха прекалено любезен разговор, Джуди се опита да се ориентира в поредицата ястия с многозначителни имена: „Имамбаялдъ“ — пълнени патладжани с домати, лук и чесън, „Султанска наслада“ — агнешко задушено с лук и домати, „Женски пъп“ — пърженки с шамфъстък и разбита сметана. След това светлините намаляха и шест закръглени момичета в неоново розови газени одежди закършиха снаги на подиума. След танцьорките на кючек излязоха гълтачите на огън, а след тях се появи заклинателят на змии. Едва в два часа през нощта, когато и последната кобра се бе навила отново в кошницата си, Джуди можа да стане и да си тръгне.
	Когато отново застана на рецепцията и видя ключа на Лили все още да лежи в преградката, безпокойството й нарасна.
	— В този град едно момиче не бива да излиза с непознат мъж — каза Джуди на Санди. — Колкото и да е била ядосана, все пак трябваше да ни се обади. В края на краищата едва ли би искала полицията да я търси, ако просто е на любовна среща. — И с чувство на нарастваща вина продължи: — По-добре е да не викаме полицията. Не ми се иска да тревожим местните хора и не искам да изглеждаме като глупачки, ако Лили, ако тя само…
	— Точно така — съгласи се Санди.


	Джуди се събуди и веднага позвъни в апартамента на Лили. Никакъв отговор. Облечена в червения си копринен халат, Джуди се втурна надолу към рецепцията. Служителят — нервно непознато момче от дневната смяна — отказа да й даде ключа от апартамента на Лили. Джуди поиска да види управителя и двамата се качиха бързешком по мраморното стълбище. Разтревожената Санди чакаше пред апартамента на Лили.
	Втурнаха се през празната гостна и блъснаха вратата на спалнята. Бухлатият розов копринен балдахин на богато украсеното старинно легло бе прихванат със златен шнур, но издутите кадифени възглавници в дантелени калъфки бяха недокоснати и ефирните кремави чаршафи бяха все така гладки, както ги бе оставила прислужницата предната вечер.
	Санди изтича в будоара и отвори шкафовете.
	— Дрехите й са тук.
	Отвори със замах вратата на банята. Гримовете бяха разхвърляни по мраморния плот, така както Лили ги бе оставила.
	Втурна се обратно в гостната и видя Джуди, застанала на колене на пода, да къса цилиндричен пакет, обвит с кафява хартия. Вътре имаше великолепен копринен килим.
	— Сигурно Лили го е купила, след като ме остави на пазара.
	— Може би мъжът, с когото е излязла, е търговец на килими? — предположи Санди.
	— Да не би пък да е срещнала някого на пазара? — обезпокои се гласно Джуди.
	Санди винаги казваше на хората това, което искаха да чуят.
	— Може да се е запознала с някое хубаво момче и да е решила да се позабавлява — успокои я тя.
	Дискретно почукване на вратата накара двете жени да подскочат, а после да се хвърлят към нея. Джуди първа сграбчи дръжката.
	— Слава богу, Лили, ти си… О!
	Отвън стоеше хотелският хоп с гигантски букет червени рози.
	— Кой ли ни изпраща цветя, след като утре заминаваме? — зачуди се Санди. Отбоде пликчето и го подаде на Джуди. Тя извади картичката, прочете я, после задъхано изрече: „О, не!“ и я изпусна.
	Санди я сграбчи и я прочете на глас: „Чакайте в апартамента си новини от бащата на Лили. Той трябва да плати откуп“. Бавно се извърна към Джуди.
	— Сега вече знаем какво е станало. Лили е отвлечена.


>	1.

	_15 октомври 1978_
	Застанала права в хотелската си стая, зашеметена, втренчена в красивия букет рози, изпратен с писмото за отвличане, Джуди не каза нито дума. „Моя е вината — мислеше тя. — Още веднъж станах причина за катастрофа в живота на дъщеря си. Защо, о, защо бог не вдига червено флагче, когато случайно направим нещо дребно, което ще доведе до нещастие? _Аз_ убедих Лили да дойде с мен на това отвратително пътешествие, защото никога не отделих _достатъчно_ време за нея в Ню Йорк. Там си казвах, че вината за това не е моя — не бях очаквала, че отдавна изчезналата ми дъщеря ще ме навести. Имах си списание, което трябваше да се прави; бизнес, който трябваше да се управлява; благотворителни задължения и любовник, за когото да се грижа. Но тази статия за Лили във «Виърв!» беше моя идея. Трябваше да предположа, че е безразсъдна и че всички ще затънем до гуша в неприятности. Бих искала да върна времето една година назад, до онази първа среща в хотел «Пиер».“


	Онази октомврийска вечер бе топла, но в камината на тихия кремав хотелски апартамент гореше приятен огън. От прозорците се откриваше великолепен изглед към пурпурния здрач на Сентръл Парк. Пламъците осветиха лицата на двете жени, когато те пристъпиха една към друга. Тогава Джуди бе усетила странния животински магнетизъм, който се излъчваше от Лили. Загледана в черните й меки къдрици, спускащи се до гънките на бялата й гръцка туника. Джуди погледна с други очи това известно в цял свят овално лице с високи скули, което изглеждаше едновременно и невинно, и хищно; кестенявите, с гъсти ресници очи, които винаги блестяха, сякаш сълзите щяха ей сега да се търколят от тях. Трудно й бе да повярва, че дъщеря й, която смятаха за умряла, е жива, да не говорим за това, че бе Лили, най-известното безпризорно дете след Мерилин Монро, което се бе превърнало в професионална актриса. Невъзможно бе да съпостави това чувствено същество с представата, която бе пазила в себе си — на възпитано шестгодишно момиченце с плитка.
	Джуди винаги си беше представяла, че отдавна изчезналата й дъщеря ще изглежда точно като нея, но всъщност те си приличаха единствено по изящните и стройни фигури. Другите три жени в стаята седяха неподвижно, хипнотизирани от драмата, която се разиграваше пред очите им. Лили неуверено пристъпи към Джуди. Елегантната Пейган, облечена в розов вълнен костюм, внезапно забеляза, че Джуди и Лили имат едни и същи кукленски ръце. Наведе се към зеленооката жена в костюм с черничев цвят.
	— Мислиш ли, че трябва да си ходим? — прошепна тя на Кейт, която седеше до нея на дивана, тапициран в кайсиева коприна.
	Кейт Райън сви рамене, без да може да откъсне очи от Лили. Улови се, че мислено си води бележки, като че ли пише някои от статиите си. Лили пристъпваше към Джуди, но тя оставаше неподвижна и мълчалива. Кейт отвори уста, за да каже нещо, но третата наблюдателка — елегантна руса дама в синя коприна — допря пръст до устните си. Трите жени продължиха да наблюдават майката и дъщерята, които се прегърнаха нервно. Като изпитваха един и същ естествен порив да преодолеят болката и неудобството от момента чрез физически контакт, те се прегърнаха. „Но не се целунаха“ — отбеляза Кейт.
	Прегърнала дъщеря си, Джуди осъзна, че за първи път докосва Лили от онзи тъжен момент, когато бе предала тримесечното си бебе на приемната му майка, от онова утро преди толкова години в швейцарската болница, където се бе родило незаконното й дете. Докато притискаше Лили до сърцето си, Джуди разбра, че от онзи далечен ден и двете са изпитвали приличен на глад копнеж за физически контакт помежду си. Прегръдката им бе израз по-скоро на този копнеж, отколкото на топлота, обич или дори симпатия. Но и двете чувстваха, че е израз на добронамереност.
	„Това е дъщеря ми — мислеше Джуди, като усещаше топлината, която се излъчваше от треперещото тяло на Лили. — Преди много време тази пищна жена е излязла от тялото ми: тези диви кафяви очи и високи скули са били част от мен. Аз съм ги създала. — Тя погледна надолу към златистите ръце на Лили: — Това е плът от моята плът.“
	„Нямам чувството, че прегръщам майка си“ — мислеше Лили, обгърнала стройната Джуди, облечена в кафяв кадифен костюм. В съзнанието й се бореха негодувание и облекчение. Бе превърнала личността на майка си в романтична тайна, тъй като алтернативата бе да се сблъска с факта, че майка й я е изоставила безцеремонно, докато тя е била още бебе. Когато най-накрая Лили срещна майка си, очакваше, че ще се чувства закриляна като дете. Но след като погледна Джуди и прочете в очите й болка, страх и вина, неочаквано изпита желание тя да защити майка си.
	Забравила за трите седнали жени, които ги наблюдаваха, Лили почти се разплака — спомни си за дълбокото безпокойство, тревога и несигурност, които помрачаваха живота й, след като порасна. Сега преживяваше чувство на загуба, както инстинктивно го определи, при това тъжно и упорито, въпреки че то бе свързано с една непозната — нейната vraie maman, както Лили бе свикнала да я нарича в мислите си в малкото швейцарско село, където бе отгледана от местната шивачка.
	— Майко? — каза тихо Лили, като че изричаше тази дума за първи път, после повтори. — Майко.
	Двете жени се дръпнаха, засмяха се през сълзи и казаха едновременно:
	— Не очаквах да изглеждаш така.
	Джуди добави:
	— Как ни намери?
	— Не беше трудно — отвърна Лили. — Наех детектив. Той откри, че майка ми е една от четирите девойки, които са учили в Швейцария. После тръгна по следите, докато установи самоличността ви. — Извърна се към зеленооката жена в костюм с цвят на черница. — Теб, Кейт, най-трудно те издирихме, защото светът е пълен с жени на име Катрин Райън. Но след като ви намери, детективът не можа да открие _коя_ от вас е младата ми майка. Затова реших да се срещна с вас очи в очи. — Лили се поколеба и нервно прехапа долната си устна. — Надявам се, че ще ми простите. Много се надявам, че ще разберете защо толкова исках да знам кои са родителите ми и защо толкова държах да знам _коя_ съм.
	Кейт никога не бе очаквала, че ще изпита внезапно чувство на нежност и жал към тази секс богиня. Благо изрече:
	— Ние също много се надяваме, че ще разбереш защо Джуди не можеше да задържи детето си. През 1949 година момиче от бедно семейство, което трябваше само` да изкарва хляба си, не можеше да се грижи и за бебе.
	Джуди загрижено попита:
	— А ти… беше ли ти… грижеше ли се приемната ти майка за теб? — И бързо прибави: — Никога няма да й простя, че те заведе в Унгария, когато руснаците я окупираха.
	— Винаги ще обичам Анджелина — каза Лили. — Тя ме обичаше и никога не ме е лъгала. Винаги ми казваше, че един ден моята vraie maman ще дойде да ме вземе.
	— Наистина дойде да те вземе. — Елегантната блондинка в синя копринена рокля проговори за първи път, с явен френски акцент. — Знаехме, че си във ваканция в Унгария и когато чухме, че там е избухнала революция, Джуди отлетя за Европа и отидохме право на унгарската граница. Цареше пълен хаос. Сто и петдесет хиляди унгарски бежанци нахлуваха през австрийската граница в лагери за разселени лица. Бяхме във всеки един от тях. Но никой не можа да открие следите ти.
	Максин си спомни как Джуди се самообвиняваше като обезумяла, докато ходеха от барака на барака, и застанали в снега, чакаха да се срещнат с още някой представител на Комитета по проблемите на бежанците.
	Когато Джуди се сети как постоянно се бе обвинявала, че е изоставила Лили, че не е направила достатъчно, за да я намери, се свлече на канапето и зарови лице в шепите си; честото преглъщане на сълзите, хълцането и подсмърчането й бяха единствените звуци, които нарушаваха тишината.
	Кейт вдигна слушалката от слонова кост и попита:
	— Нали за новородено се пие шампанско? Как мислите, дали имат „Круг ’49“?
	— Бих предпочела да поръчаш от нашето шампанско — каза твърдо Максин. — Поискай от двулитровите бутилки „Шазал ’74“.
	След много емоции и шампанско Пейган внезапно попита:
	— Как ли ще реагира пресата на тази новина? Смятате ли, че трябва да я запазим в тайна?
	— Задължително е да се измъкнем някак — каза Максин. — Всички сме известни в обществото и животът ни привлича вниманието. Ами след седмица някой може да подслуша разговор по телефона, да открадне писмо и да продаде историята на „Нешънъл Инкуайърър“ за някакви си петдесет долара. — Тя се извърна към Кейт. — Ти си журналистка, нали?
	Джуди си спомни, че доста се бе забавлявала, когато четеше безмилостните описания на Лили. Бяха също така злонамерено приятни, както и всички останали пикантни клюки за Елизабет Тейлър, Фара Фосет или Джоан Колинс.
	— Ще можем да кажем истината за миналото ти, Лили. Ще публикуваме _истинската_ история за живота ти, така както ти я разкажеш.
	— Не! — Лили изглеждаше изплашена и смутена. — Знаете лъжите и мръсотиите, които са пишат за мен. Отново ще измъкнат всичко от папките си.
	— Не се безпокой, Лили — каза Кейт. — Аз съм редакторката на списание „Виърв!“, така че можем да контролираме това, което се пише. Ще напечатаме това, което искаш. — Извърна се към Джуди за потвърждение. — Ако първи нанесем удар и единствени публикуваме тази история, като я сложим на много видно място, ще изпреварим всички останали и после никой няма да иска да я печата.
	— А историята си я бива — каза Лили.
	Максин наля шампанско и четирите жени се заслушаха в тихия глас на Лили, която им разказваше своя живот след 1956 година. Това бе приказката за успеха на парижкия порно фотомодел, който се превръща в прочута в целия свят кинозвезда, и тъжен разказ за едно експлоатирано, самотно момиче, неспособно да управлява съдбата си, безпомощно като есенните листа, които падаха, танцувайки, от дърветата в смрачения Сентръл Парк под прозорците на апартамента.


	Кейт влезе в апартамента си чак в два през нощта. Застана на прага на огромния си хол, като триеше изморените си очи и гледаше мъжа в дъното, заспал на почти десетметровия, тапициран в бежов велур диван по протежение на едната стена. Над дивана висеше колекция от старинни рисунки и гравюри, представляващи тигри. На пода под мястото, където лежеше мъжът, се въргаляха чифт мокасини, чорапи, омачкан брой на „Уолстрийт Джърнъл“ и сребърен поднос с остатъци от студена цица и полупразна чаша бира. „Том никога няма да стане гастроном независимо какви елегантни ястия му поднасям“ — помисли Кейт, отиде на пръсти до съпруга си и лекичко го побутна, за да го събуди.
	— Време е за лягане, скъпи — прошепна тя, когато той се облегна на нея с примигващи очи, а после внезапно я притисна силно в обятията си.
	— Как мина, скъпа? Постигнахте ли споразумение с Тигрицата Лили?
	— Утре ще ти разкажа. Всичко е наред, но точно сега съм много изморена и искам само да си легна. Как ми се иска някой да изобрети машина с копче, което натискаш и в следващия момент си съблечен, изкъпан, с измити зъби и в леглото.
	— С мен.
	— Ти ще бъдеш добавка по желание. При това много скъпа.


	В обляната си в мека светлина баня в хотел „Плаза“ Максин внимателно счупи връхчетата на три стъклени ампули, смеси прозрачното им съдържание и грижливо, с леки потупвания нанесе течността върху нежната кожа около очите си. С розов крем почисти грима си, втри прозрачен разтвор за излющване на кожата и бял препарат за стимулиране на растежа на новите клетки по време на съня. Прекара тънка четчица, натопена в разтвор от синтетичен колаген по дължина на фините бръчици на челото си, които след последната й козметична операция, не бяха по-видими, отколкото жилките на някое листо. Най-накрая щедро закръгленият й десен хълбок, гладък като праскова благодарение на редовни упражнения за премахване на бричовете, получи инжекция за отслабване. Максин грижливо окачи синята си копринена рокля, после се загърна в перленобял с лек сивкав оттенък копринен пеньоар, обточен с дантела, изработена в имението дьо Шазал. Среса косата си със сто движения на четката, седна в леглото, отвори портативната си канцелария, побираща се в куфарче от червеникава кожа, и продиктува половин дузина паметни бележки, които на следващия ден трябваше да бъдат изпратени по телекса на секретарката й. След това с едрия си, разлят почерк благодари на Джуди за топлото посрещане в Ню Йорк и написа насърчителна бележка на Лили. Максин винаги пишеше благодарствените си писма през нощта независимо колко късно беше, когато все още изпитваше задоволство. Напредналото време не беше извинение за нея да занемари тялото, работата или дарбата си да бъде изискано любезна.


	Пейган се просна напреко на старомодното медно легло в стаята си в хотел „Алгонкуин“ и отново се опита да набере директно съпруга си.
	Бе два часа сутринта в Ню Йорк, което значеше седем сутринта в Лондон, така че с малко късмет щеше да хване Кристофър точно преди закуска. С тази мисъл огледа малката си хубава стая. Розовото й палто от „Жан Мюир“ бе захвърлено небрежно на тапицираното с розово кадифе кресло, а използваното бельо бе разпръснато по малахитово зеления мокет.
	— Ти ли си, скъпи? Как са кучетата? Софая пише ли си домашните _веднага_ след като се върне от училище? Помагаш ли й по геометрия?… Извинявай, имам чувството, че са минали не двадесет и четири часа, а цели седмици, откакто те видях за последен път, скъпи… Да, запознах се с Лили, но не искам да говоря за това по телефона… Не, не обсъждахме възможността за дарение за лабораторията ти, скъпи, по-нетактичен си дори и от мен… Не, просто нямаше възможност да разискваме значението на изследванията върху рака.
	Пейган отметна от лицето си тежката, вълниста коса с махагонов цвят и намести по-удобно дългокракото си, тънко голо тяло върху дантелената покривка на леглото.
	— … Да, знам, че забравих да си взема нощницата, но никой не забеляза, скъпи. Ще се скрия в тоалетната, когато ми донесат закуската… По дяволите, наистина ли пак съм забравила поръчката за продуктите? Слава богу, че съществуват магазини като „Хародс“ и служби за разнасяне като „Глоуб кар“. — После с преднамерено небрежен тон попита: — Как се чувстваш, скъпи? — След инфаркта на Кристофър тя винаги се безпокоеше, когато бе далеч от него. — … Не, почти не спах миналата нощ, нали знаеш, че не бива да взимам сънотворно или каквото и да било, към което се привиква. Но днес съм се подготвила да се наслаждавам на безсънна нощ. Купила съм си една страхотно увлекателна книга. Казва се „Скрупули“.


	Джуди също бе прекарала безсънна нощ. Сгушена под покривката от кожа на червена лисица на леглото в голямата си, луксозна, тиха спалня, тя се взираше неспокойно в стените с цвят на праскова и подходящите по цвят завеси от сурова коприна, в красивите викториански картини с маслени бои, представляващи праскови, грозде, ябълки и кайсии. Почти се радваше, че Грифин не е при нея. Трябваше да отлети на Западния бряг за няколко дни, за да лансира ново списание за обзавеждане — първото от многото му издателски начинания, които трябваше да бъдат базирани в Сан Франциско. Само преди един ден Грифин бе задал на Джуди въпроса, който бе чакала да чуе от него цели десет години. Въпреки че Грифин бе главният акционер във „Виърв!“ и въпреки че бяха любовници от десет години, винаги съществуваше един въпрос, който й бе забранено да разисква. Това бе домашният живот на Грифин. Всички в света на медиите знаеха, че това бе твърдо установено правило още много преди той да срещне Джуди. Нито една от най-хубавите манекенки и млади актриси в Ню Йорк, с които това упорито, умно копеле Грифин излизаше тогава, нямаше никакъв шанс. Грифин никога не би напуснал жена си и трите си деца, защото се бе борил твърде много, за да изкачи стълбата на успеха, и защото искаше да има всичко: и успешния, порядъчен живот, който си бе извоювал, и прочутите си любовни приключения.
	И изведнъж, преди няколко дни, жената на Грифин го бе напуснала заради друг мъж — щели да заминат заедно за Израел и да започнат нов живот в някой кибуц. Многострадалната госпожа Лоу бе зарязала красивия си, богат, жизнерадостен и неверен съпруг.
	Не по-малко изненадващо бе, че Грифин незабавно бе поискал от Джуди да се омъжи за него. А още по-чудно бе, че след като чу думите, които бе чакала цели десет години, Джуди откри, че не иска да се омъжи за Грифин. Той си бе изградил навика да мами жена си и поради това Джуди не бе твърде уверена, че иска да му стане съпруга. Старите навици трудно се премахват.


	Стройната гола фигура се открояваше като алабастрова статуя от Праксител на фона на червеникавата светлина, хвърляна от нощната лампа. По лицето с лисичи черти бавно пропълзя интимна усмивка.
	— Не, скъпи, абсолютно безопасно е. Лили я няма — играе най-голямата роля в живота си. — Той тихо се засмя в слушалката от слонова кост. — Ще се върна в Париж в събота… обещавам ти, скъпи… изчакай още ден-два… по-добре е да…
	Когато вратата се отвори широко и Лили застана усмихната на прага, мъжът бързо извърна глава и изрече по телефона:
	— Не, тук е апартамент 1719. Имате грешка.
	Той остави слушалката и протегна ръце към Лили, която се хвърли в обятията му.
	— Имаше право, Симон! Стана точно както каза. — Тя обви с ръцете си врата му и го целуна право в устата. — Най-накрая знам наистина коя съм, най-накрая знам коя е майка ми!
	Симон Понт беше актьор. Добър театрален актьор, който се нуждае от публика, за да даде най-доброто от себе си, който мрази филмите и само от време на време снима по някой и то определено за пари. Той и Лили живееха заедно от две години и всъщност именно Симон бе насърчил Лили да търси майка си. Бе на тридесет и пет години, спокоен, интелигентен и се оказа, че на него може да се разчита да се отнася с постоянно снизхождение към Лили. Разбираше, че тя се нуждае от повече закрила и внимание, отколкото някой случаен мъж може да даде на една жена. Именно Симон бе вдъхнал на Лили увереността, от която тя толкова се нуждаеше, и точно той бе осъзнал, че Лили трябва да открие следите на майка си, за да може със сигурност да установи самоличността си. Симон бе изтъкнал, че ако Лили намери истинските си родители, ще престане да търси техни заместители в лицето на почти всички, с които се запознава, и да им дарява обичта си. По тази причина Лили бе толкова лесна плячка за хората, които я използваха — мъже и жени мошеници, които богатите неизменно привличат.
	Сега Симон притисна Лили към красивото си голо тяло и близна ухото и с дългия си език.
	— Кажи ми коя е майка ти, мила Лейди Суон?
	— Не, не е Пейган Суон. Джуди Джордан е. Призна си почти веднага, но си спомних какво ми каза ти: че те непременно ще прехвърлят всичко на единствената от тях, която не е омъжена и няма да й се наложи да дава обяснения за мен на съпруга си.
	Симон смъкна бялата коприна от рамото на Лили и захапа златистата плът с дребните си редки зъби. Лили се изплъзна.
	— Но аз неочаквано запитах Джуди кой е баща ми и тогава, точно както ти предвиди, другите три се извърнаха да погледнат Джуди. Така разбрах, че ми казва истината и че наистина ми е майка.
	Симон смъкна роклята на Лили от раменете и лекичко хвана с два пръста канелено кафявото зърно на едната й гърда. Лили отново се изплъзна.
	— Чуй ме, Симон. Не е била някоя богата кучка, която просто ме е захвърлила, защото не могла да направи аборт.
	Симон дръпна белия колан на Лили, а тя продължи да обяснява:
	— Джуди е била бедна. Произхожда от някакво мрачно баптистко семейство в Западна Вирджиния. Учила е със стипендия в Швейцария, изкарвала си е сама прехраната за колежа, като е станала сервитьорка. Освен това е била само на шестнадесет години, когато й се е случило всичко това.
	— А кой й е помогнал да се случи? — Гласът на Симон бе тих. — Ами баща ти? Кой е той?
	Той отново дръпна колана на Лили и бялата гръцка туника се плъзна на пода. Симон притисна голото й тяло към своето и погали косата й.
	— Историята е тъжна — каза нажалено Лили. — Той не е жив. Бил е английски студент, когато са се запознали в Швейцария, но е получил повиквателна и е загинал в бой с комунистите в Малая. Дори не е знаел, че е бременна.
	— Вярваш ли в това?
	Симон прегърна Лили и сграбчи задника й.
	Лили се замисли за момент.
	— Имаше нещо странно в начина, по който ми го каза. Лейди Суон понечи да каже нещо, но после се отказа.
	— А семейството му?
	— Още не съм питала Джуди. Имаме толкова неща да си кажем. Наистина е необичайна история. Очевидно и четирите момичета са плащали на Анджелина за отглеждането ми. Джуди не е смеела да каже на родителите си, нали разбираш? Възнамерявала е да дойде в Швейцария, за да ме вземе веднага след като бъде в състояние да се издържа сама. Но е била само една двадесет и две годишна секретарка, когато съм изчезнала.
	— Радвам се, че не е абортирала. — Симон се отърка в големите меки гърди на Лили.
	— Не е могла да го стори в Швейцария през 1949 година. Било е незаконно и опасно.
	Той бавно прокара пръста си по гръбнака й.
	— А сега можем ли вече да създадем свое семейство?
	— Какво, точно сега ли?
	— Точно сега.
	Той леко я бутна назад върху сивата копринена покривка на леглото. Лили винаги се чувстваше спокойна със Симон и си го помисли, когато той започна да я целува. Вярваше му. Не му бе необходимо да властва над нея, да й завижда или да я експлоатира, защото самият той бе преуспяващ актьор. Освен това Лили знаеше, че той взима присърце интересите й. Защо иначе би я насърчил да търси майка си?


	Въпреки че не бе спала цяла нощ, Джуди не се чувстваше изморена. Беше и доволна, и загрижена. Тръпка на очакване пронизваше цялата суетня около планирането на бъдещите броеве на списанието й, тъй като сега бъдещето беше общо: и нейно, и на дъщеря й. Вдигна слушалката на телефона.
	— Дик? — попита тя, като не можа да прикрие вълнението в гласа си, докато разговаряше с най-известния фотограф — портретист в Ню Йорк. — Искам да ми направиш една много специална снимка…
	След това се обади на цветарката си.
	— Имате ли кремове? — попита тя с треперещ глас. — Да, да, „тигрови лилии“. Тогава изпратете всичките на мадмоазел Лили в хотел „Пиер“ и сложете картичка с надпис: „Обичам те. Мама“.
	След като затвори, Джуди вкуси с наслада тази дума. През целия си живот си мислеше, че всички майки са като нейната — разочарована и вътрешно отчаяна. Представата за тази неуспяла жена, която всяка неделя тръгваше за сектантската църква, прекоси съзнанието на Джуди. Изглежда, че майка й се интересуваше единствено от това що е грях и начините да бъде избегнат, и когато бащата на Джуди се дотътри от бакалницата, за да съобщи, че е загубил всичко, майка й само коленичи и започна да се моли. Просто бе приела катастрофата и не се бе опитала да се пребори с нея. Представата на Джуди за майчинство бе свързана с робски труд, зависимост и въздигане на цялата радост от живота във вяра в един неопрощаващ бог. Но сега, когато самата Джуди бе станала майка — истинска майка, а доказателството беше живата й дъщеря, идеята за майчинство започваше да става вълнуваща. Утрото просто отлетя в облак от доволство.
	— Мислите ли, че в живота на госпожица Джордан има нов мъж? — зачуди се помощник-секретарката, когато членовете на старшия персонал на списанието заизлизаха един по един от боядисания в пастелни цветове кабинет. Бяха стреснати, но доволни, тъй като за пръв път предложенията им бяха посрещнати с безкритичен ентусиазъм.
	— Знаете ли, че съпругата на Грифин Лоу го напуснала миналата седмица? — прошепна старшата секретарка, като стана, за да внесе сутрешната поща на Джуди. — Мисля си, че затова сияе. Когато съпругата на любовника ти след десет години най-накрая се предаде, няма как да не се чувстваш добре.


	Всеки петък Кейт — редакторката, и Джуди — издателката на списание „Виърв!“, организираха редакционно съвещание за целия персонал. То винаги се провеждаше по обяд в кабинета на Джуди. Десетте мъже и жени, които създаваха списанието, притегляха пластмасовите столове и час и половина си подхвърляха идеи през дългата маса с чинии със студено месо, сирена и газирани напитки. Според Джуди петъчното съвещание беше отличен начин да канализира мислите на персонала си за края на седмицата. В понеделник винаги се появяваше цяла купчина от паметни бележки, в които бяха изкристализирали идеите, подхвърлени през време на петъчното съвещание, където с общи усилия търсеха най-доброто решение на проблемите.
	Този ден зелените очи на Кейт пробягаха по дневния ред, който бе изготвила. В същото време тя се опитваше да предизвика необходимия ентусиазъм, който да задвижи служителите й. Слава богу, следващата седмица щеше да е далеч от изискания плитък свят, където всичко трябваше да изглежда блестящо като реклама за червило. Бяха изминали единадесет години от излизането на последния й бестселър, единадесет години, откакто не бе правила самостоятелно нищо съществено й сега гореше от нетърпение да дойде краят на месеца, за да си вземе за първи път една година отпуска — цяла година само за нея.
	Изведнъж Кейт се стресна. Чу Джуди да пита:
	— Какво ни е мнението за работещите майки? — Джуди взе стрък целина и отхапа крайчеца му. — Притеснява ме това, че специализираните ни статии наблягат прекалено много на емоционалните ви сексуални проблеми; читателките ни няма да останат два милиона, ако ги третираме само като жени, за които няма нищо по-важно от многократните оргазми. Искам солидни идеи за статии за основните неща в живота на читателките ни.
	Служителите не можеха да повярват на ушите си. Семенният живот бе табу за списанието. В този кабинет бяха установени няколко железни правила и една от заповедите, които никога не се пристъпваха, бе, че на страниците, затворени между лъскавите корици, не се пишеше нито дума за децата. И Джуди, и Кейт нямаха деца.
	Най-младшата редакторка нерешително изрече:
	— Последното допитване до читателската публика показа, че повечето читателки на „Виърв!“ възнамеряват да започнат отново работа, след като са създали семейство. — Тя взе стрък целина със същия жест като Джуди — редактираше статия за езика на жестовете на работното място, в която се казваше, че огледалното повторение на движенията на началника е чудесно средство за създаване на подсъзнателното чувство, че влизаш в кожата му.
	— Хайде да направим статистически анализ на тези цифри. — Джуди си хрупна от стръка целина. — Искам да знам всичко, което можем да разберем за отношението на читателките ни към децата, към грижите за тях, към вторите родители — всички тези важни неща.
	Възцари се изумена тишина. Джуди продължи:
	— Освен това искам да станем по-малко ограничени и повече отворени към света. Какво ще кажете да имаме редовна рубрика за преуспяващи жени в Европа? Като започнем, разбира се, със световноизвестни актриси.
	— Нашите читателки са далеч от тези европейски звезди. — Том Шуорц, съдружникът на Джуди, вдигна поглед от хотдога, който му бяха донесли, и намигна през масата на жена си Кейт. Тя разбра, че Том ще се съпротивлява упорито на идеята, а той продължи: — Инстинктът ми подсказва, че нашите читателки се интересуват от новата самоличност, която си изграждат, и че тези секси актриси отвъд океана представляват всичко това, което те искат да отхвърлят. Тези звезди нямат нищо общо с едно момиче, което се стреми да получи добра квалификация и умения за работа.
	Джуди понечи да протестира, но осъзна, че ще прекали. Само преди двадесет и четири часа тя също бе считала, че Лили е една блестяща, непоносима отвъдокеанска знаменитост.
	На Кейт й се искаше Том да не бе взел такова отрицателно отношение към европейските звезди, защото имаше намерение да подкрепи Джуди и да предложи статия за Лили, без да обяснява на сътрудниците цялото й значение. Сега бе принудена пред всички да пренебрегне мнението на съпруга си и въпреки непоколебимото самомнение на Том изпита чувството, че му забива нож в гърба.
	— Винаги има елемент на риск, когато лансираме нова идея — заяви тя. — Но реших, че в декемврийския брой ще публикуваме на видно място интервю с Лили.
	Отговорната редакторка изглеждаше така, като че ли бе погълнала жаба, а не сандвич с чер хайвер.
	— Вече е твърде късно. Ако не го сложим отзад с дребен шрифт, ще ни струва цяло състояние. Печатарите ще трябва отново да стереотипират.
	— Това ще бъде основната статия със снимка на корицата, така че ще я направим, каквото и да ни струва. Искам за нея на два пъти по две съседни страници. Освен това още утре ще получим специална снимка.
	Кейт погледна въпросително Джуди, която кимна зад очилата си с рамка от черупка от костенурка. Останалите сътрудници, които уважаваха сигурната преценка на Кейт и професионализма й, бяха раздразнени, но не и изненадани. Опитът на Кейт във вестниците бе оформил у нея начин на мислене, който персоналът наричаше: „задръж предната страница, сменям подлистника“. Съвсем правилно усещаха, че до известна степен й допада да съсипва редакционните планове в последната секунда, за да вмъкне най-актуалния за момента материал.
	— Ще разкажем историята на Лили от самото начало — продължи Кейт. — Тя се съгласи да ни разкаже всичко за началото на кариерата си, дори за онези неприлични филми, когато е била на тринадесет години. Неща, за които никога преди не е говорила.
	— Нищо чудно — промърмори някой, но много тихо.
	— Можем ли да изровим отнякъде някоя от снимките й за онези календари? — зачуди се художествената директорка, седнала на другия край на масата. — Може би онази със слънчогледа в пъпа?
	Джуди поклати глава.
	— Никакви снимки от онзи период. Само новата.
	Кейт хвърли предупреждаващ поглед към Джуди. Беше доловила закрилническия й емоционален тон.
	— А мъжете в живота на Лили?
	Том си взе още една скарида, като се чудеше накъде бие жена му. Тази сутрин на закуска Кейт бе необичайно неразговорлива по отношение на срещата й с Лили.
	— Всичките ще са там — и фотографът, който я е лансирал в мръсните филми и я е ограбвал, докато…
	— Докато тя не получи нервна криза по време на рекламното турне, което бях уредила за първия й нормален филм. Никога няма да забравя това.
	Джуди откри, че споменът за онова телевизионно турне, което с право се считаше за най-гадния провал в кариерата й, сега й изглеждаше по-малко болезнен, но се постара гласът й да изразява подходящо възмущение пред сътрудниците.
	— Всички знаем за любовните й връзки. Обаче умираме от желание да знаем нещо _повече_ за някои от тях. За онзи гръцки корабовладелец милионер — Джо Стиаркос, а след смъртта му — крал Абдула. И как я кара със Симон Лонт. Ще се оженят ли?
	Кейт се усмихна скъпернически.
	— Ако е така, тя ще ни каже. Лили обеща да ни разкрие цялата истина и мисля, че историята й ще ви се види доста интересна.


	След обяда, когато всички излязоха от красивия кабинет на Джуди в кремави и зелени тонове, Кейт усети една ръка на рамото си.
	— Почакай, Кейт — каза Джуди, — искам да ти кажа нещо.
	Кейт се тръшна на кремавия диван в стил „ар деко“.
	— Няма смисъл. Не можеш да ме спреш. Излизам в отпуска — каза тя. Все още изговаряше „о“-то отсечено, по английски. — Всичко беше страхотно, Джуди, но вече се чувствам смазана от всякакви програми за равностойни професионални възможности и от разните му противозачатъчни тампони. Искам да се върна към документалната журналистика.
	— Кейт, за бога, ами проклетото списание беше най-напред твоя идея!
	— Една година можеш да го правиш с Пат Роджърс — отдавна трябваше да я повишиш. А аз отивам в Читагонг.
	— Но, Кейт, на _кого_ му трябва книга за Читагонг? Няма да успееш да продадеш и две хиляди бройки.
	— Не е това целта. А освен това имам усещането, че положението там ще се изостри.
	— Всъщност къде, по дяволите, е Читагонг? — Новата майчинска еуфория на Джуди започна да се изпарява. Разбира се, че тя и заместничката на Кейт можеха да издават списанието, докато Кейт бе в едногодишен отпуск, но плановете на Джуди за 1979 година включваха лансирането на ново списание, предназначено за онова поколение читателки, които бяха израснали с „Виърв!“ и сега водеха живот на зрели хора, имаха семейства и какви ли не финансови възможности. Ако не се бореше докрай да спре Кейт, трябваше да отложи новото списание.
	— В Бангладеш, на изток от делтата на Ганг. Не е мръднал оттам, откакто ти съобщих за него, Джуди. Бенгалците се бият с планинските племена от самото създаване на държавата Бангладеш преди седем години и това вече се е превърнало в геноцид в джунглата. Хиляди хора са убити, но тъй като мястото е толкова далеч, никой не знае какво става там. — Кейт започваше да се ядосва. — Назначението им е страхотно, Джуди. Ти ме принуди да стана писателка. Нямаше да напиша първата си книга, ако ти не ме беше изтормозила да го сторя. А сега ми бъди приятелче и ме остави да се чупя.
	След като излезе от кабинета на Джуди, Кейт подаде отново глава през вратата.
	— Отвън има някакъв огромен Тарзан, който иска да те види. Кой е?
	— Новият ни инструктор по гимнастика. Реших, че всички можем да потренираме един час.
	Кейт се засмя:
	— Лошата ирландска жилка е проговорила. Не даваш служителите ти да излязат дори за обяд.


	Том нежно смуши с лакът Кейт под старовремския юрган.
	— Сигурна ли си, че искаш да заминеш?
	— Сигурна съм. На Джуди всъщност няма да й липсвам. Тя се идентифицира със списанието повече от мен. Това е една от причините, поради които искам да се измъкна и да свърша нещо самостоятелно. — Кейт се обърна по гръб и проследи как малката мигаща светлинка от преминаващия Боинг 747 прекосява разстоянието от единния до другия ъгъл на прозореца. — Ще се возя на тази комета следващата седмица.
	— Откъде знаеш, че ще бъда тук, когато се върнеш?
	Кейт на свой ред нежно смуши Том.
	— По-добре е да си тук.
	Причината, поради която не бе заминала по-рано, бе, че не можеше да понесе мисълта, че ще се отдели от този чудесен човек, който я обичаше, без да иска да я притежава, окуражаваше я, без да я покровителства, и се възхищаваше от таланта й, без да го експлоатира.
	— И ти ще ми липсваш. И внимавай!
	— Ела тук, жено.
	— Какво пък толкова ще намеря в твоята половина на леглото?
	— Мен.


	Джуди протегна на Грифин чашата му с водка, мартини с маслина и лед и седна. Холът й съвсем наскоро бе мебелиран от Дейвид Лоренс в нежно тюркоазен цвят — великолепен фон за блондинки. Джуди подлуди декоратора си, като обзавеждаше една по една стаите, вместо да стегне наведнъж целия апартамент.
	— И така, кога ще го направим? — попита Грифин.
	— Не съм сигурна, Грифин.
	— За какво не си сигурна? — Той си изяде маслината. — Разкажи ми, докато се обличаш. След двадесет и пет минути трябва да бъдем у Шери Недерланд.
	Джуди забърза към будоара си не защото бе закъсняла, а защото искаше да отложи разговора. Но когато започна да си избира дрехи, Грифин я последва. Облегна се на вратата и повтори:
	— Решила ли си кога искаш да се оженим?
	— Не още. — Джуди се извърна с гръб към него и избра един черен, обшит с пайети жакет, после си помисли, че е по-добре да приключи с този въпрос, и кротко каза:
	— Може би никога, Грифин. Наистина не искам да споделя целия си живот с теб или с някой друг. — Старателно избягваше погледа му. — Мисля, че трябва да признаем факта, че и двамата сме независими и затова ти подхождах като любовница. Не съм те тормозила да се развеждаш и да се жениш за мен…
	— Но ние чакахме толкова дълго. Винаги съм си мислил, че…
	— _Аз_ чаках толкова дълго, нали това искаш да кажеш, Грифин? Чаках твърде дълго. Стана ми начин на живот. Трябваше да ти прощавам твърде много неща, да прекарвам твърде много Дни на благодарността без теб, твърде много Коледи — твърде много празници и недели — а точно те са най-дългите дни в седмицата, Грифин.
	Тя погледна Грифин и стотина високи, мургави и слисани негови изображения отвърнаха на погледа й. Целият будоар, включително и таванът, бе покрит с огледала. Джуди можеше да застане в средата на стаята и да се види от всеки ъгъл, без да извива глава. Можеше също така, когато бе в игриво настроение, да вдигне високо крак и да види безброй свои отражения да повтарят движението й като цяла редица танцьорки.
	— Наистина ли искаш да кажеш, че _не искаш_ да се омъжиш за мен?
	Нима има жена, която не копнее да се омъжи? Наистина ли отказваше на един от най-преуспяващите издатели в страната, чиято империя включваше някои от най-добрите списания в Америка? Нима отказваше червеникавокафявия ролс-ройс, парите, прислугата, староанглийската къща в имението в Скарсдейл, социалното положение, невероятните преживявания в леглото? Челото на Грифин се набръчка в недоумение.
	— Какво ти става днес? Да не би да си неразположена?
	— Грифин, това не са предменструални нерви, а здрав разум.
	Джуди си помисли, че или трябва да бъде твърда, или да офейка.
	— В края на краищата какво повече знам за теб от това, че си развил навика да мамиш жена си? Откъде да съм сигурна, че като ти стана жена, няма да пожелаеш същите тайни силни усещания?
	Грифин внимателно остави чашата си на една от стъклените лавици, които се простираха покрай огледалните стени, без да прекъсват отразената до безкрайност картина.
	— Играеш ми евтини номера след толкова години. Но не се оплакваше, когато получаваше това, което ти се полагаше.
	Джуди го изгледа. „Има се за голям любовник — помисли си тя, — само че всъщност изпитва удоволствие да се _проявява_ като голям любовник, а не просто да бъде с мен и да му е хубаво. Непреодолимата му жажда непрекъснато да му се възхищават винаги ще го кара да флиртува с други жени, защото егото му е ненаситно.“
	Грифин потърка белега на лявата си ръка — сигурен знак, че е раздразнен.
	— Къде ще ходим сега?
	— Нали щяхме да идем у Шери Недерланд? Какво пак не ти харесва, Грифин? Не можем ли да продължим, както сме си сега? Запазваш имението в Скарсдейл, аз оставам тук и ще бъдем заедно три-четири пъти в седмицата. А може би и в неделя.
	Джуди всъщност искаше да каже: „Тази връзка или ще продължи, или ще пропадне и това зависи от чувствата ни един към друг във всяка минута. Не искам да ме приемаш за даденост, Грифин. Не искам уютна топлина и домашна сигурност. Или по-скоро домашна несигурност“.
	Грифин не бе свикнал с мисълта, че трябва да заслужи обичта на една жена. Искаше половинката му да е зависима, обвързана, сигурна и винаги на мястото си — да го чака. Работохоликът Грифин имаше нужда от стабилен партньор, тъй като несигурността, която изпитваше, изискваше от него да знае, че у дома винаги има някой да го чака независимо къде ходи и какво прави.
	Изведнъж Джуди осъзна, че не й харесва който и да било мъж да я гледа, докато се облича. Отвори огромния шкаф за обувки, наскоро тапициран с лъскаво черно моаре, което подхождаше на килима.
	— Грифин, имам да ти казвам нещо наистина важно. — Тя взе чифт сребърни сандали. — Вчера миналото ми ме настигна.
	— Какво се е случило? — Затова ли Джуди се държеше толкова странно тази вечер?
	— Знаеш, че учех със стипендия в Швейцария. Докато бях там, забременях. Бебето беше осиновено.
	— Е, това е било много отдавна. — Сега вече Грифин разбра причината и можеше да прояви великодушие. — То не бива да застава между нас. Не се разстройвай.
	Внезапно любовната връзка, която бе неописуемо важна за Джуди цели десет години, й се стори много незначителна в сравнение с новия факт, че има дъщеря.
	— Грифин, ще ме изслушаш ли? Детето ми е живо и ме откри.
	— А? — Внезапно той се превърна целият в слух. — Утре сутринта ще накарам адвокатите да изяснят случая. Само че е сбъркала адреса, ако си мисли, че ще ти измъкне няколко долара.
	— Грифин, на нея не й трябват няколко долара. Тя е Лили, актрисата, _онази_ Лили.
	— Тигрицата Лили?
	— Да.
	Грифин размисли за момент.
	— Трябва да има причина за това. Прави си реклама.
	— Грифин, тя може да си направи цялата реклама, която й трябва, като само се появи на обществено място.
	— Не се тревожи, всичко ще оправя. Тя сигурно преследва някаква цел.
	Джуди се предаде.


	Максин се наведе напред и въздъхна със задоволство, когато тъмносиньото пежо превали заобления хълм и тя съзря лозята, ширнали се под нея. Винаги й бе приятно да лети с „Конкорд“ в неделя, когато няма много хора. Колата прекоси безшумно горичката с останали тук-таме снежни петна и започна бавно да се спуска към замъка дьо Шазал. Мисълта на Максин вече пробягваше по списъка с приготовленията за следващата седмица, когато двамата с Шарл трябваше да посрещнат един член от френския олимпийски отбор по езда, а също и първия приятел на Максин, Пиер Брусал. Сега той беше треньор на чудесна млада скиорка, която вече бе спечелила европейското първенство по слалом за жени. Откакто Максин бе взела решение семейство дьо Шазал да се заеме със спонсорство, бяха дали повече приеми на различни кандидати и поклонници, отколкото принцесите от приказките, със задоволство помисли Максин и се усмихна.
	Колата разпръсна ято бели гълъби, накацали на извитата като полумесец бяла чакълена алея. Гукащите птици шумно изпърхваха настрани, докато преливащата от щастие Максин изкачваше широките каменни стъпала към внушителната врата, където я чакаха икономът и застаналият зад него слуга.
	Горяща от нетърпение, Максин изтича нагоре до спалнята си.
	— Онорин, помолете да сложат чантите ми в будоара — извика тя през рамо на прислужницата си, докато смъкваше ръкавиците си от сиво шевро. — Изпратете кутията с бижута в трезора и ми напълнете ваната…
	Влезе чак до средата на спалнята и внезапно осъзна, че нещо не е наред. Вместо да бъде гладка и безупречно изпъната на огромното, в стил „ампир“ легло във формата на лодка, бледосинята копринена покривка се бе смъкнала нагърчена на пода. На омачканите чаршафи лежеше по гръб, гол, съпругът й Шарл, а върху него, яхнала го, седеше едра мургава жена, облечена в накъсана зелена копринена камизола. Шарл бе сграбчил гърдите й така силно, че плътта преливаше между пръстите му. Жената придържаше с една ръка черната си грива, а с другата си ръка, пъхната между бедрата й, си помагаше да достигне до оргазъм. Коленете на Максин омекнаха като на обречено на заколение животно. Първоначалният й инстинкт бе да отстъпи и да затръшне вратата, за да не вижда повече леглото си, съпруга си и любовницата му. Облегна се на стената на широкия коридор, разтреперана от шока, но тактическият й ум веднага й подсказа какво да стори.
	Максин намъкна ръкавиците си и отвори със замах двойната врата на спалнята си. Сграбчи извиващата се жена за косата и я издърпа от тялото на съпруга си.
	— Шарл, как смееш! — яростно възкликна Максин. В _нашето_ легло! Не можа ли да задържиш тази курва в Париж при останалите си развлечения?


>	2.

	_17 октомври 1978_
	За нещастие на Максин мургавата жена не бе евтина jupon*. Когато първоначалното й секундно заслепение премина, Максин осъзна, че момичето, което се люби със съпруга й, е Симон, личната му помощничка, служителка с впечатляваща квалификация.
	[* Фуста (фр.). — Б.пр.]
	— Мислехме, че се връщаш утре.
	Това обяснение едва ли можеше да послужи на Шарл за оправдание и обичайният му израз на леко учудване се смени с безумна паника. Момичето с разкъсаната зелена камизола се изтръгна от ръцете на Максин, седна спокойно на ръба на леглото, сграбчи отпуснатата ръка на Шарл и издърпа със собственически жест чаршафа върху дългото му, слабо голо тяло.
	— Шарл има да ви каже нещо, госпожо графиньо. — Помощничката на Шарл погледна Максин право в очите. — Хайде, Шарл, не разрешавай на жена си да те командва.
	Мъж и жена се гледаха мълчаливо за миг, после Шарл се прокашля и каза:
	— Максин, искам развод.
	Максин не можеше да повярва на ушите си.
	— Никога! — каза тя тихо и решително, макар изобщо да не се чувстваше сигурна. След това повиши глас. — Махай я от леглото ни! Изкарай я от стаята! Веднага!
	Краката й се разтрепериха. Имаше чувството, че тича със забавени движения по несигурната повърхност на луната. Влетя в банята си и тръшна вратата, за да скрие от погледа си двете голи тела на леглото, приличащо на претърпял корабокрушение кораб.


	На следващата сутрин помощничката на Шарл бе изчезнала и в замъка дьо Шазал се бе възцарило ледено мълчание. Максин все още бе в транс от шока, но се хвърли презглава в работа, за да откъсне мислите си от скръбта и болката; залови се енергично с натрупаната си поща, поиска да провери списъците с порцелановите съдове и бельото и разпрати слугите да припкат с различни поръчения нагоре-надолу из замъка. Секретарката й бе оставила в канцеларията работа за цял месец; без да й каже нито дума, госпожица Жанин, която работеше за Максин от двадесет и две години, знаеше причината за неистовата активност на Максин и изпитваше мълчаливо съчувствие към господарката си, която се бе сблъскала, за пореден път, с една от непростимите любовни авантюри на графа.
	До обяд аналитичният ум на Максин достигна до заключението, че очарователният й коректен съпруг никога не би си признал пред нея съществуването на любовница, да не говорим за искане за развод, ако тя не ги бе изненадала заедно и ако тази кучка не бе накарала Шарл да говори. Твърде късно й дойде наум, че най-умното щеше да бъде да затвори вратата на спалнята и да се махне, а после да обработи Шарл насаме, когато, Максин знаеше това, той щеше да се съгласи с всичко, което му поискаше. Но сега бе твърде късно.
	Не за първи път Максин усещаше заплаха за семейството си. По традиция френските аристократични женени двойки често дискретно водят отделен сексуален живот, но никога не позволяват с нещо да бъде застрашена неприкосновеността на семейството им, дома и най-важното — наследството им. Но Шарл можеше твърде лесно да бъде съблазнен, а Максин бе твърде романтична, за да следва този цивилизован начин на живот. Така че приятелите им считаха комбинацията от незначителните в социално отношение любовници на Шарл и безупречната вярност на Максин за потенциална предпоставка за неприятности.
	След първата сериозна връзка на Шарл двамата се събраха отново благодарение на намесата на Джуди. За нея бе достатъчно да използва само малка част от здравия си американски разум, за да накара Шарл да разбере, че със сигурност ще загуби от раздялата. „Ако не мога да се справя сама с тази ситуация, ще телеграфирам SOS на Джуди в Ню Йорк“ — помисли си Максин.


	Лили се прозя и вдигна слушалката.
	— Кой? Пол Крол? За Симон?
	Проклетите му режисьори си мислеха, че могат да телефонират на актьорите по всяко време на деня и нощта.
	— Пол, не можеш ли да почакаш до сутринта? В Ню Йорк е единадесет часа и Симон е под душа.
	— Симон никога не прави на въпрос кога му се обаждам.
	— Е, да, но аз го правя. Ти къде си — в Лондон или Париж? Ще го накарам да ти се обади утре, когато се събудим.
	— Защо не се събудиш сега, Лили? — Пол говореше завалено, около него се чуваха звуци от веселба.
	— Какво искаш да кажеш? Будна съм.
	— Не, скъпа, в страната на мечтите си.
	Кадифеният глас с хаплива нотка й напомни, че Крол е хомосексуалист.
	— Какво имаш предвид, по дяволите?
	— Това, което имам предвид, скъпа Лили, е че не искаш да видиш нещо, което всички знаят.
	Крол фъфлеше, но гласът му беше тържествуващ.
	— За _какво_ става дума?
	— Ами за това, че въпреки че Симон толкова се старае да изглежда нормален… той само се преструва. Правим го от години, скъпа. Всички знаем, че един актьор е готов на всичко за добра роля, но Симон го прави, защото му харесва. _Обожава_ го, скъпа. Крайно му е неприятно да го признава, но този дълъг език се промъква до най-невероятните местенца, не мислиш ли? Когато ти снимаше „Шери“, ние със Симон бяхме в Маракеш. Когато правеше „Кралят на слънцето“, Симон и аз бяхме в Танжер. Когато…
	Неспособна нито да говори, нито да затвори телефона, хипнотизирана от отвратителната история за похот и коварство, която Пол разказваше с подробности, Лили продължаваше да слуша, сълзите се стичаха по лицето й, докато мократа ръка на Симон не се пресегна през рамото й и не изтръгна слушалката от ръката й. Без да каже нито дума, той също се заслуша. После изкрещя:
	— Затваряй си устата, Пол, пиян си… защото мога да ти кажа… че развали всичко, проклет идиот такъв…
	Симон тресна слушалката и отправи предизвикателен поглед към Лили.
	— Пол не значи нищо за мен.
	Лили знаеше, че Симон лъже.


	Купчините нарциси и розови пъпки в ресторант „Ла Гренуй“ отправяха предизвикателство към ноемврийската мъгла отвън; жизнерадостното жужене на обядващите — най-вече елегантни жени — бе в контраст с бледото напрегнато лице на Лили, която се наведе през ресторантската маса към Пейган и каза:
	— Никога не съм имала намерение да ти казвам за Симон, но се чувствам толкова ужасно, че през последните дни не можех да мисля за нищо друго. Не исках да споделя с Джуди, защото… положението, в което се намираше, щеше само да се усложни, а аз искам точно обратното.
	— Лили, реакциите ти са разбираеми — успокои я Пейган, — това щеше да е ужасно преживяване за всеки. Да научиш нещата по такъв отвратителен начин, а и Симон е постъпил отвратително, като те е зарязал.
	— Мисля, че трябваше да избира и че най-накрая беше честен към себе си. Знаеш ли, ние не направихме скандал. Просто седнахме на леглото и заплакахме. Но след онова, което ми каза Крол, не можех да понеса Симон да ме докосне. А освен че е хомосексуалист, ме е лъгал и за друго — само като си помисля, че ме е използвал като камуфлаж, не можехме да имаме деца — само и само да изглежда нормален.
	— Бъди справедлива, Лили, може пък наистина да е искал деца.
	— Не мога да бъда справедлива. Чувствам се толкова… унизена.
	Последва пауза, после Пейган се пресегна и стисна ръката на Лили.
	— Животът _продължава_ и след унижението, Лили, повярвай ми. С годините ще го разбереш. Трябва да се научиш да преодоляваш оскърблението, да го преживяваш. И въпреки че не ти се иска никой да знае за него, винаги е по-лесно да разкажеш някому, защото _всеки_ е познал горчивината на унижението в един или друг момент, всеки човек го е преживял и поради това чувствителните хора съчувстват на тези, които са били опозорени.
	— Много добре ми е известно какво е унижение, но не вярвам, че някоя от вас — четири богати, преуспяващи жени, знае действителното значение на тази дума.
	— Аз го зная — каза Пейган след кратка пауза.
	Дори и след всичките тези години Пейган усети мъчителна ревност, когато си спомни деветнадесетгодишния принц Абдула и щастливата близост, която бяха споделяли, докато той сключи политически брак по нареждане на дядо си, а после пое ролята на владетел на Сидон и се впусна в кариерата си на любовчия и принц-плейбой, известен в целия Запад.
	Когато баща му почина, времето на Абдула изцяло се запълни с политическите проблеми на страната му и гинекологическите проблеми на жена му, която преживя поредица от спонтанни аборти, едно мъртвородено дете и накрая роди син, който почина само след две седмици. Като мюсюлманин крал Абдула можеше да има четири жени. След още четири бездетни години, когато вече бе решил да си вземе втора жена, която да го дари с наследници, се роди синът му Мустафа. От момента, в който Абдула пое мъничкото му телце в ръцете си, Мустафа стана единственият човек в света, когото той обичаше.
	През 1972 година Абдула, пилотирайки собствения си хеликоптер, отвеждаше жена си и десетгодишния си син в ловния им дом в източните планини на Сидон. Поради техническо недоглеждане двигателят отказа, хеликоптерът се разби и ръбът на седемдесет и пет килограмовата перка отсече главата на кралицата. След това хеликоптерът експлодира и въздушната вълна захвърли Абдула далеч в пясъците на пустинята, където, макар и тежко ранен, но в съзнание, Абдула наблюдаваше как хеликоптерът избухна в ревящо огнено кълбо, което превърна сина му Мустафа в сгърчена овъглена стружка.
	През следващите три години изтерзаният от скръб и чувство за вина Абдула се появяваше рядко пред хората, докато не срещна Лили. Пейган си припомни, че в последвалата година Лили и Абдула бяха неразделни, докато Лили неочаквано се върна в Париж, към кариерата си.
	Пейган погледна над нарцисите и розовите пъпки на ресторантската маса към Лили, единствената бяла жена, която Абдула някога бе отвел открито в Сидон. Изведнъж си спомни арогантността на Абдула и заповедническия глас, който прикриваше чувствителността, а понякога и страха му. Лили бе получила всичко, което не бе разрешено на Пейган, но Лили се бе отказала от него и го бе напуснала.
	Пейган не можа да се удържи да не спомене това и каза:
	— Ако говорим за унижение, не трябва да забравяме, че ти унижи крал Абдула.
	— Не е така — отвърна Лили. — Не бе наскърбен, когато „западната му курва“ се върна на Запад.
	— Защо го остави? — отново не успя да се сдържи Пейган.
	— Държеше ме в позлатена клетка, придворните му ме шпионираха, не ми вярваха. Бях неверница и нямаше никаква възможност Абдула да се ожени за мен, на него му трябваше съпруга, за предпочитане мюсюлманка, за да му роди наследници, а моето… да го наречем „екзотично“ минало, ме правеше неподходяща за съпруга. С една дума, Пейган, не бях достатъчно почтена за тази отговорна задача.
	— Но веднага след като ти си замина, той осинови единствения си кръвен роднина, племенника си Хасан, който ще го наследи — така че е малко вероятно да се ожени отново. Напоследък нищо не се споменава за него в клюкарските колонки.
	— Прекалено зает е с гражданската война при тях.
	— Не, Лили, не е гражданска война. Армията на Абдула се бие в източните планини на Сидон с партизаните, които са поддържани от комунистите.
	Лили изгледа остро Пейган.
	— Зная това, но повечето хора не осъзнават колко е сложно сега политическото положение в Сидон. Изглежда, че знаеш доста неща за Абдула.
	— Учехме заедно в едно малко градче в Швейцария и бяхме много добри приятели.
	Пейган си помисли, че не е необходимо да казва повече на Лили.
	Лили хвърли бърз оценяващ поглед към Пейган. Като за първи път забеляза дългите крака на англичанката, неловко усукани около краката на масата, косата с махагонов цвят, която се спускаше небрежно покрай светлосините й очи, жакета от туид с красива кройка и мъжка кърпичка от кремава коприна, увиснала от горното джобче.
	— Какво стана с теб след Швейцария, Пейган? — попита Лили.
	— Случи ми се нещо гадно. Омъжих се не за когото трябва, а после открих, че той всъщност не ме обича, а е тичал след мен заради парите ми. Смешното е, че нямах пари. Бях наследила имението на дядо си в Корнуол, но то бе ипотекирано до шушка. Роберт никога не ми прости, че не съм богата. Ободрявах се с водка, която замъгляваше съществуването на Роберт, и в края на краищата стигнах дотам, че повечето време бях пияна. — Пейган вдигна чашата си с минерална вода „Перие“. — Пред себе си виждаш редовен член на Дружеството на анонимните алкохолици. Мога да те уверя, че унижението ми е познато, защото сама бях виновна за собственото си опозоряване. — Тя отпи глътка вода. — Кейт ме спаси. Винаги е била най-добрата ми приятелка още от училище. Зае се с мен и не ми позволи да се предам. Никога няма да забравя това, което стори.
	Лили, която не бе докоснала салатата си от авокадо и сьомга, промълви замислено:
	— Има нещо между вас четирите, което не мога да напипам — някаква топлина и закрила. Почти явно го усещах, когато бяхме заедно в стаята.
	Пейган обра последните гъбки от чинията си.
	— Това е приятелството. От времето, когато бяхме заедно в Швейцария, винаги сме си помагали „в подем и крах“ или както Максин казва: „в болест и грях“.
	— Не ми казвай, че Максин знае какво е грях.
	— Максин може и да е малко пуританка, но с положителност знае какво е грях… и унижение. Съпругът й Шарл счита, че на другите жени… трудно може да се устои. Максин бе оскърбявана години наред, докато един ден търпението й се свърши. Ножът опря до кокала. Разделиха се. Джуди хвана самолета и отлетя за Франция. Там спечели великолепна победа в схватката с Шарл, като му изтъкна какво ще загуби, ако се направи на пълен идиот и позволи на Максин да го зареже. Оттогава изглежда, че той стриктно спазва правилата. Джуди може да се превърне в свирепо малко зверче, когато е убедена, че се бори за право дело.
	— Каква беше майка ми като млада?
	— Храбра като малък барабанчик, който влиза в бой. Баща й се разорил по време на депресията и това я накарало да вземе непоколебимото решение да успее. Винаги е работила здравата. За разлика от нас имаше желязна дисциплина. На горкото момиче дори не му остана време да се научи да кара ски.
	— А баща ми? Какъв беше? — Невинният въпрос на Лили бе причината да покани Пейган на обяд. — Как изглеждаше?
	„По дяволите — помисли си Пейган, — хич не ме бива да измислям, но заради Джуди ще се постарая да го направя да звучи убедително.“
	— Беше… ъ… беше хубавец. Имаше черна коса и морскосини очи, великолепни маниери. Беше страхотно срамежлив, както повечето английски момчета. Джуди първа се запозна с него, защото той работеше като келнер и учеше хотелски мениджмънт в хотел „Империал“, където работеше тя. Беше ни като брат и ние го обожавахме, но за него съществуваше само Джуди.
	Пейган не добави, че макар Джуди да харесваше Ник, той просто не я привличаше сексуално. А когато на едно момиче нищо не му трепва отвътре, нищо не може да се направи. Без значение е колко красиво, богато и подходящо е едно момче, защото когато я няма тръпката, просто няма смисъл да се насилват нещата. Горкичкият, миличкият Ник, колко беше хлътнал по Джуди! Преди да замине й бе дал онези две пръстенчета от „Картие“, изгравирани като розови пъпки, но колкото и да й харесваше, Джуди бе бягала от физическа връзка с него.
	— Джуди каза, че бил сирак.
	„Така и предполагах — помисли Пейган. — Това означава, че Лили няма да задава други въпроси на Джуди.“
	— Той ни беше омаял — продължи тя. — После отиде войник в Малая и веднага след това узнахме, че е бил убит. Бяхме съкрушени.
	На Лили не й убягна колебанието в описанието на Пейган, нито прекаленото внимание, с което си подбираше думите и което нямаше нищо общо с обичайната й небрежна откровеност.
	„Значи има още нещо, което трябва да се изясни“ — помисли си тя, като механично избръскваше трохите от препечената филийка от белите си кожени панталони. — Имаше ли Джуди… ъ… успех сред момчетата, когато беше ученичка?
	— Джуди? Тя толкова много работеше, че не й оставаше време за срещи. Защо питаш, Лили?
	„Атаката е най-добрата защита“ — помисли си Пейган, като отвърна на кадифенокафявия поглед на Лили.
	„Предизвиква ме“ — предположи Лили. Усещаше връзката между четирите жени — толкова силна, че бе почти материална — като невидима стена между нея и остатъците от тайната на самоличността й.
	— Нали няма съмнение, че Ник е баща ми?
	„Ето, казах го.“ — Лили бе доволна от себе си.
	— Мисля, че не.
	Тонът на Пейган бе твърд и леко скандализиран. Лили разбра, че няма да постигне нищо повече, а Пейган продължи:
	— Това, което се случи с Джуди, можеше да се случи с всяка една от нас. Ние си правехме експерименти с живота, първите ни любовни приключения бяха в Швейцария и си споделяхме всички преживявания. Затова ни се струваше естествено да споделим и отговорността за теб, докато Джуди може да си позволи да ти даде дом. Но тя получаваше само заплата на секретарка, когато ти изчезна.
	— Как започна бизнеса си?
	— Работеше в рекламата, а после Максин я подтикна да открие собствена агенция. Всъщност дьо Шазал бе първият клиент на Джуди. Трудно й беше без опит, без име и без пари. Сега не говори за онова време, но на два пъти я гонеха от квартирата, защото нямаше пари за наема. Беше толкова зле финансово, колкото е сега и Англо-американският изследователски институт по проблемите на рака. — Пейган си помисли, че може да свърши и работата, за която бе дошла в Ню Йорк. — Съпругът ми бе толкова развълнуван, когато му казах, че имаш намерение да направиш дарение на института. Страхотно му трябва нов електронен микроскоп.
	Лили се размърда с чувство на вина. Направо бе примамила Пейган на онази среща в хотел „Пиер“ с обещанието за пари за изследвания върху рака.
	— Ще попитам импресариото си дали не може да пусне новия ми филм с благотворителна премиера в Ню Йорк Или с галапредставление в Лондон.
	— А може би и двете?
	Пейган бе изминала дълъг път от онзи ден, когато, трепереща от страх и срам, за първи път бе поискала пари за благотворителни цели.
	— Каквото зависи от мен — ще го направя — отвърна Лили. — Жалко, че Максин трябваше да се върне във Франция. Толкова ми се искаше да опозная всички ви както трябва.
	— И това ще стане полека-лека. Вече не се виждаме толкова често, макар това да не е от голямо значение.
	— Защо да няма значение? — запита Лили, докато келнерът им сервираше омарите.
	— Истински приятел е този, с когото не е необходимо да бъдеш непрекъснато. В наши дни приятелството между две жени може да трае по-дълго от браковете им. — Пейган си взе една щипка. — Ако, разбира се, и двете приемат, че ще има и лоши, и добри дни… — Тя изсмука сочното месо от щипката — … и че понякога ще ти иде да удушиш приятелката си, а друг път на нея ще й се иска да те удуши. Истинското приятелство не е статично — то ту расте, ту намалява.
	— Тогава кое събира отново приятелите? — зачуди се Лили.
	— Просто с едни хора се чувстваш по-удобно, по-приятно, отколкото с всички останали.
	— Но защо? — настояваше Лили.
	— Ами, заради споделените преживявания, разбирането, толерантността, доверието — жестикулираше Пейган, стиснала червената щипка на омара. — Доброто приятелство трябва да е като добрия брак, но това рядко се случва. Днес мъжете, изглежда, просто влизат и излизат от живота на една жена, но нашите женски приятелства често са по-издръжливи. Всъщност, след като браковете се разпадат и конфликтът между поколенията се засилва, единствената област, която се развива, са женските приятелства.
	— В какъв смисъл? — зачуди се очарована Лили.
	— Много приятелства сега са спорни и се подлагат на преоценка, защото става ясно, че старата дружба не върви, както са ни карали да вярваме, когато бяхме млади.
	— А какво е то? — Лили смукна парченце розово месо.
	— Учеха ни, че целта в живота ни е да си намерим мъж — заразказва Пейган. — И ние си седяхме със скръстени ръце и чакахме да се появи Прекрасният принц. — Тя изчопли няколко парченца месо от черупката. — След като се омъжих, си мислех, че розовото ми блаженство ще продължи вечно. Никога не ми е минавало през ум, че моят Приказен принц може да бъде лош или да ме мами. Оказа се, че сме пионери — също като онези жени във фургоните през прериите — Пейган изтри пръстите си в розовата салфетка. — Но пионери в света на чувствата. Един от проблемите ни е, че не го осъзнаваме. — Пейган забеляза, че Лили почти не се е докоснала до омара си и продължи: — Онези първи заселници са разбрали кога са прекосявали враждебни територии: чували са бойни крясъци, виждали са индианците и стрелите. Днес някои от нас са подложени на обстрел, други се влачат ранени, а трети се подпират на патерици, само че раните ни са невидими и често дори не съзнаваме, че сме водили битка. — Пейган замълча, докато им приеха поръчката за кафе, после поде отново. — Поражението за пионерите, разбира се, е завършвало със снемане на скалповете им, а за следващото поколение е оставало само да обере каймака и да се радва на обетованата земя.
	— Какво, по дяволите, наричаш „обетована земя“? — поиска да знае Лили.
	— Място, където мъжете и жените могат да бъдат откровени един с друг, да споделят отговорностите си и да основават всичките си отношения на истината, а не на неадекватност и страх.
	— За какъв страх става дума?
	— Повечето човешки отношения са основани на различни степени страх: страх, че майка ти ще се разсърди, страх, че учителката ти ще се ядоса, страх, че приятелят ти ще те зареже, че шефът ти ще те уволни, или пък че руснаците ще те убият.
	— А какво разбираш под неадекватност?
	— Пример за отношения, основани на неадекватност, е един брак, в който жената е встъпила, защото се страхува, че е непривлекателна или че няма да се омъжи, или пък че не може сама да се издържа.
	— Тогава ние сме пионери и първооткриватели и откриваме по-добър начин на живот — бавно изрече Лили.
	— Да се надяваме, че е така.


	Пясък и камъни шурнаха в ямата, изровена от мината, където американският военен фотограф и трима сидонски войници се притискаха към тръпнещата земя. Още една мина избухна съвсем наблизо и пръстта почти засипа краката им. „Следващата вече ще ни уцели — помисли си Марк, сгърчил от страх слабото си тяло върху горещата земя. — Без паника, без паника, без паника! — мислено си повтаряше той, като че ли изричаше заклинание. — Ако следващата не те улучи, трябва да бягаш, а ако изпаднеш в паника, краката ти ще омекнат и ще тичаш толкова бавно, че веднага ще те умерят. Без паника, без паника, без паника!“ Отметна мръсната кестенява коса от челото си и изтри с юмруци калта от сивите си, възпалени от горещината очи.
	Друга мина изсвистя над главите им и двамата войници до него подскочиха, с усилие се закатериха по свличащите се стени на ямата, пръстта се ронеше под краката им. Мината заора някъде отзад.
	Откосът ги умери право в гърдите и ги захвърли обратно в ямата. Кръвта им плисна върху третия сидонец и Марк. Свит в рова, Марк избърса няколко капки, пръснали на фотоапарата му. Дебелите му устни бяха напукани от жегата и кървяха, слабото му лице бе изгоряло и покрито с мехурчета; малкият му чип нос бе зачервен и ожулен — винаги забравяше да си сложи специалния предпазител срещу слънце.
	Над тях отново изсвистя мина, дъжд от куршуми с плющене се вряза в пясъка около рова.
	— Сто на сто ще ме убият при изпълнение на служебния ми дълг — промърмори Марк, докато отново зареждаше фотоапарата си. — Когато извлекат трупа ми оттук, последният негатив ще е готов за отпечатване.
	През няколкото секунди, необходими за минохвъргачката отсреща да зареди отново, двама сидонски войници и един офицер се хвърлиха в ямата, като се стовариха върху мъртвите си другари. Изправиха се бързо, издърпаха кървящите тела настрани и започнаха да нагласят пускова установка за ракетни снаряди.
	Марк забеляза, че младият офицер използва инфрачервено устройство за насочване на снарядите. „Този път петродоларите на крал Абдула не са отишли нахалост“ — помисли си той. Офицерът бе спокоен и делови — в Сандхърст биха се гордели с него. Марк се чудеше дали този мълчалив, вещ офицер е наясно, че ръководи самоубийствена операция. Майор Халид се бе опитал да го възпре да се присъедини към този патрул. Марк осъзна със закъснение, че майорът бе _прекалено_ настойчив в твърдението си, че това е просто рутинна разузнавателна мисия, безинтересна за западната преса. Но тъй като през нощта, когато бе невъзможно да се снима, бяха прекарани огромни количества оръжие за пустинен бой, Марк бе спорил с него докрай. Обаче онова безчувствено копеле не бе пожелало да му изясни, че взводът е изпратен като пушечно месо — да привлича огъня на партизаните — и че не му е до театралниченето на някакво недозряло американско журналистче.
	Марк отново изтри обектива, мислено композира снимката и внимателно снима убитите, притиснати един към друг в калта като спящи деца. И двамата бяха подгизнали от кръв, а на лицето на по-дребния имаше ясен карминен отпечатък от ботуш. Съсредоточаването успокои ръцете му и премахна паниката — сега просто обмисляше как да постигне съвършената яснота на образа, която правеше снимките му да изглеждат толкова живи. Коя да е снимка на Марк Скот можеше да обиколи по телеграфа целия свят, без да изглежда замазана, когато я отпечатват.
	Паниката отново нахлу, когато затворът щракна и той видя, че останалите трима се стараят да унищожат противниковите позиции. Мрачно осъзна, че това е единственият им шанс да оцелеят. Единият войник зареди първия тънък снаряд в дулото на пусковото съоръжение, а офицерът проследи по насочващите уреди как той профучава и описва висока дъга.
	Откъм височината пред тях отново долетя мина и изпищя над главите им. Ъгълът на пусковото устройство бе снижен, последва нов изстрел, насочен към минохвъргачката срещу тях — беше закътана под една скална козирка и прикрита зад стена от пясъчни торби.
	Марк внимателно нагласи на фокус напрегнатите лица около пусковото устройство. Тези мъже нямаше да имат никакъв шанс да излязат живи оттук, ако не успееха да затъкнат с ракета само петдесетсантиметровия процеп между каменната козирка и стената от торби с пясък и да взривят минохвъргачката и хората, които я обслужваха.
	Последва нова корекция на мерника, но към ямата долетя още една мина. Те отвърнаха с друг изстрел. Този път насрещният хълм не откликна с пореден писък.
	Сидонският офицер заповяда да повторят изстрела. Отговор отново не последва.
	Въздухът тежеше от жегата, дима и сладникавата силна смрад на война. Сега Марк се съпротивляваше на облекчението със същата сила, с каквато се бореше срещу паниката. „Спокойно, спокойно, за бога, не бързай, стой си на мястото, остани жив!“ Бе виждал много пъти как хората скачат в изблик на въодушевление, като вярват, че са се изплъзнали от лапите на смъртта, само за да бъдат покосени от някой враг, който е разбрал, че последният му шанс е да се възползва от лекомислието на отсрещната страна.
	Младият офицер заповяда на останалите двама да пълзят напред един по един, като използват като прикритие всеки камък и всяка издатина на напуканата земя. Те започнаха да напредват — извиваха се като змии, докато стигнаха подножието на скалистия хълм. Започнаха да се катерят с мъка нагоре. Когато наближиха вражеското картечно гнездо, хвърлиха граната в процепа, откъдето все още стърчеше дулото на минохвъргачката. Предпазливостта ги спаси. След взрива се чу рев и едно тяло излетя във въздуха. Зад гъстия облак прах и дим, който се стелеше на талази, Марк видя картечницата да се клатушка на триножника.
	— По-добре да минем отзад — предложи офицерът. — Гранатите може да са отслабили покрива на пещерата.
	Спасиха се от жегата — пропълзяха в някакъв отвор в скалата, който се оказа част от лабиринт, чиито коридори пресичаха голяма варовикова пещера. Тя бе задръстена от запаси, които приличаха на обичайната за партизаните смесица от нестандартни или остарели оръжия и експлозиви. Повече от сто сандъка с килограмови пръчки тротил бяха затрупани с полиетиленови торби, във всяка от които имаше по двадесет и четири пръчки гелигнит. Върху тях лежеше кутия с предпазители и сандък с алуминиеви детонатори за незабавно действие, полузатрупан от объркано кълбо бикфордов шнур марка „Кордтекс“. По-навътре в пещерата имаше няколко пръчки тротил с детонатори и две кутии тротил на люспи. Горещият и прекалено сух въздух на Сидон бе предпазил оръжието от ръжда, но нитроглицеринът се бе просмукал през восъчната обвивка на някои от амунициите, така че купчината можеше да избухне и при най-слабия удар.
	— И защо ли си правихме труда — весело говореше на Марк младият офицер на правилен, макар и гърлен английски. — Една цигара можеше да свърши работата вместо нас.
	Шегата не бе остроумна, но четиримата оживели от четиринадесетчленния взвод, потеглил тази сутрин за пустинята, я посрещнаха с жизнерадостен и шумен смях.
	Ярка слънчева светлина се процеждаше през пукнатините на скалата и осветяваше свързаните една с друга пещери. Марк обикаляше купчината старо снаряжение. Видя, че някои от сандъците са надписани и на кирилица, и на английски и използва швейцарското си комбинирано ножче, единственото оръжие, което изобщо носеше, за да откове гвоздеите. Сандъкът бе пълен с руски възпламенители, които се използваха в умело замаскирани устройства с взривни заряди.
	Още по-навътре в пещерата Марк откри каси с автомати „Калашников“, китайски гранати, сто двадесет и два милиметрови ракети „Катюша“ с двадесеткилограмови бойни глави и картечница „Горюнов“. Във вътрешната пещера имаше цяло съкровище от съветски оръжия, но, за разлика от старото западно снаряжение близо до входа, те бяха чисти и нови.
	Марк бързо се доближи до разрушената предна част на пещерата, където дулото на минохвъргачката все още стърчеше сред нападалите скални отломъци и разкъсани трупове. Шестте трупа бяха облечени в износени американски защитни униформи. Един от мъжете бе все още жив, въпреки че гръдта му представляваше зееща дупка, пълна с кръв. Устните му се разтегнаха от мъчителна болка — опитваше се да каже нещо. Сидонският офицер се пресегна за манерката си и капна малко вода на напуканите му устни — разбираше, че раненият може да живее достатъчно дълго, за да измъкнат от него полезна информация. Мъжът смотолеви няколко думи и Марк схвана, че не са на арабски. Умиращият имаше черна коса и мургава кожа, но когато Марк погледна покритото с кал лице, прецени, че чертите му несъмнено са на латиноамериканец.
	— Кубинци? — запита Марк.
	Последните думи на мъжа излязоха със свистене от устните му.
	— Si. Viva… re… revolucion.*
	[* Да… Да живее ре… революцията. (исп.). — Б.пр.]
	Четирима от убитите бяха кубинци. На шията на един от мъртъвците висеше медальон с изображение на Кастро. Другите два трупа несъмнено бяха на араби. Единият бе вързал около дясната си китка парченце плат с изписана на арабски молитва.
	— Молил е Пророка да направлява ръката му — обясни офицерът, като захвърли настрани дрипата.
	— Наемници?
	— Разбира се — отговори младият офицер. — Разузнаването ни предупреди, че партизаните — фундаменталисти са снабдени със съветско оръжие. Не се изненадвам, че са си довели и хора, които да го използват.
	Той заповяда на един войник да занесе експлозивите в подножието на хълма. После хвърлиха граната върху смъртоносната камара и я унищожиха.
	Четиримата изчакаха да изгреят звездите и едва тогава се приближиха до най-близкото село. Влязоха предпазливо и пак така предпазливо ги посрещнаха, а после ги придружиха до къщата на главатаря. Малко момче в бели одежди пристъпи напред и им поднесе медна купа с фурми Марк уморено отблъсна храната.
	— Яж! — гневно изрече офицерът. — Докато си с хората ми, аз отговарям за теб, затова ще ядеш и ще пиеш, когато аз ти кажа.
	Марк се извини. Никога не си спомняше за физическите си потребности, когато работеше — целта му бе най-напред да снима и едва след това да се върне жив.
	— Сега ще спим — нареди офицерът.
	Марк покорно се изтегна до другите трима войници на пръстения под на колибата.
	На заранта майор Халид пристигна с камион в селото и Марк се качи на него. Бе наблъскан с ранени. „Ама че вонящо и неудобно пътуване ще бъде“ — помисли си Марк. И тогава, за негова изненада, в камиона се качиха и две селянки с черни фереджета. Носеха седемгодишно момиченце с огромен издут корем, който стърчеше над отвратително мръсни парцали, увити стегнато около врата му, като че ли бе мумия. Детето, което лежеше проснато през краката на двете селянки, изгаряше от температура, подбелваше очи, бузите му бяха сухи и се лющеха.
	Когато камионът спря пред болницата, Марк помогна да пренесат ранените в сградата. После метна войнишката си торба на гръб и се запъти към портата. Почти бе напуснал територията на болницата, когато някакъв санитар го повика.
	— Ела… — ела, прави снимка.
	Марк го последва по болничния коридор. Пред интензивното отделение стоеше сивокоса, изморена мършава жена с ръце, пъхнати дълбоко в джобовете на бялата престилка.
	— Журналист ли сте? — запита тя Марк.
	— Ами, да.
	— На кого продавате снимките си?
	— На „Тайм“, „Нюзуик“, на всички европейски списания; моята агенция е популярна в целия свят.
	— Тогава ще ви помоля да снимате това момиченце. Ще трябва да го сторите без знанието на майката, защото иначе тя ще попречи.
	Марк последва жената в бялата престилка в малка бежова стая, където момиченцето лежеше на носилка. Коремът му бе така издут, като че ли бе бременно. Една санитарка внимателно развиваше превръзките, които стягаха крачетата на детето. Марк не зададе никакъв въпрос: настойчивостта в гласа на лекарката му бе подсказала, че каквото и да види, може да се окаже важно. Мълчаливо приготви фотоапаратите си, докато сестрата включваше венозна система към тънката ръчица на детето. Когато увеличи обема на течността, вливаща се във вената, момиченцето изпадна в безсъзнание. Стаята се изпълни с миризмата, характерна за отравяне на кръвта.
	Когато превръзките бяха свалени, Марк видя между крачетата на детето лигава буца гной и кръв. Нежните детски гениталии се бяха спекли в кафява каша, подобна на сдъвкана трева. Сестрата лекичко изстиска вода от една гъба върху вонящата буца, друга сестра събра малките прашни стъпала и разтвори бедрата на момиченцето, така че невинните коленца бавно паднаха настрани.
	Срамните устни на вулвата бяха пронизани от редица дълги акациеви тръни, вързани на кръст с черна връв. Сестрите измиха спечената каша и коричките засъхнала кръв и Марк видя мътна зелена гной да се процежда от мъничко отверстие в края на зашития отвор. Той бързо снимаше, докато сестрата клъцваше конците, махаше всяко парченце с пинсета, а след това внимателно, като че ли се страхуваше да не ги счупи, измъкваше тръните един по един. Последното нещо, което Марк видя, бяха осакатените детски гениталии, които зейнаха, кървави и гноясали, когато и последният бодил излезе. След това припадна.
	Отвори очи в кабинета за спешни случаи, примъкна към себе си някакво легенче с формата на бъбрек и повърна остатъците от снощното си мляко и фурми. Лекарката го чу как повръща и се приближи.
	— Какво са му сторили на това момиченце? — попита Марк. — Това беше най-ужасното нещо, което някога съм виждал.
	— Превърнали са го в добър материал за женене. — Лекарката не можеше да овладее гнева си. — Девствена и покорна булка. Това се прави в повечето африкански страни и някои от най-изостаналите общности в арабския свят. Обрязали са я. Нарочно са повредили гениталиите й. Най-напред са отрязали изцяло клитора й и малките срамни устни, защото жена, която не може напълно да изпита удоволствие от секса, е по-малко вероятно да кръшне.
	— Но кой го е направил?
	— Вероятно селската акушерка е използвала бръснач, докато майката и сестрите й са я държали здраво. Разбира се, там няма обезболяващи средства. След това са натъркали раната със земя или пепел, за да не кърви. После са я зашили с тръни и връв, както видяхте. Оставят мъничък отвор за урината и менструалната кръв. След това привързват здраво краката един за друг, за да ги обездвижат.
	— Защо й е толкова подут коремът?
	— Пълен е с черна, отвратително миришеща кръв.
	— Но какво става, след като момичето се омъжи?
	— А вие какво мислите? Съпругът й я срязва с кама, а след това тича из цялото село и размахва окървавеното острие, за да покаже, че булката току-що е била дефлорирана. Не е необходимо да ви казвам, че осакатените жени изпитват жестока болка при сношение, а понякога съпругът не я срязва достатъчно, така че когато момичето ражда първото си дете, се сцепва като диня.
	— Всички ли ги… оперират толкова малки?
	— Колкото по-рано е обрязано детето, толкова по-ценна е булката, тъй като онанизмът в детската и юношеската възраст учи на оргазъм.
	Устата на Марк отново се изпълни с жлъчка, той плю в легенчето.
	— Какво искате да направя със снимките?
	— Те могат да накарат Запада да обърне внимание на това, което става тук. — Лекарката свали очилата си с дебели рамки и разтърка уморените си очи. — Бях един от лекарите, които свидетелстваха пред Мисията на ООН, разследваща обрязването на жени в страните от Залива, но докладът ни бе отхвърлен. Както знаете, една снимка казва повече от хиляда думи. Всеки месец виждам случаи като това момиче, а някои са дори по-лоши. — Тя въздъхна. — Но правителството на Сидон, което заявява, че тази практика вече не съществува, няма да може да пренебрегне снимка в американско списание. Натискът на Запада ще накара сидонското правителство да предприеме някакви стъпки.
	— Крал Абдула ли имате предвид? — попита Марк.
	— Не, не крал. Министерството на здравеопазването държи в тайна цялата информация. Смятам, че крият фактите от краля, защото много от прозападните му реформи са непопулярни.
	Марк се изпълни със съчувствие към тази лекарка. Съжалението към народите със злочеста съдба бе движещата сила в живота му. Независимо колко трупове бе снимал, независимо колко от приятелите си бе загубил по бойните полета, състраданието на Марк оставаше все тъй дълбоко, както преди десет години, когато, като юноша с идеали, бе избягал, за да участва в първата война в живота си.
	— Преди да си замина от Сидон, трябва да фотографирам крал Абдула. Ще се опитам да му покажа снимките — каза той.
	Зад очилата на лекарката Марк видя благодарност и надежда.


	С военния хеликоптер Марк видя силуета на Семира, очертан на хоризонта. Опасана с бели укрепени стени, политическата столица на Сидон се възвишаваше, над зелената равнина на брега на единствената река в страната. Докато прелитаха над белите куполи на покривите, Марк видя кралският флаг да се развява от назъбените кули на двореца, който увенчаваше древния град. Въпреки че си седеше в пустинята, майор Халид бе успял да ходатайства където трябва, за да уреди аудиенцията на Марк при крал Абдула — майор Халид искаше да получи всички възможни почести заради откриването на вражеския оръжеен склад, чисто съществуване бе доказано от снимките на Марк.
	Двама адютанти въведоха Марк при крал Абдула. Кралят се надигна иззад богато украсеното си старинно френско писалище.
	— Salaam Alaikum.
	— Alaikum a Salaam.
	Крал Абдула предпочиташе простия традиционен поздрав за мир пред сложните многословни любезности, на които имаше законно право в качеството му на четиринадесети потомствен владетел на страната.
	— Разузнаването ми докладва, че сте били в Източните планини заедно с майор Халид и че сте един от оцелелите след атаката на майора срещу партизаните в Уадн ал Хаса. Дайте да видя фотографиите ви.
	Марк предпочете да не изтъква, че майор Халид няма нищо общо с успеха на операцията. Разтвори папката, разстла още влажните фотографии върху махагоновата маса до стената, подаде лупа на краля и той се приведе над изображенията и внимателно ги заразглежда.
	— Наистина великолепни картини на пустинна война. — Той се взря по-отблизо в снимките на тайния склад на съветско оръжие. — Вие несъмнено сте смел човек, господин Скот. Тъй като всеки недоволен нарича себе си комунист, не можехме да бъдем сигурни, че съществува съветска подривна дейност. Само подозирахме, но нямахме доказателства. Направихте голяма услуга на страната ми. Благодаря ви.
	Марк усети благоприятния момент.
	— Ваше Величество, имам още някои снимки, които бих искал да видите.
	— Разбира се.
	Марк бързо събра фотографиите, които доказваха съветската интервенция в Сидон, и ги замени със снимките на обрязаното дете, обслужвано от сестрите.
	Абдула мълчаливо гледаше безпомощното, трескаво личице и осакатеното телце, след това тихо попита:
	— Кой е извършил това зверство? Кои войници са виновни за това извращение?
	По лицата на двамата адютанти Марк прочете, че знаят за какво става дума, но заблудата на Абдула бе истинска.
	— Ваше Величество, това не е жестокост, извършена от партизаните — обясни Марк, — а резултат от кастрация на това момиченце. Една лекарка в болницата в Динада ме помоли да направя тези снимки.
	Спокойствието на Абдула бе смразяващо. Той отново се отправи с бавни крачки към лъскавия си кожен стол със странични облегалки за главата и помоли Марк да седне и му разкаже за тази варварска практика. Надраска името на лекарката в бележника си и нареди на един от адютантите да извика незабавно министъра на здравеопазването. След това спря черния си свиреп поглед върху другия млад адютант.
	— Знаехте ли за този обичай?
	— Да, Ваше Величество — изпъна се адютантът. — Но той се практикува само от най-необразованите селянки…
	— Деветдесет и пет процента от народа ни е необразован. — Гласът на крал Абдула все още бе спокоен, но погледът му бе гневен. — Защо никога не са ми казвали за това? Има ли някакво обяснение за този обичай?
	— Нищо повече от суеверие, Ваше Величество, — отвърна адютантът, — но мюсюлманските фундаменталисти го одобряват. В светия Коран не се споменава такава практика, но някои от великите учени от миналото считат тази традиция за задължителна.
	— Да ни пази Аллах от злото, което се върши в негово име. — Абдула се извърна към Марк. — Какво ще правите с тези снимки?
	— Ще ги предложа на списание „Тайм“ — незабавно отвърна Марк. — С положителност ще вземат фотографиите на руските оръжия.
	— А тези? — запита Абдула, като посочи изображенията на измъченото дете.
	— И тях ще предложа на „Тайм“, но може и да не ги вземат; прекалено са шокиращи.
	Абдула кимна в знак на съгласие.
	— Съзнавате ли каква е трудността за мен? Мога да заповядам незабавното прекратяване на тази практика и жените ще ме послушат. Преди тридесет години нито една къща не можеше да бъде ремонтирана, никой мъж не можеше да напусне селото без съгласието на краля и обикновените хора ще продължават да се подчиняват безропотно на кралската воля. Проблемът не идва от простите хорица. Проблемът е в това, че ако действам като диктатор, фанатиците ще го използват, за да подстрекават към бунтове. Ако искам да успея да сложа край на този отвратителен обичай, трябва да сторя така, че народът да повярва, че се подчинявам на волята му, а не се опитвам да наложа своята.
	— Значи ви е необходимо западната преса да смени посоката на общественото мнение?
	— А също така и помощта на западните политици, учени и дипломати… Правили ли сте изложба на ваши фотографии в някоя галерия, господин Скот?
	— Да, работя с Анструтер в Ню Йорк.
	— Тогава уредете, моля ви, изложба на тези фотографии. Разбира се, ще платим за нея. Нашият посланик ще се свърже с вас, когато се върнете в Америка.
	Една странична врата се открехна едва-едва. Крал Абдула изви глава. Две неспокойни очи надникнаха иззад вратата, а след това в стаята се вмъкна едно дванадесетгодишно момче. Носеше натруфена малка, бяла военна униформа. Крал Абдула си помисли, че наследникът му трябва да влиза като принц, а не да надзърта зад вратата като слуга.
	— Извини ме за безпокойството, чичо. Мислех, че си свършил.
	Принц Хасан бе чакал два часа пред вратата, разкъсван между любовта и ужаса от чичо си, негов настойник и крал, чийто престол щеше да наследи.


>	3.

	_Ноември 1978_
	— Извинявай, Цимер, би ли отворил вратата? Сигурно камериерката на хотела ми носи роклята.
	Лили както винаги бе във ваната.
	Цимер подаде глава през вратата на банята. Бе режисирал играта на Лили в повечето от най-хубавите й филми, включително „Q“, който я направи световноизвестна звезда.
	— Когато си готова, скъпа, ела да видиш каква малка джунгла ти донесоха току-що.
	— Провери дали някое журналистче не виси по лианите.
	След като новината за скъсването й със Симон Понт обиколи света, Лили бе отново обсадена от фотографи. Цимер си помисли, че за късмет на Лили, слава богу, никой не бе надушил истинската причина за раздялата — просто не успяха.
	Лили влезе с бавни крачки в луксозната гостна. Бе облечена в бяла хавлия, а мократа й коса бе увита в кърпа с прасковен цвят. Внимателно приближи пищния храст орхидеи. От едно извито клонче с неестествено съвършени, сочни бледожълти цветове висеше малка торбичка от изумруденозелено кадифе, завързана с копринен шнур. Лили отвори кесийката и измъкна отвътре малка кутийка за бижута. На слабото ноемврийско слънце заискриха чифт поразително красиви обици със синкавобели диаманти.
	Седнал на дивана с кайсиев цвят до камината, Цимер одобрително цъкна с език.
	— Третото пакетче през тази седмица. Сега вече имаш пълния комплект — подаръкът, който мадам дьо Помпадур е получила по случай тридесетия си рожден ден и който бе продаден на търг миналия месец в Монте Карло. Не може да се отрече, че Спирос се старае.
	— Млъквай, скъпи. — Лили отправи въздушна целувка към дребния строен мъж на дивана и постави червената кутийка на малката масичка за кафе. — Знаеш, че Спирос Стиаркос ме иска само защото бях гадже на брат му; просто още една част от предишната империя на Стиаркос, която трябва да бъде анексирана. — Лили пристегна още повече белия колан около тънкия си кръст. — Освен това, Цимер, няма да ти позволя да ме въвлечеш в една връзка, която ще бъде в центъра на вниманието, но ще ми носи малко удовлетворение, само и само за да подсигуриш финансово следващия си филм.
	— Малко са жените, които ще откажат на някого, който е богат и могъщ като Спирос Стиаркос.
	— Богатството и могъществото му изобщо не ме интересуват. След Симон искам малко спокойствие и тишина. Искам да ме оставят на мира. Не разбираш ли? — Лили седна на другия край на кайсиевия диван и започна да трие косата си с хавлиената кърпа. — Стиаркос е _просто като всеки друг мъж_ за мен, някой, който ме преследва заради нещо, което си е въобразил. Да ме тормози Стиаркос е също като да ме преследват фотографите или някой от онези смахнати, които ми пишат гнусни писъмца. За тях едва ли съм обикновено човешко същество — по-скоро ме считат за някаква сексбогиня. За тях е важно само как _те_ се чувстват. Никога не се замислят за моите чувства или за това, което _аз_ искам.
	— Спирос узна веднага, след като Симон замина за Париж. Просто моментално си опитва късмета, преди на хоризонта да се е появил някой друг.
	— Точно така, Цимер — Лили се наведе и разроши къдравата му пепеляворуса коса. — Аз съм заекът, плячката. Това е кошмарът на живота ми, обратната страна на успеха.
	— Но общо взето е ласкателно, Лили. — Цимер размаха малките си изящни ръце, като я умоляваше да бъде логична. — Ти си жадна за любов, Лили, това е вечният ти проблем и си го имаш открай време. Но не можеш да понасяш мъже, които са _влюбени_ в теб, тъй като си по-интелигентна от _обикновената_ сексбогиня; не искаш да ги хипнотизираш; искаш общуване, а не похот. Искаш любеща топлота, а не изгаряща страст.
	— Точно така. — Лили престана да трие още влажната си коса и я отметна назад. — _До гуша_ ми е дошло от секс. Чарът ми, сексапилът ми или както по дяволите го наричат, ми докарва само неприятности, Цимер.
	— Поне с мен не трябва да се притесняваш по този въпрос, скъпа.
	— Истина е, но всеки път като си подам носа навън, се натъквам на наглите погледи на твоите шовинистични нерези, които смучат бира. Не можеш да си представиш колко ме потиска това. _Ти_ си мислиш, че това е шега. Но понякога се чудя дали някой някога ще ме обича заради самата мен, както ме обичаше Анджелина, а не да се омайва от суперзвездата или пък да ти предлага любов само защото иска нещо от теб. На света има толкова много чукачи на звезди, които искат просто да ме замъкнат в леглото, а след това да офейкат и да се похвалят на приятелите си; толкова много хора, които искат да лансирам триката или велосипедите, които произвеждат; толкова хора, които искат да си вложа парите в техните „съвсем сигурни“ проекти. — Тя се извърна към Цимер и докосна лекичко ръката му. — Затова за мен е толкова важно да установя отношения на обич с майка ми.
	Цимер погледна Лили в блестящите черни очи и въпреки че не бе от притеснителните, си помисли, че тя всъщност не може да обвинява мъжете за въздействието, което има върху тях.
	— И затова ли не можем да те убедим да участваш в този филм? Затова ли си губиш времето, вместо да работиш, и висиш все в Ню Йорк и отхвърляш всички роли, които ти предлагаме със Суифти?
	— Затова.
	— Не искам да те насилвам, Лили, но моля да премислиш. Мистингет е такава чудесна роля — била е Мерилин Монро на двадесетте години, цял Париж е бил влюбен в нея, именно тя е въвела възгласа „О-ла-ла“ в кабаре „Фоли Бержер“, а навсякъде в Европа са се възхищавали на краката й.
	„А най-прекрасни от всички са твоите“ — помисли си той, но благоразумно не го изрече на глас.
	— „Най-красивите крака в професията“ ще бъде най-прочутият мюзикъл на годината — продължи Цимер. — Блясък! Великолепие! Мрежести чорапи! Танцьорки! Пайети! Пера! Освен това се мъчим да хванем Ричард Гиър да играе младия Морис Шевалие.
	— Като те слушам, ми се струва, че си превишил бюджета още преди да си започнал да снимаш. — Лили бързо пусна диамантените обици обратно в алената кутийка и я хвърли към Цимер, който я хвана с една ръка.
	— В хотелския сейф ли?
	— Ако вече имаме целия комплект, довечера ще върна всичко на Спирос.
	— Божичко, как мразя жени, които са прекалено непорочни, за да приемат бижута. Защо излизаш с него довечера, след като не искаш да имате нищо общо?
	— Искам да му откажа учтиво.


	Лили и Стиаркос седяха неподвижно в ложата. Почти не си говореха. На сцената долу принц Албрехт танцуваше с отмъстителните духове на девойки, изоставени пред жертвения олтар.
	— Защо поиска да говорим тук? — изсъска Стиаркос.
	— Защото — отвърна спокойно Лили, — не искам да говорим пред хората, а насаме.
	Всъщност искаше да бъде на сигурно място. Нямаше желание да бъде отведена навътре в морето, отвлечена от бял ролс-ройс в Гринич, щат Кънектикът или пък на частния остров на Спирос и да бъде „обработвана“ непрекъснато в продължение на пет дни.
	— Спирос, поласкана съм от вниманието ти, но отговорът ми е „не“. Съжалявам.
	Гласът на Лили изразяваше подобаващо за случая разкаяние. На сцената облечените в бял тюл балерини се приближаваха неумолимо към принц Албрехт, а розовите им пантофки танцуваха леко над светото място на обгърнатото в мъгла гробище.
	— Много си щедър към мен, Спирос, но не мога да приема от теб тези красиви бижута.
	— Не ми благодари, Лили. Искам да ти дам всичко, което желаеш.
	Докосна нежната й ръка със сбръчканата си лапа и Лили си помисли, че едва ли има някой, на когото да му стане приятно от това.
	Под тях неверният принц Албрехт рухна пред яростната атака на призрачните невести. Два сантиметра пепел от пура падна на аления килим на ложата.
	— Предпазлив човек съм, както знаеш, Лили, и обмислям всичките си решения. Няма ли нещо, което мога да ти дам и което може да те убеди?
	Принц Албрехт залитна, но за Лили епизодът бе приключил и тя се надяваше да се измъкне.
	— Колко пъти трябва да ти кажа, Спирос? — гневно изсъска Лили. — Искам само да ме оставиш на мира. Когато завися от някой мъж, се страхувам, че няма да мога да вземам самостоятелни решения. Затова искам да започна всичко отначало и то сама.
	— Ама че глупости! Всички жени обичат да се правят на недостъпни, за да получат това, което искат. Ако не искаш да се виждаш с мен, значи има друг мъж.
	Лили поклати разочаровано глава.
	— Вие мъжете не можете да повярвате, че когато една жена каже „не“, то тя наистина казва „не“. — Наведе се към него. — Няма друг в живота ми. Сама съм. Не разбираш ли, че в момента не знам коя съм, какво искам или какво мога да направя? Намерих майка си, положих началото на новата си самоличност и искам да ме оставят на мира, за да открия и останалото. Това е всичко. Затова искам да не ме закачат.
	— Да не те закачат? Може би за двадесет и четири часа?
	Стиаркос гневно смачка пурата си в белите хризантеми на парапета на ложата.


	В белия ролс-ройс на Стиаркос, Лили си мислеше, че Спирос е алчно старо влечуго. Чудно, че двама братя можеха да си приличат толкова много, а в същото време да са толкова различни. Спирос имаше същите блестящи черни продълговати очи като Джо и същата жестока, безкомпромисна търговска проницателност, но му липсваше чарът и жизнеността на починалия му брат. И точно в този момент в смълчаното тапицирано купе Лили усети, че Спирос се кани да се хвърли върху нея, и че всъщност тя се намира в луксозен, тапициран в бяла свинска кожа затвор. Лили изпадна в паника — спомни си, че когато някой гръцки корабовладелец се запознаел с някоя жена и тя му харесала, искал незабавно да се люби с нея. Спирос бе груб, невъзпитан и мускулест. Направо посегна към гърдите й, разкъса роклята й от бял избродиран воал. Дребните перли се пръснаха по килима. Късите му дебели ръце я опипваха. Лили хвърли ужасен поглед към шофьора в огледалото за обратно виждане. Никаква надежда. Успя да отблъсне Спирос.
	— Няма нужда да те изнасилвам — промърмори той. — Сама ще откриеш, че ще ми принадлежиш. Ще се грижа по-добре за теб, отколкото Джо. Когато брат ми почина, те остави без пукната пара, нали? Но аз ще ти дам всичко, което поискаш, Лили. Мястото ти е на яхтата ми „Персефона“, без грижа за каквото и да било, освен за това как да си похарчиш парите.
	Отново хвана гърдите й и този път Лили не се възпротиви. Разбра, че ако продължава да се дърпа, той може и да я изнасили. Не, единствената й мисъл бе да се измъкне от ролса.
	— Спирос, можеш или да ме накараш насила, или да ми дадеш време. Сега не е… подходящ ден от месеца.
	Немигащият му като на костенурка поглед потърси очите й. Лили вдигна към устните му свежото си като цвете лице и с мъка изтърпя прегръдката му до хотел „Пиер“.
	Обля я пот на облекчение, докато крачеше по дългия кремав коридор, увила наметката си от чинчила около съсипаната шифонена рокля. Пред асансьора се спря, след това се обърна кръгом и се доближи до рецепцията. Връчи на нощния отговорник алените кутийки за бижута.
	— Моля, бихте ли предали по сигурен начин тези неща на лейди Суон в хотел „Алгонкуин“?
	Нищо нямаше да ядоса толкова силно Спирос, отколкото даването на диамантените му подкупи за благотворителни цели.
	Лили стоеше гневна и гола в покритата с огледала баня и разглеждаше гърдите си. Драскотините вече започваха да личат. Спомни си как тялото й бе съзряло рано, на дванадесет години, как се притесняваше, когато гърдите й започнаха да набъбват. Младите момичета винаги се безпокоят за растящия си бюст — мислят си, че е или прекалено голям, или прекалено малък, или пък много нисък; но какъвто и да бе, привличаше вниманието. Лили си спомни как мразеше новия интерес, с който я гледаха непознатите мъже, които киснеха по ъглите на бедняшкото предградие на Париж, където бе израсла. Дори приемният й баща, господин Сардо, бе оглеждал крадешком тялото й иззад строгото си чиновническо пенсне, докато Лили се занимаваше с домакинската работа всеки ден след училище.
	От шестгодишната й възраст съществуването на Лили бе водовъртеж от беди, низходяща спирала от страдания, върху която тя нямаше власт. Лили бе една от жертвите на живота, докато не се научи да използва силата на тялото си, властта на тези щръкнали гърди.
	Веднъж бе запитала Стиаркос защо мъжете реагират автоматично, както когато ги чукат по коляното. Дори когато разговаряха с нея, мъжете безпомощно се втренчваха в гърдите й, а не в лицето й. Какво пък толкова завладяващо имаше в тези две половинкилограмови парчета плът?
	Джо се бе засмял и бе отвърнал:
	— Никога не съм мислил за това. — След това бе добавил замислено: — Хубавото на гърдите им е, че _се полюшват_, освен това подскачат, трепкат и на човек просто му се иска _да ги сграбчи_. Не мога да ти кажа защо. Това е инстинктивна реакция, просто похот.
	— Но защо? Когато една жена види в далечината група работници, знае, че щом наближи, ще я гледат с изцъклени очи, все едно гледат подскачането на тенис топките на Уимбълдън, докато отмине. Защо?
	Джо бе отвърнал:
	— Наистина не мога да ти обясня. Мъжът не може да контролира тези си чувства. Но ако една жена не носи сутиен и можеш да видиш как зърната на гърдите й подскачат нагоре-надолу или пък е облечена в толкова тесни дрехи, че имаш чувството, че гърдите й ще ги пръснат, тогава мъжът получава впечатлението, че между двамата съществува тайно споразумение, защото му се иска да ги докосне, а знае, че не може, но освен това знае, че на тази непозната жена й е напълно ясно какво изпитва мъжът.
	— Ама че безочливо предположение! Е, добре, де, поклащат се. Но и желето се тресе, но мъжете не се изцъклят, като го видят.
	— За мъжа гърдите на жената са нещо скрито, тайнствено, забранено. А това леко, ритмично движение е и намек, и обещание за сексуалността на тази жена. Гърдите изпращат тайно, чувствено послание на жената към мъжа.
	— Глупости! — каза Лили. — И това е причината за всички неприятности. Няма никакво послание. Когато жената не се люби, гърдите само й пречат, когато се занимава със спорт или просто иска да изглежда елегантна, защото дрехите висят по-добре на плоско тяло. Така мислят жените за гърдите си. Те просто са част от тялото им, така както коленете. Това, че имам гърди, не означава, че обещавам някому нещо!
	— Може и да си права, но на мъжете така им се струва.
	— Това е само извинение за лошото им държане — изсумтя Лили. — „Тя сама си го изпроси“ — нали обикновено така казват мъжете, като прехвърлят върху жената отговорността за това, че те самите чувстват такова влечение. Жената обича мъжете да й се възхищават и да я привличат — но само тези, които сама си избере.


	Беше типично откриване на малка изложба в Ню Йорк. Стиснали здраво чаши с бяло вино, интелектуалните, облечени в джинси, и интелектуалките, докарани в роби от „Марта Грахам“ или черни рокли, стояха с гръб към драматичните образи от сидонските бойни полета и клюкарстваха за собственика на галерията, другите критици и оперната певица Бевърли Хилс. Марк Скот каза по-малко неща, отколкото обикновено, докато Анструтер го водеше от критика на „Вилидж Войс“ до критика на „Ню Йорк Таймс“, след това се обърна към дребна руса жена, която с истинско внимание разглеждаше фотографиите през огромните си очила с рамка от костенуркова черупка.
	— Тези снимки с момиченцето са наистина шокиращи — каза Джуди. — Бих искала да обсъдим какво можем да направим по този въпрос във „Виърв!“. Харесват ми и другите ви работи. Не мога да използвам военни снимки, но бих искала да видя всичко, което имате. А също и да ги покажа на нашия художествен редактор.
	Някакъв мъж се изправи внезапно до нея. Бе висок, мускулест, мургав, с груби черти и изражение, което се менеше от загрижено до заплашително.
	— Всичко ли е наред, Джуди?
	— Да, Тони, всичко е както трябва. Би ли ми донесъл палтото, ако обичаш?
	Джуди отново се извърна към Марк.
	— Тони просто ме пази и понякога прекалява с усърдието си. Смята, че работя твърде много и че другите ме използват. Страхувам се, че става особено покровителствен, когато ме види да говоря с някой красив млад мъж.
	— Нека тогава поговорим някъде, където Тони не може да ни види. Какво ще кажете да вечеряме заедно?
	Ежедневните часове по аеробика, които Тони провеждаше във „Виърв!“, моментално станаха популярни и Джуди свикна да кани приятелките си да правят заедно упражнения, вместо да ги води на обяд.
	Докато тя разказваше на Пейган за новия си приятел, военния фотограф, Лили намъкна няколко чифта мръсни калци, целите на дупки.
	— Цимер ги нарича „бежанските дрипи“ — засмя се тя, докато нагласяше плетените пластове върху черния си клин, а след това се наклони стремително напред, за да завърже гуменките си, с добре тренираната гъвкавост на фигура, нарисувана от Дега.
	Пейган можеше безпристрастно да се възхищава на красотата на стройната млада жена. Винаги се бе отнасяла с весело безгрижие към външността си до момента, когато бе срещнала Кристофър.
	След четиридесетминутни упражнения Пейган се бе зачервила от усилията и с мъка си поемаше дъх. От двете й страни Джуди и Лили сякаш изобщо не се бяха изпотили.
	— Слава богу, че в края на месеца си отивам вкъщи, защото ако продължа с това, то ще ме довърши — задъхано изрече Пейган.
	Лъщящите мускули на Тони изпъкваха още повече в белите сатенени гащета и бялата тениска с навити ръкави. Мишците му се издуваха, свиваха, трептяха и играеха, докато показваше следващото упражнение пред огледалата, с които специално за аеробиката бе покрита една от стените на заседателната зала на „Виърв!“.
	— Това упражнение развива гъвкавостта. — Тони започна да го демонстрира. — Разкрачен стоеж, пръстите на краката гледат напред. Приклекнете, раменете отпуснати и наведени напред. Не си изпъчвай гръдния кош, Пейган. Сега движете хълбоците си напред, надясно, назад, наляво. Въртете ханшовете си, като описвате кръг. Не мърдайте някоя друга част от тялото си.
	Съсредоточен, с безизразно лице, Тони въртеше задника си.
	Някой се изхили:
	— Добре го даваш, Тони.
	Тони спря.
	— Не е смешно. Това е основно движение от джазовия балет и го използват и в много други училища по танци. — После добави навъсено. — Дори и класическите източни танцьорки на гьобеци го изпълняват.
	Пейган го прекъсна, без да се замисли.
	— Не е вярно, Тони. Танцьорките на гьобеци не се друсат и въртят, това са твърде груби движения. Те просто… вибрират от главата до петите.
	Тони не обичаше да му се противоречи.
	— Никое момиче не може да стане кралска фаворитка, ако не може да си тресе задника, а ако не си прави упражненията, главната държанка на харема я шиба с камшик.
	Пейган продължи да упорства.
	— Не знам къде си учил източна философия, но не си я разбрал както трябва. Главна държанка изобщо не съществува. Един истински харем се управлява от майката на краля и главния евнух, а жените изобщо не могат да бъдат бити, защото кралската кръв никога не бива да бъде проливана. Обичайно са удушвали непокорните жени с копринен шнур.
	На Джуди не й се искаше да дразни не особено умния преподавател по гимнастика.
	— Хайде, стига — нареди тя. — Нека преминем към упражненията за вътрешната страна на бедрата и да прекратим тези глупави спорове.
	Момичетата изстенаха и започнаха да се изтягат на пода. Като се проснаха на дунапренените матраци, Джуди промърмори на Пейган.
	— Ако не са педита, са побъркани на тема „здравословно хранене“. Ако не са роботи от бизнес училището в Харвард, са с неправилна представа за източната философия. Понякога си мисля, че Марк Скот е единственият хубав мъж в Ню Йорк. Меко казано.


	По-късно в съблекалнята Джуди смъмри Пейган.
	— Чуй сега, Тони не е имал предимствата на произхода и образованието ти. Така че не е хубаво да го дразниш. Може да е само учител по гимнастика, но като такъв е направо великолепен и не искам да го изгубя.
	— _Бил_ е само учител. — Пейган смъкна черното трико, което правеше краката й да изглеждат десет сантиметра по-дълги, а ханша й — пет сантиметра по-тесен. — Даваш ли си сметка, Джуди, че Тони се превръща в твоя сянка?
	— Може би е малко прекалено привързан, но това е, защото е бил боклукчия, стражар в арестантски участък, чистач в метрото. Просто е благодарен, че работи в привлекателна чиста служба, сред толкова привлекателни, чисти жени, които го оценяват по достойнство. — Джуди внимателно приглади кафявото си копринено боди. — Тони ми е от голяма полза, много е силен и гори от желание да изпълнява най-различни мои поръчения, които изобщо не спадат към служебните задължения на когото и да било. Трогателно ми е предан просто защото му дадох този шанс. Всъщност почти ми е станал…
	— … Проклет личен бодигард — изсумтя Пейган.
	— Толкова ли е лошо, като знаем какво е сега положението в Манхатън? — Джуди се погледна в огледалото. — Всъщност, ако се превръща в нещо, то е в мой шофьор. Никога не съм съзнавала колко полезен може да е един шофьор, докато не се появи Тони.
	— Шофьорите са от полза, но понякога могат да бъдат ужасно досадни — възрази Пейган, докато намъкваше черните си прозрачни чорапогащи. — Никога не са си на мястото, когато наистина ти трябват, тоест късно вечер и в края на седмицата; винаги трябва да се грижиш да са добре нахранени, а те често са нацупени. Единственият начин да си осигуриш наистина ефикасен транспорт, е да имаш трима шофьори и всеки да е на смяна по осем часа. Направо ще е върхът, ти казвам.
	Пейган замълча. Спомни си какво й бе казал веднъж дядо й, след като неохотно бе уволнил шофьора си за кражба. Дядо й бе обърнал внимание, че пътниците често забравят да вдигнат стъклената преграда между предната и задната седалка и шофьорът съответно научава всичко за живота на работодателя си, защото тези, които се возят отзад, не се сещат, че шофьорът е човек, а не анонимен, автоматичен робот или пък неодушевен чарк като кранчето на чешмата. Пейган си спомни, че според дядо й шофьорът носел две опасни оръжия — ушите си.
	— Внимавай — каза Пейган на Джуди.


	Джуди вдигна глава над отрупаното си бюро и скочи, сияеща от радостна изненада.
	— Марк! Очаквах те най-рано тази вечер. Имам съвещание след десет минути.
	Той замълча, погледна четирите телефона на бюрото й, вдигна слушалката на най-близкия и каза:
	— Съвещанието може да започне и без теб, нали?
	Джуди се поколеба. Марк мина зад нея и тя усети как сложи дясната си ръка на кръста й и я притисна към оръфания си сиво-кафяв пуловер. Пое слушалката от него.
	— Кажи на Том да започва съвещанието без мен, Анет.
	— Госпожице Джордан, Лос Анжелос на телефона.
	Джуди сложи ръка на микрофона и отправи твърд поглед към Марк.
	— Само десет минути, съгласен ли си?
	Той седна на белия кожен стол пред бюрото й и Джуди прехвърли вниманието си върху телефона.
	— Суифти? Здрасти, как си? По отношение на договора за 1979 година имам да изясня няколко неща с теб, преди да го приемем окончателно. — Притегли една тежка папка към себе си.
	Точно след десет минути Джуди продължаваше да обсъжда подточки от клаузите, но изведнъж усети силни тънки пръсти да се плъзгат бавно по вътрешната част на бедрата й, като милваха нежната като цветен листец кожа. После полазиха бавно нагоре, към изящните заоблености на ханша й, обвити в кафява дантела. Джуди стисна бедрата си, за да ги обезсърчи. Пръстите не се разколебаха. Вместо това разтвориха бедрата й, като ги натискаха толкова силно, че почти й причиняваха болка, после продължиха да галят бялата кожа, като неумолимо се придвижваха нагоре, после две твърди гладки длани обхванаха като в калъп закръглените полукълба на Джуди и лекичко ги стиснаха, като се наслаждаваха на твърдостта на плътта им в копринена обвивка.
	„Върви по дяволите, Марк, и ти, и красивите ти ръце!“ — ругаеше го наум Джуди, докато стоеше до бюрото си и се мъчеше да разбере сложния въпрос, който служителят й обясняваше по телефона. Точно сега имаше толкова важни неща да обмисля и пак се зачуди, малко цинично, дали желанието на Марк да се любят в кабинета й не бе начин да покаже неприязънта си към кариерата, която, както бе обяснила на този нечакан, вълнуващ мъж в живота й, винаги щеше да бъде голямата й любов.
	Когато се наведе да запише още нещо, един прокрадващ се пръст проследи очертанието на ханша й, продължи движението между краката й, като предаваше милувката през преградата от коприна и дантела. Докосванията му, леки като крилца на пеперуда, лизваха като пламъчета краката й. По-голямата част от съзнанието на Джуди бе насочена върху тази част на тялото й, която той сега милваше, но тя се напрягаше да задържи мисълта си върху договора за представителство. Почувства крайчеца на пръстите на Марк да отместват внимателно прозрачната тъкан и да се вмъкват между влажните й срамни устни. После Марк коленичи зад нея и топлата му влажна уста зацелува вътрешната част на бедрата й, отначало леко, после все по-жадно, а пръстите му се плъзгаха все по-дълбоко в нея. Разтвори по-широко бедрата й и тя покорно се люшна под докосванията му, неспособна да овладее треперенето на коленете си.
	— Марк — прошепна гневно тя с ръка върху слушалката, — скъпи, това е важно! Трябва да го свърша.
	Джуди се опита да се съсредоточи върху междуградския разговор. Марк отново захапа бедрото й и каза:
	— Знам, че трябва да го свършиш, скъпа Джуди. Просто карай нататък и прави, каквото имаш да правиш, а аз ще си върша моята работа.
	Изправи се зад нея, обгърна я с ръце, разкопча роклята й и една по една измъкна ръцете й от нея. Роклята падна на пода. Марк притисна тялото си към гърба на Джуди и тя усети, че той е гол и настойчив. Ръцете му бързо пробягаха под фината кафява коприна и обхванаха малките й гърди, после той бавно проникна в нея, докато тя се опитваше да драсне нещо върху бележника на бюрото си. Марк притегли тялото й към своето; въртеше малките, твърди зърна на гърдите й с върховете на пръстите си; бедрата й бяха притиснати в бюрото й, така че не можеше да избяга от него, а телефонът продължаваше да говори в лявото й ухо, докато Марк започна лекичко да гризе дясното. По дяволите, трябваше да чуе мнението на Суифти!
	Купчината сиво-кафяви дрехи на Марк, която лежеше на пода, смърдеше на застояла пот и тютюнев дим, но тялото му излъчваше топлина и миризма на мускус и тя го усещаше да се движи леко в нея, докато бедрата му със силни тласъци се удряха в задника и.
	Не можеше повече да се съсредоточава и на другия край на телефона висеше въпросително мълчание.
	— Суифти, мога ли да прегледам папката още веднъж и да ти се обадя? — запита с отпаднал глас Джуди, когато ръката на Марк се плъзна от гърдите й по малката извивка под корема й, за да се пъхне отново между краката й.
	— Добре де, Марк, печелиш!
	Тя изпусна слушалката, извърна се, протегна нагоре двете си ръце и потърси напуканите от слънцето устни на Марк. Двамата паднаха назад на стола й.
	— Негодник такъв, ще ме уволнят заради теб! — изкикоти се тя.
	— Ама че си лъжкиня! — Той все още бе твърд и настойчив в тялото й, дясната му ръка все още притискаше гърдите й. — Директорите знаят, че правиш собствени проучвания.
	Целуна я жадно, като всмука розовия й език в устата си, и събори купчина документи от бюрото, последва ги водопад коректури от следващия брой на списанието и входящата поща.
	После взеха заедно душ в сребристата баня към кабинета й. Водата струеше по мускулестия му кафяв гръб и бялото й тяло. В предната канцелария секретарките си размениха по една широка усмивка. След като десет години бе търпяла този измамник и наперено нищожество Грифин, шефката им заслужаваше малко забавление.


>	4.

	_2 декември 1978_
	Джуди забоде корицата на декемврийския брой на „Виърв!“ на стената на кабинета си. Последната от дългата поредица лъскави триумфи бе снимката на Лили и Джуди. Джуди бе облечена в семпла сребристосиня копринена рокля с висока яка, а Лили носеше свежа бяла рокля от пике с ниско квадратно деколте, тесен корсаж, огромни буфан ръкави и набрана пола. Въпреки че се държаха за ръце, изглеждаха различни. Между тях съществуваше интимност, която бе едновременно и естествена, и особена. „Как може фотоапаратът да улови нещо, което ние самите едва ли подозираме! — чудеше се Джуди, като отстъпи назад, за да разгледа хипнотичната снимка на майка и дъщеря. — Към Лили съм по-привързана и любяща, отколкото съм била някога към когото и да било. Тя е единствената ми жива кръвна роднина и в същото време е чужд човек, почти същество от друга планета.“
	Лили влезе в кабинета на Джуди. Бе облечена в същата бяла рокля от пике, в която приличаше на испанска инфанта. Бе нелепа дреха за утро в Манхатън в края на ноември, но пък щеше да се откроява великолепно върху едноцветните снимки на страниците на вестникарска хартия. Ако искате да изпъквате както трябва на такава снимка, винаги носете бяло или черно, или райета, за максимален ефект.
	— Нервна ли си, Лили? — попита Джуди.
	Лили сви рамене.
	— Просто още една пресконференция. Каквото и да кажем, ще бъде записано, изопачено по невероятен начин и използвано като доказателство срещу нас.
	— Все още смятам, че Кейт взе правилно решение. — Джуди си спомни как Кейт тъпчеше бельото си в доста използвания си куфар „Вюитон“ и й даваше съвети.
	— Най-доброто, което можеш да сториш, за да премахнеш напрежението от ситуацията, е да дадеш пресконференция непосредствено преди декемврийския брой на „Виърв!“ да се появи по будките. Дайте на вестниците добри възможности да пишат за историята и тогава няма и да помислят да купуват от „папараците“, а и те ще ви оставят на мира.
	Лили прекоси стаята и свенливо целуна майка си по бузата — никога не се бяха целували по устата.
	— Искам да ти дам нещо — каза Джуди, издърпа чекмеджето на бюрото си и извади малка снимка в сребърна рамка. Бе черно-бяла, много омачкана и неясна, изобразяваща засмян младеж с вълнена шапка с пискюл, размахал заплашително бамбукова щека.
	— Това е Ник — каза Джуди, — баща ти. — Протегна към Лили двете си подобни на лапички ръце. На средния пръст на всяка една имаше златна халка с монтирана мъничка коралова розова пъпка. — Ник ни подари тези пръстени, когато се разделяхме. Каза ми, че трябва да ми напомнят, че винаги мога да разчитам на него. Оттогава ги нося непрекъснато. Сега искам да ти дам единия, Лили, за да знаеш, че винаги можеш да разчиташ на мен.
	— Вече разчитам на теб — каза Лили, докато Джуди пъхаше пръстена на тънкия й пръст. — Максин бе толкова мила. А Пейган и Кейт толкова ме подкрепиха в историята със Симон. Това ми помогна да преодолея унижението и болката. — Поколеба се за миг, после продължи. — Никога не съм имала приятелка и никога не съм изпитвала такова безусловно приемане и мълчалива обич.
	Някой изкрещя в коридора и след миг Пейган връхлетя в стаята.
	— За бога, Джуди, охраната в тази сграда е просто смешна! Един нахалник току-що ми провери чантата!
	— Сядай, глупава англичанко. Лили тъкмо ми разказваше колко много се обичаме дори и без думи.
	Пейган се хвърли на кремавия диван в стил „ар деко“, а Лили каза:
	— Имам чувството, че ми трябва женска подкрепа, за да се науча да живея самостоятелно. След Симон реших, че трябва да живея сама и да стъпя на собствените си крака, иначе никога няма да узная на какво съм способна и никога няма да опозная себе си както трябва. — Погледна безкрайните анонимни редици прозорци на стената на отсрещната сграда. — Все още не зная точно коя съм и се уморих да разчитам, че любовта ще придаде някакъв смисъл на живота ми.
	Джуди я погледна от другия край на стаята.
	— Търсенето на самоличност е пътуване, което всеки трябва да предприеме.
	— Спестете ми психобрътвежите. — Пейган вдигна червените си кожени ботуши на дивана.
	— Минаването през изпитания толкова бързо изковава самоличността ти, че просто нямаш време да забележиш кога е станало. — Джуди се отправи към вратата.
	— Не мисля, че ние двете с Лили бихме се съгласили с това — спокойно каза Пейган. — Изпитанията почти ни смазаха. Но нали затова са приятелите — да дадат по едно рамо.


	Приемната на „Виърв!“ бе претъпкана с блъскащи се фотографи. Журналистите изстрелваха въпросите си като картечници:
	— Как се чувствате като майка, Джуди?
	— Гледали ли сте филмите на Лили?
	— Какво мислите за снимките по календарите?
	— Кой е бащата на Лили? — Този внезапен въпрос дойде от девойчето от „Ню Йорк Пост“.
	— Бащата на Лили бе английски студент, с когото се запознах в Швейцария — отвърна без запъване Джуди.
	Пейган се взря в тавана. Без съмнение Джуди имаше основателна причина за тази лъжа, но не беше моментът да я пита за това.
	— Тази Лили е само цици и дупе — изрече гръмогласно през рамо оплешивяващ фотограф, който мина покрай Пейган, пробивайки си с лакти път към изхода. — От тези младички секс символи изобщо не ми става. На майката по` съм й навит. Сигурно вече е чукнала петдесетака, ама още е супер.
	— Госпожица Джордан е на четиридесет и пет години — бързо се обади момичето от рекламния отдел на „Виърв!“.
	— Айде, бе, стига с тия малолетни булки.
	Когато журналистите я зарязаха и се скупчиха около Лили, Джуди усети първата болка от нагаждането към новата си роля на майка.
	— Наистина ли всичко е свършено между вас и Симон Понт?
	— Ще се жените ли със Спирос Стиаркос?
	— Вярно ли е това, което казахте за сенатора Ръскинтон?
	— Вярно ли е, че сте бременна?
	— Вярно ли е, че сте смъртоносно болна от рак на гърдата?
	Лили ту се усмихваше, ту приемаше печален вид, обръщаше се наляво-надясно и ту кръстосваше, ту разкръстосваше крака, тъй като след като ги бяха снимали заедно с Джуди, сега всеки фотограф настояваше за специална снимка за изданието си.
	— Да ме пита човек защо дойдох — обърна се със смях Пейган към Том. — На никого не му е до мен или до помощите за Раковия институт, които ми обеща Лили.
	Джуди ги слушаше. И внезапно зърна отражението си в богато украсеното огледало. „Чукнала съм петдесетака“ — безрадостно си помисли тя. „Значи така, а? В един момент ставаш майка, а в следващия трябва да приемеш, че животът е отлетял — ей така, без да усетиш. Още утре хвърлям тази досадна рокля. Никой няма право да ме отписва само защото имам красива дъщеря.“


	Декемврийският брой на „Виърв!“ буквално се разграби.
	На следващия ден Том Шуорц, Джуди и юрисконсултът на списанието се събраха в тапицираната със сив велур заседателна зала на Грифин.
	Грифин потърка носа си с левия показалец.
	— Вярно ли е, или не? — попита той и хвърли призовката обратно на адвоката.
	— Това е без значение — отвърна адвокатът. — Истината не става за защита в дело като това. Искът на сенатора Ръскинтон е за злонамерена клевета.
	Джуди се облегна в тапицирания си със сив велур въртящ се стол.
	— Аз лично не смятам, че трябва да се безпокоим. И преди това сме получавали призовки. Такива неща стават всеки ден.
	Грифин впери поглед в адвоката.
	— Каква е същността на твърдението?
	— В историята за живота си, публикувана във „Виърв!“, Лили заявява, че сенаторът Ръскинтон се е опитал да я изнасили, когато са били на гости в имението на дукесата на Сантигоста в Испания.
	Грифин бе озадачен. Том се наведе към него.
	— Цитира се Лили, която казала, че той изглеждал като грозна стара костенурка и се държал като стар пръч, натъпкан с наркотици.
	Джуди се ухили.
	— Ами той _наистина_ прилича на костенурка, а пък всяка проститутка във Вашингтон знае, че е стар пръч. Читателките ни си умират от удоволствие, когато тези лицемерни мижитурки си получат заслуженото.
	— Не сме ли защитени от първата поправка към Конституцията*? — попита Грифин.
	[* Който забранява приемането на закони, ограничаващи свободата на словото или на печата. В сила от 15.12.1791 г. — Б.пр.]
	Адвокатът се изкашля.
	— Не и в този случай, защото в иска си сенаторът обвинява в злонамереност госпожа Джордан. С една дума, той твърди, че списание „Виърв!“ го подлага на непрекъснати атаки заради възраженията в родния му щат срещу законите за равнопоставеност на жените.
	— Той наистина се е опълчил против тях и ние, разбира се, сме писали за това и с основание сме го критикували — потвърди Джуди.
	— Какво обезщетение иска? — попита Грифин.
	— Шестдесет милиона долара, което значи около пет, но точно в този момент и те са достатъчни да изкарат списанието от бизнеса. За нещастие сега сме много уязвими финансово.
	Грифин измъкна бележника си, подвързан с кожа от алигатор, и започна бързо да пише нещо.
	— Не мога да повярвам, че този развратен стар сенатор може да ни подхлъзне така, че да банкрутираме, въпреки че казваме _истината_, само защото _той_ пък има хитър адвокат — избухна Джуди.
	— Джуди, прекрасно знаеш, че законите са направени не за да защитават истината и справедливостта — раздразни се Грифин от наивността й, — а за да се спазват някои правила.
	— Може би, ако го уличим в измама, цялата работа ще се размине — предположи Том.
	— Сенаторът Ръскинтон е мой добър приятел във Вашингтон — изрече бавно Грифин. — Предполагам, че Лили ще поддържа историята си.
	— Разбира се — каза Джуди и погледна сериозните лица около себе си. Но в следващия момент вече не беше сигурна.


	След два дни Джуди крачеше бързо по Петдесет и седма улица към канцеларията на Грифин. Странно защо бе поискал да се срещнат там, при положение че същия ден щяха да вечерят заедно. Да не би пък Грифин изобщо да си е бил странен, а пък тя да го е гледала през розови очила, чудеше се тя, докато чакаше да се смени светофарът на Медисън авеню. Да не би пък това да беше типично мъжка реакция, предизвикана от отказа й? След като цели десет години и то поне веднъж месечно й бе обяснявал защо няма да се ожени за нея, Грифин се слиса, ядоса, помрачня, когато Джуди кротко му обясни защо _тя_ не иска да се омъжи за него.


	От този момент нататък Грифин се държеше странно, особено по отношение на Лили, чието име никога не споменаваше и която неизменно наричаше със сарказъм „дъщеря ти“. Казваше например:
	— Разбрах, че оня педал, гаджето на дъщеря ти, е заминал.
	На Джуди й беше ясно, че ако в живота й не съществуваше новата, все още тайна вълнуваща връзка, Грифин щеше да я разиграва както обикновено и да я кара да се чуди какво пак е сгрешила. А сега, след всеки път, когато се виждаше с Марк, тя все по-малко се засягаше, когато Грифин отлагаше някоя среща с нея в последната минута; всеки път, когато Марк се засмиваше, тя по-лесно приемаше случаите, в които Грифин избягваше да дава мнение — понякога Джуди се чудеше дали Грифин изобщо би се обвързал с него, дори и с някоя среща, да не говорим за обещание да я обича и почита цял живот. Единственото общо между двамата бе всеотдайността в работата, но докато Грифин никога не я забравяше, то Марк изглеждаше не само готов, а горящ от желание да отдаде цялото си внимание на Джуди, когато бяха заедно. А това, което на Джуди й харесваше най-много, бе, че вече не зависеше от навика на Грифин да изневерява на жена си и чувството й за свобода растеше. Затова и изобщо не изпитваше вина за прекрасните седмици, прекарани с Марк. Е, поне не много голяма вина или дори не достатъчна, за да спре да се вижда с него, да го прегръща и да усеща желанието му да й отвръща с милувки. Джуди загърна плътно палтото си — май беше време да сложи новото, от кожа на рис. Усети лютивата миризма на дим от количката за печени кестени на ъгъла на Пета улица.
	За изненада на Джуди в кабинета на Грифин имаше двама адвокати.
	След дълго предисловие за общия имидж на издателската си империя и редакционната политика на „Виърв!“ Грифин замълча и избягна погледа на Джуди, а един от адвокатите се наведе към нея.
	— Следователно, Джуди, ще разберете правилно нежеланието ни тези два концерна да продължават да бъдат свързани и предвид отдавнашните връзки на „Орбит Пъблишинг“ със сенатора Ръскинтон…
	— Какви отдавнашни отношения имате предвид? — избухна Джуди.
	— Естествено ние не желаем да рекламираме връзките си във Вашингтон, но би трябвало да знаете, че сенаторът е уведомен за нашето положение във връзка с квотите за внос на целулоза.
	Джуди разбра, че наистина би трябвало да е направила връзката, а също така, че въздействието от историята на Лили нямаше да бъде по-малко, ако бе изпуснала злополучните изречения за сенатора Ръскинтон.
	— Предвид желанието на „Орбит“ да се дистанцира от този проблем, се реши неговите петдесет процента участие да бъдат продадени на компанията „Криейтив Мегъзинс“.
	— На каква цена? — очите на Джуди блеснаха като стомана зад очилата с рамки от черупка на костенурка — бе разбрала, че Грифин е решил да я оскубе по най-елегантен начин — така както си седеше в този тапициран със сив велур хубав кабинет в центъра на града.
	— Два пункта и десет стотни. С десет над пазарната цена.
	— Можем да ви предложим два и двадесет. — Джуди и Том притежаваха общо двадесет и четири процента от акциите на „Виърв!“, а Кейт — два.


	— Джуди, два и тридесет е безумна цена — заяви Том с опита си от играта на борсата. — Не се прави на глупачка заради този мошеник. — Той се облегна на стола си. — Божичко, как ми се иска Кейт да беше тук, та да те вразуми. Разбира се, че миналата година имахме чудесна печалба, но тя не е на куп, от който можеш да гребеш. Всичко е вложено, а всеки цент в наличност ни трябва, за да се справим с онази отрепка Ръскинтон.
	Джуди никога не бе виждала Том толкова разтревожен, а освен това усещаше, че той не се доизказва докрай. Постепенно обаче осъзна какво премълчаваше.
	— Знам какво си мислиш. Том — че ако не беше тази моя прочута дъщеря Лили, сега нямаше да сме загазили.
	Том не отговори, а Джуди мрачно добави:
	— Точно това си мисля и аз. Но ми се струва, че няма родител на света, който да не се е чувствал по този начин поне веднъж в живота си.
	— Деца — съгласи се Том. — Надяваш се, че когато пораснат, няма да имаш проблеми с тях… но се оказва, че те тепърва започват. Право казват хората: големи деца — големи ядове. — Той се наведе и потупа Джуди по рамото. — Безсмислено е да се косим за това, което вече е станало, и да търсим виновния. Трябва да съберем цялата си сила, за да се измъкнем от тази бъркотия. Но ми се струва, че този път няма да можем да се изплъзнем от неприятностите, Джуди.
	„Това е един от редките случаи, когато всеки от нас има нужда от моралната подкрепа на другия, а и двамата не сме достатъчно силни, за да го сторим“ — помисли си Джуди, но се постара гласът й да звучи весело.
	— Понякога стават чудеса.
	— Какви например?
	— Ами, не знам точно. Нека си помисля, Том. Да речем — отвличаш Лили за десет милиона долара, а после ми даваш парите.
	— Съжалявам, поне да знаех, как се прави отвличане…
	— Смотаняк! А аз си мислех, че мога да разчитам на теб… — Джуди вдигна слушалката.
	— На кого звъниш? — попита Том.
	— На Къртис Халифакс.
	— Изобщо не ми стана ясно защо Къртис ни подкрепи първия път. Знам, че ти е старо гадже, но не можеш да разчиташ, че този мухльо целогодишно може да си играе на Дядо Коледа.
	Джуди само се облегна в стола си, ухили се на Том и вдигна слушалката.


	— Махай се оттук! — Тони ритна с все сила с черния си ботуш фотографа, за да не го допусне до колата. Уцели го в корема. Мъжът се свлече на земята и започна да крещи псувни след ролса, който се отдалечи бързо от летището.
	— Ама тия наистина са много упорити — с изненада констатира Тони. Колата зави към канцеларията на „Виърв!“.
	Лили не му обърна внимание, грабна радиотелефона и набра номера на „Виърв!“.
	— Джуди, да знаеш какъв ужас! — изкрещя тя. По тези радиотелефони се чуваше така, като че ли хората се обаждаха от космоса. — Изобщо не можехме да мръднем. Добре че Тони беше с мен, иначе щяха да ме разкъсат на парчета. Трябваше да се заключа в тоалетната и да се измъкна през прозореца.
	— Пейган успя ли да замине?
	— Да. Ти беше права. Беше си чиста лудост да ходя да я изпращам. Тези фотографи наистина ме уплашиха. Май трябва да се върна в Европа.
	— Не се безпокой, Лили! — изпращя успокояващият глас на Джуди. — Уредила съм ти да се скриеш, докато шумотевицата отмине. Можеш за няколко дни да отседнеш в апартамента на Марк в Гринич Вилидж. Ще изпратя някого в хотел „Пиер“ да ти вземе багажа. Тони ще те съпроводи до апартамента, а аз ще дойда да те видя малко по-късно.
	Служителите на Джуди бяха преобразили бялото таванче на Марк в Гринич Вилидж с трогателна бързина. Лили забеляза огромните вази с бели лилии, леглото — току-що застлано с ленени чаршафи, поръбени с дантела, изобилието от парфюми и благовония в празната баня, а също и пълния комплект гримове като жест на внимание от редакторката по козметика във „Виърв!“.
	Тони педантично провери прозорците на спалнята. Харесваше му да играе ролята на временен телохранител на световноизвестна звезда. В камината ярко пламтяха борови пънове. Валеше леко, но упорито и снегът започна постепенно да замрежва стъклената стена, която гледаше към градината на покрива. Шумовете на града долитаха приглушени и неясни. Лили имаше чувството, че се намира в топло бяло гнездо, на километри от всякаква опасност.


	Снегът се завихряше между високите здания. Човек имаше чувството, че някаква гигантска възглавница се е пръснала зад стъклената стена. Лили се усещаше в безопасност. Току-що бе излязла от ваната, носеше бяла долна риза, поръбена с дантела, и къси панталонки. Сви се на дивана пред пламтящия огън, примигвайки срещу топлината като сънлива котка. За пръв път през последното денонощие не мислеше за нищо и изпитваше неописуемо блаженство. Почти бе заспала и не чу нито тихото прищракване в няколкото ключалки, нито бавното плъзгане на вратата.
	Марк рязко спря на прага. Лицето му бе измръзнало и на петна. Разтопен сняг капеше във врата му. Видя отражението на хола в оградената с бронзова рамка огледална стена, която свързваше отделните стаи и нива в таванското помещение, и някакво митично същество със златистокафява като топаз кожа: полужена — полукотка, грееща се на топлината на камината. В следващия миг разбра, че това сигурно е дъщерята на Джуди, прочутата Лили — временната му гостенка.
	За няколко мига бе изненадан от силата на желанието, което го обзе, докато я наблюдаваше. Тръсна калъфите на апаратите си на пода и Лили подскочи от страх. После му се усмихна.
	— Вие сте Марк, нали?
	Марк имаше усещането, че стомахът му пада от петия етаж в мазето.
	— Има ли нещо за пиене? — Той бързо се отправи към кухнята, за да се спаси от това екзотично видение, преди да се хвърли върху него. Служителите бяха натъпкали хладилника с плодове, салати, сирене и няколко бутилки шампанско „Дьо Шазал“.
	— Заповядайте. — Марк се извърна към Лили, която набързо бе намъкнала пуловер и джинси, и й предложи чаша шампанско.
	— Знаете ли, че имате лед по ресниците си? — усмихна се Лили и вдигна чашата си.
	Марк сложи бурканче черен хайвер и едно ръжено хлебче на подноса и го занесе пред камината.
	— Как се запознахте с майка ми? — поинтересува се Лили и отхапа с дребните си бели зъби от филийката, обилно покрита с хайвер. Харесваше й нотката на притежание, когато казваше „майка ми“.
	— Трудно ми е да повярвам, че я срещнах само преди няколко седмици — отговори Марк. — Беше дошла на изложбата ми със снимки от Сидон. Приличаше на неуморен, любопитен териер, тичаше от снимка на снимка с искрящи очи, докато останалата тълпа само се наливаше и не спираше да дрънка. Харесах ентусиазма й. Взе някои от снимките ми за някаква статия, посветена на жени — водачи.
	През цялото време докато изпразваха бурканчето с хайвер, Марк непрекъснато говореше за Джуди и когато разговорът се отклоняваше към някоя друга тема, той упорито го връщаше отново към майката на Лили и проблемите, които могат да повлияят на връзката им и които са свързани с пътуванията на Марк във воюващи чужди страни.
	— Но може би така е по-добре, отколкото ако бях тук през цялото време — каза той, като приключи с хайвера. — Имам късмет, че нито Джуди, нито аз изискваме непрекъснато да сме заедно. Ставам невъзможен, когато не работя; безделието ме изнервя.
	— Защо сте станали военен фотограф?
	— Защото не съм станал военен — ухили й се той. — Баща ми беше полковник и семейството ми искаше и мен да ме направи такъв.
	— Тогава защо не сте в армията? — запита Лили и си сипа още шампанско.
	— Ако бяхте израснали с баща ми, сигурно доста бихте си помислили преди да изберете професията на военен. Бил е в Корея от началото на войната там, загубил е два пръста на крака си от измръзване, но е имал късмет — това било единствената му рана до момента, когато започнали да отстъпват. Тогава някакъв младши офицер си загубил ума в цялата бъркотия и застрелял седем души. Един от тях бил баща ми. Излезе от комата с мозъчно увреждане и оттогава е като петгодишно дете. Всъщност го помня само такъв. — Марк си представи високата приведена фигура, която се носеше като призрак из просторния дом в Сан Франциско, сподиряна неизменно от мълчаливото разочарование на майка му. — Армията погуби баща ми, а аз не одобрявам войната. Затова не станах военен.
	— Но снимките ви сигурно правят войната да изглежда привлекателна.
	— Не. В убиването на хора няма нищо привлекателно. Надявам се, че фотографиите ми показват ужасите на войната.
	Двамата мълчаливо се взираха в огъня.
	— С вас се чувствам като с брат — каза Лили. — Да пием за братската любов.
	Тя осъзна, че за първи път в живота си е прекарала сама няколко часа в компанията на привлекателен мъж, наслаждавала й се е и не се е чувствала застрашена от сексуалния му интерес. Но снегът продължаваше да се трупа по покрива и Марк усети, че говори за какво ли не само за да запълни тишината, която иначе щеше да прелее от растящото му желание да обладае Лили.


>	5.

	_Декември 1978_
	Том надникна в кабинета на Джуди и размаха един плик, получен с въздушна поща.
	— Първото писмо от Кейт! Пише, че там е като на Западния бряг на река Йордан — операция за принудително заселване. Един вид окупация. Хиляди жители от планинските племена били убити, задържани без съд или измъчвани. На всичкото отгоре Кейт е пипнала дизентерия.
	— Точно такава почивка й трябваше — погледна го за миг Джуди и продължи да говори по телефона. — Разбира се, че ще дойда, Максин. Измисли причина, за да ме поканиш, остави нещата да улегнат за някоя и друга седмица, а аз ще взема самолета и ще пристигна за няколко дни по Нова година. „В подем и крах“ — не го забравяй!
	— Да не си луда! — Том я погледна, без да повярва на ушите си. — Не можеш да отидеш сега във Франция, Джуди! До гуша сме затънали в проблеми!
	— Ще ида само за един уикенд — отговори Джуди. — Какво трябва да кажем на блестящия адвокат, който ще трябва да постави на колене сенатора Ръскинтон?
	— Не се шегувай с това, Джуди! — кипна Том. — Таксите се трупат — човек може да си помисли, че тези адвокати си пращат бележки на хартия от чисто злато. Що се касае до финансовото ни състояние — на границата на фонда за непредвидени разходи сме и ако нещата стигнат до съд — опази боже! — и Ръскинтон спечели, ще претърпим пълен фалит.
	— Като този ден дойде, ти обещавам, че ще скочим ръка за ръка от петдесетия етаж — каза Джуди и бързо отвори папката.
	— Дадено! — Той сложи ръка на рамото й. — Чуй сега, искам да знаеш, че ако наистина загазим здравата, няма да те изоставя. Ще бъда с теб до края.
	— Благодаря ти, Том! А сега ни кажи какво искат адвокатите.
	— Трябва да покажем, че ти лично не храниш никакви лоши чувства към сенатора, че няма абсолютно никакви предубеждения към него. Ужасно е трудно, Джуди, защото този стар глупак е баптист, който се кълне в Библията, най-голямата мъжка шовинистична свиня в цялата кочина, а на всичко отгоре дъщеря ти твърди, че искал да я изнасили. Както виждаш, той въплъщава всичко гнусно, за което можеш да намразиш някого.
	— Логично е човек да го мрази, щом е такъв фанатик и изнасилвач — възрази Джуди. — Сенаторът никога няма да иска това да се изнесе в съда, Том. Такъв скандал би го съсипал във Вашингтон.
	— Че какво има да губи? Скандалът вече се е разразил и той иска реабилитация. Ще загазим ние — тази бъркотия няма да увеличи тиражите ни.
	Джуди се изправи. Твърдо бе решила да избави Том от съмненията му и да укрепи вярата му.
	— Какво ти става, Том? — запита тя. — Такива пораженчески изказвания изобщо не ти приличат. Прекрасно знаеш, че рекламата си е реклама. Това, че ще се опитаме да спечелим това дело, съвсем не значи, че читателките ни ще намалеят — напротив, всички ще викат за нас.
	Том излезе от пастелно боядисания кабинет на Джуди с чувството, че нищо не може да я накара да осъзнае колко е сериозно положението. Сега бе по-загрижен, отколкото когато влезе при нея. Отнесе данните за тиражите през миналото тримесечие, без да й ги покаже, защото в търсенето имаше значителен спад. Чудеше се дали е възможно оценката на Джуди, която години наред беше смъртоносна, бърза и точна като ракета „Круз“, да се е разклатила най-накрая? На минаване покрай заседателната зала Том забеляза няколко помощник-редакторки да загряват за редовното занимание по гимнастика. Джуди никога не се бе интересувала от спорт — дори предпочиташе да се вози, а не да върви пеш. Затова му беше чудно да я гледа как от нея се лее пот, но тя продължаваше самоотвержено да изпълнява упражненията на Тони винаги когато има възможност да отдели време. Може би в края на краищата Джуди започваше да чувства възрастта си.


	Час по-късно Джуди надникна в банята на Лили.
	— Знаех си, че ще те намеря тук. Може ли да вляза?
	Лили беше покрита до носа с розови мехурчета. Когато Лили жадуваше за спокойствие и сигурност, винаги вземаше топла вана.
	— След като целият свят вече ме е виждал в банята, не виждам защо собствената ми майка да не може — отговори Лили. — Как е при теб?
	— Сенаторът наистина доста ни притиска. — Джуди се чудеше дали да каже на Лили за цялата сериозност на битката, която „Виърв!“ трябваше да води след злополучното й интервю.
	Лили погледна майка си над ръба на ваната.
	— Все чакам да дойде удобен момент, за да ти кажа нещо, но все не успявам.
	— Какво да ми кажеш?
	— Че съжалявам и че вината за това дело е изцяло моя.
	— Така е, Лили. Ние поехме голям риск. Историята ти във „Виърв!“ наистина увеличи тиражите, но ние недооценихме реакцията на сенатора и ето докъде ни доведе това. Все още се надяваме, че сенаторът ще се съгласи да уредим въпроса извън съда.
	— Този ли? — изсумтя Лили. — Ще се справиш с него, Джуди. Казах ти, че държа на думите си. Затова и напечатахме всичко това. Сигурно няма да му се иска да се изправи срещу мен в съда. — Лили се пресегна за шампоана. — Защото не би желал избирателите му да открият, че човекът, когото са изпратили във Вашингтон е просто гаден стар пръч. — Тя потопи глава в ухаещата на карамфил вода и отново се показа. С прилепналата към главата й мокра коса, от която капеше вода, и с големите си очи Лили приличаше на тюленче.
	— Наистина ли беше толкова неприятно, както го описваш?
	— Зависи какво разбираш под „неприятно“ — отвърна бавно Лили.
	Спомни си как няколко месеца след смъртта на Джо бе отишла на гости на дукесата на Сантигоста в разкошната й къща на брега на морето в Малага, Испания. Лили още преживяваше загубата на Джо, но Цимер й бе предложил да се опита да се позабавлява и да приеме поне няколко покани от купищата, които получава всяка звезда.
	Първите два дни бяха прекрасни. Другите двадесет и двама гости бяха главно европейски бизнесмени, познати на дука, който вече не беше богат и си изкарваше допълнително пари, като играеше ролята на предприемач и посредник, когато бизнес партньорите му искаха да установят контакт и да направят впечатление на някои хора, с които се надяваха по-късно да сключат сделка.
	Всички плуваха, караха водни ски и скачаха с парашут във водата, включително и съпругата на един италиански бижутер, която вече имаше внучета и й беше за първи път. На Лили й се видя лесно и тя покорно се остави да я дръпнат от края на кея. Изведнъж се озова захвърлена във въздуха на около петнадесет метра височина над малката моторница, която я теглеше. Погледна надолу и стомахът й се преобърна. За миг помисли, че ще повърне. Знаеше, че й се завива свят, и затова никога не заставаше на края на балкони или мостове. В самолет обаче никога не й ставаше лошо и затова сега не й дойде наум, че може да й призлее. Десетминутното летене беше като наказание за всичките й грехове, но най-накрая моторницата спря отново близо до кея и Лили се понесе към сините средиземноморски води, където помощникът на собственика на лодката бързо развърза ремъците й и започна да събира парашута, който се полюшваше върху водата. Успокоена, Лили се беше отпуснала на повърхността с разперени ръце, но се усещаше твърде зле, за да се опита да излезе на брега. Точно в този момент един оплешивяващ американски сенатор, с когото Лили едва бе разменила няколко думи, заплува към нея.
	— Страхотно преживяване, нали? — запита той, но забеляза, че Лили изглежда съвсем замаяна. — Добре ли сте, мила моя?
	— Да… не… не знам… моля ви… — Една вълна се разби над главата й и тя, без да иска, се нагълта с вода. — Моля ви, бихте ли ми п-п-помогнали да се добера до брега?
	— Обвийте си ръцете около мен, миличка.
	Лили така и стори и тялото й се люшна към неговото, а в следващия момент усети, че мъжът лежи върху нея във водата. Прониза я неясната мисъл, че спасителите едва ли действуват по този начин. След известно време, което й се стори цяла вечност, мъжът изрече задъхано:
	— Мисля, че ще е по-добре, ако ме пуснете, миличка, а аз ще ви хвана отзад.
	Спасителите обикновено плуват назад, като ритат с крака, за да могат да обхванат с лявата ръка давещия се през ключицата, а с дясната да държат брадичката му над водата. Но сенаторът Ръскинтон не прилагаше такава спасителна процедура. Наистина плуваше назад към брега, като си помагаше само с краката, но с двете си ръце държеше тялото на Лили върху своето, а дланите му, бяха обхванали плътно гърдите й.
	Щом се озова на брега, Лили се просна на сянка и след около час се съвзе. Благодари на сенатора Ръскинтон, че й е помогнал, и реши да си легне рано. Смяташе, че това е краят на инцидента.
	Събуди се от странно усещане. Отвори очи и от леглото си с четири колонки видя лунната светлина, която падаше на ивици в стаята. Все още сънена, Лили потрепери и усети, че завивките са дръпнати от леглото. Същевременно в тялото й нахлу топлина, каквато не бе усещала след смъртта на Джо. Постепенно, едно по едно, до съзнанието й достигнаха няколко неща. Нощницата й вече не покриваше долната част на тялото й. Между краката си усети нещо топло, което настойчиво я докосваше също както когато теле ближе ръката ти. Лили видя някакъв мъж, свит в края на леглото, който разтваряше срамните й устни и усърдно ближеше клитора й. През това време ръката на мъжа се плъзна по тялото й под нощницата и хвана зърното на гърдата й, което автоматично щръкна и се втвърди под допира на непознатия.
	Лили ужасено изпъшка и се опита да седне, но ръката на гръдта й я натисна силно назад върху възглавниците и неочаквано мъжът се оказа върху нея. Тя осъзна с нарастваща паника, че беше гол и усети твърдостта му о тялото си. Изпищя, но устата му притисна нейната.
	„Не мога да повярвам… това е кошмар… не, не е… сигурно е крадец“ — мислеше трескаво тя.
	В този момент мъжът отлепи устните си от нейните и тя позна лицето му, когато той се изви назад и се опита да проникне в нея, като в същото време болезнено натискаше гърдите й към възглавницата.
	— Във водата ти харесваше да те докосвам, нали? — изпъшка задъхано мъжът. — Не ме спря, сама ме насърчи, малка кучко.
	Бе оплешивяващият американски сенатор, който този следобед й бе помогнал да доплува до брега.
	Лили отново изпищя и едновременно с това се пресегна, стисна и извъртя с все сила топките зад пениса, който напираше към тялото й. Мъжът изгрухтя, изстена, преви се от болка и Лили се зарадва, че си беше спомнила този стар курвенски номер от миналото си.
	Успя да се измъкна изпод пъшкащото тлъсто тяло и се стрелна към вратата. Блъсна я и се втурна по широките пусти коридори, докато стигна до задното стълбище за прислугата. Слезе на бегом от третия етаж и бутна вратата на долната площадка. Озова се във внушителния вестибюл, посребрен от лунната светлина. Устреми се към тоалетната за гости и прекара трепереща остатъка на нощта, седнала на студената дъска, докато чу суетнята на прислугата, която започваше да чисти. Чак тогава се промъкна обратно в спалнята си.
	Трудно бе да повярва, че тази ужасна сцена наистина се бе разиграла. Леглото беше разхвърляно, но по нищо не личеше, че… Лили се хвърли напред — беше видяла някакво тъмносиньо късче коприна на червени точки да се подава изпод леглото. Беше колан от мъжки халат. Лили залости вратата и вдигна слушалката на телефона от слонова кост до леглото си. Поиска да говори с дукесата… е, в такъв случай, когато Нейна светлост се събуди. Касае се за нещо спешно.
	След два часа пълничката дукеса доплува до спалнята на Лили. Беше облечена в избродиран бледосив копринен пеньоар със сложни фигури, върху които сигурно е било работено месеци наред.
	Лили на един дъх разказа историята си, показа колана и потърси съчувствие в топчестото лице на дукесата. Тя взе колана и го задържа. После каза:
	— Скъпа моя, сенаторът Ръскинтон е много влиятелен човек, с когото съпругът ми се надява да уреди… някои сделки. Цялото това парти бе замислено за негово развлечение. Струва ми се, че си сънувала лош сън. А ако не е така, то нищо ново не ти се е случило, скъпа. Един господин е бил замаян от красотата ти; дори може би си е пийнал малко повече. Съмнявам се, че тази сутрин изобщо ще си спомни за какво става дума. Целият неприятен инцидент ще се сведе до това дали ще повярват на него, или на теб. Той дори може да каже, че ти си го поканила в спалнята си. В такъв случай какво доказва едно коланче?
	Дукесата се изправи и учтиво, но хладно каза на разгневената Лили:
	— Струва ми се, че за всички би било най-добре, ако си заминеш незабавно, скъпа.
	Лили не можа да повярва на ушите си.


	— Изнасилването не може да бъде приятно — каза Джуди и протегна хавлиената роба на Лили, когато тя излезе от ваната. — Особено ако някой намеква, че си си го изпросила.


	„Почти девет километра“ — помисли си Дебра Халифакс, като продължаваше неуморно да върти педалите. Въпреки че беше почти на четиридесет години, тялото й беше като на дванадесетгодишно момиченце. Ребрата й се брояха под захарно розовото трико, а тя решително се бе втренчила в осветения екран, вграден в дръжката на велосипеда. Предварително програмираното каране можеше да се набере на контролното табло. То можеше да увеличи съпротивлението на машината от лека петминутна разходка до най-трудната половинчасова програма, която, както се оплака съпругът й, била като изкачването на Скалистите планини.
	Въпреки че часовникът в частната й гимнастическа зала показваше осем и половина сутринта, Дебра вече беше изминала наполовина повторението на програмата за деня. В този миг на вратата се появи съпругът й Къртис. Беше облечен в ушит по поръчка сив костюм и бяла копринена риза и носеше лъскаво черно дипломатическо куфарче.
	„Има нещо противно в една жена, която съзнателно се мори от глад“ — помисли си Къртис, като видя потните кръгове по розовото трико под онези места, където някога бяха гърдите на жена му. Цялата външност на Дебра се бе превърнала в мрачна карикатура на изящната малка фея, за която се беше оженил. Беше се появило нещо маймунско в главата й — чертите на лицето й се бяха изострили силно, костите на черепа изпъкваха при слепоочията. Къртис погледна екрана на велосипеда и разбра, че тя за втори път минава програмата за изкачване на Скалистите планини.
	— Дебра, моля те…
	— Нито дума повече. Изобщо не те слушам.
	— Но ти се самоубиваш.
	— Няма такова нещо. Просто си подобрявам здравето.
	— Знаеш, че не е необходимо да…
	— Знаеш каква ми е обмяната. Само да погледна някое марулено листо и вече съм напълняла.
	Къртис се предаде.
	— Ще се видим довечера у семейство Пибоди, скъпа. — Той се сбогува с нея, като положи суха целувка на косата й. Тя продължаваше да върти педалите.
	В колата Къртис се облегна назад и се замисли с какво може да запълни живота на жена си. Посегна да отвори прозореца, но си спомни с раздразнение, че прозорците трябва да са винаги затворени. Всеки ден излизаше по различно време от дома си в Честнът Хил, за да отиде в банката. Хокинс, шофьорът му, докарваше колата пред къщата само след като икономът го повикваше по вътрешния телефон. И Къртис, и Хокинс носеха подплатени против куршуми палта, които не биеха на очи, но успешно заместваха бронираните жилетки. Служителите му бяха по-вбесени и от него от новите мерки за сигурност. Беше задължен да се обади на всички и да им обясни, че застрахователното дружество сега настоява за прилагането на цялостна програма за предпазване на висшите служители от отвличане и убийство и че той, като председател на банката, е задължен да изпълнява инструкциите им.
	Когато пристигна в банката, Къртис, на когото вече не бе разрешено да използва частния си, облицован с махагоново дърво асансьор, за да отиде в кабинета си, се качи в една от обикновените кабини заедно със свои служители. Слезе на четиридесет и осмия етаж и тръгна по дългия коридор, по двете страни на който висяха ранни американски примитивистични рисунки. Стигна до кабинета си, където над огромното му старовремско бюро висяха портретите на баща му и дядо му. По този начин всеки, който застанеше срещу Къртис, можеше да вижда и трите поколения на фамилията Халифакс.
	— Добро утро, госпожице Брейди — отвърна той на поздрава на секретарката си, която му подаде списъка със срещите за деня. — Както винаги резервация за Филаделфия Клъб за дванадесет часа, но я направете за двама, моля. И не ме свързвайте с никого следващия час.
	Всъщност Къртис имаше много малко работа в тази внушителна обстановка. Независимо какъв идиот беше Къртис Халифакс Трети, основата на семейното богатство щеше винаги да остане непоклатима. Главните управители до един бяха умни. Произхождаха от стари англосаксонски фамилии от Източното крайбрежие. Бяха лоялни към всичко, на което държеше фамилията Халифакс — най-добрите исторически традиции на американския живот: увереност в собствените сили, пестеливост, трудолюбие и вярност към републиканските идеи.
	Дядото на Къртис беше убеден, че един ден някой от фамилията Халифакс ще стане президент на Америка и че това ще бъде мъдър, достоен, разсъдлив човек, който ще върне на страната старомодните добродетели и строгите стандарти на тяхната каста. Беше взел за двамата си сина жени от семейства със същите възгледи и понесе разочарование от факта, че само на един от двамата му здрави сина се роди син, Къртис — единствен наследник на амбициите на дядо си. Дядо Халифакс бе настоял съпругата на Къртис също да бъде от идеално семейство и избра Дебра още когато беше деветгодишна за жена на внука си. Тя произхождаше от едно от най-богатите семейства във Филаделфия: родословието й, потеклото й, дори това и на конете й, бяха безупречни — всъщност прекалено безупречни. Къртис постепенно започна да подозира, че свойствената нестабилност на Дебра се дължи на прекаленото й възпитание и, като ирония на съдбата, точно това щеше да провали амбициите на дядо Халифакс.
	Къртис въздъхна, докато се наместваше на коженото си кресло под портретите — знаеше, че би ги разочаровал. Не бе успял да оправдае политическата си партия. Вдигна крака на бюрото, покрито със зелена кожа, и взе списъка със срещите за деня. На него фигурираше само едно име: Госпожица Джуди Джордан.


	Тони закара Джуди до Филаделфия в кремавия й мерцедес 350SL с подвижен покрив. Караше бързо и внимателно и Джуди винаги се чувстваше в безопасност, когато шофираше той. През цялото двучасово пътуване Джуди нахвърляше паметни бележки. Щеше да отиде във Франция само за уикенда, но не искаше да остави нищо недовършено, преди да замине. Тони никога не прекъсваше нишката на мисълта й. Вече разпознаваше настроенията на Джуди, знаеше кога е въодушевена, кога иска да разработи на глас някоя идея, кога има нужда да я успокоят, а освен това улавяше редките случаи, когато мислеше напрегнато и не искаше да я прекъсват.
	Когато мерцедесът спря пред „Пейтриътс Халифакс Банк“, Тони скочи от мястото си и отвори вратата на Джуди. Въпреки че лицето й бе напрегнато, Джуди беше много привлекателна в лилавото си велурено палто от „Келвин Клайн“ и тъмнолилавите си велурени ботуши.
	Но прекрасната й външност не повлия на посрещането, което й оказаха. След като спориха повече от час, но най-очарователен начин Къртис Халифакс се наведе към нея през огромното си старовремско махагоново бюро и сключи тесните си нервни ръце. Джуди отправи поглед към високия, добре сложен рус мъж и си помисли, че той вероятно никога през живота си не е носил готов костюм.
	— Знам, че сме… стари приятели… и заради… специалните ни… отношения преди направих каквото можах за теб. Но този път не мога да го уредя. Управителният съвет няма да го приеме.
	— Поне можеш да опиташ още веднъж. — Джуди с усилие запази спокойствието и убедителността си. — Ако покажем на Съвета предварителните си разчети за следващата година, ще видят, че проблемът ни е само временен.
	— Не бъди неразумна, Джуди! Миналия месец доближих лимита заради теб, за да можеш да откупиш дела на Грифин, а сега ми искаш още пари. — Къртис очевидно изпитваше неудобство — повъртя в ръцете си новия си златен автоматичен календар от „Картие“, после продължи: — Никой нормален банкер няма да вложи пари в изхода на някое дело. Освен това, както вече ти обясних, личните ми фондове са изчерпани за години напред. Този път отговорът ми наистина трябва да бъде „не“, Джуди.
	— „Не“ не ми е любимата дума, Къртис — отвърна Джуди и устните й трепнаха в лека усмивка, а тъмносините й очи се взряха в неговите светлосини очи.
	Къртис реагира с нотка на гняв.
	— Това е удар под кръста. Джуди, и ти го знаеш. Престани да се опитваш да ме накараш да се чувствам виновен.
	— Извинявай, Къртис, но „Виърв!“ е целият ми живот и съм безкрайно разтревожена. Не познаваш ли някого във Вашингтон, който може да повлияе на сенатора Ръскинтон?
	— Страхувам се, че не. — Къртис вече се държеше като обиден. — Нямам такова влияние.
	Вратата неочаквано се отвори и Къртис и Джуди погледнаха натам с изненада. Видяха крехка руса жена с красиво, но изпито лице, облечена в тъмно палто от норки с букетче виолетки на ревера.
	— Изненада, Къртис, изненада! — каза тя. После осъзна, че не е сам, и добави: — Надявам се, че не прекъснах някакъв важен разговор.
	Къртис се изправи автоматично:
	— Разбира се, че не, Дебра. Мисля, че не познаваш Джуди Джордан. Жена ми, Дебра Халифакс.
	— Приятно ми е. — Дебра се усмихна за момент на Джуди, после престана да й обръща внимание.
	— Къртис, скъпи, отивам да обядвам с леля Емили, но се отбих да ти кажа, че промених решението си. Не искам изумрудите за тази вечер, все пак червеното стои по-добре на бяла коприна. Така че, моля те, кажи на Пъркинс да извади рубините от касетката. — Тя изпрати въздушна целувка на съпруга си, сякаш беше малко момиченце. — Трябва да тръгвам. Чао засега. — Отправи още една блестяща усмивка към Джуди и излезе от стаята.
	Възцари се кратко мълчание, после Джуди завистливо забеляза:
	— Старите паралии си личат отдалече. Сигурно е чудесно да нямаш никакви грижи.
	— Дебра не води толкова безгрижен живот, колкото си мислят хората, а и ти го знаеш, Джуди.
	— Колко жалко, че роднините ти толкова твърдо държаха на нея. Ако ти се беше случила умна жена, досега можеше да си станал президент.
	— Не говори така, Джуди. Никога ли няма да ми простиш? Никога ли няма да забравиш миналото? Всъщност не искаш да си на мястото на Дебра, нали?
	— Така ли? — Лековатият тон на Джуди издаваше, че тя все още се чувства отхвърлена от този безупречен мъж с неговите задължения, отговорности и ангажименти и… пари. — Нямам нищо против чудесните дрехи на Дебра, нито против великолепните й приеми, нито против възможността само да направи знак и да има всичко, което й хареса. Просто защото е имала късмет да наследи цяло състояние. След това всичко останало си идва по естествен ред — включително и ти, Къртис.
	— Не бъди хаплива, Джуди! Наистина бих искал да ти помогна и ти знаеш, че бих го сторил, ако можех. Освен това парите не са всичко. Дебра си има своите проблеми, както знаеш.
	Телефонът му иззвъня. Колата му ги чакаше, за да ги откара на обяд. Къртис стана:
	— Нека забравим за парите и Дебра поне за час, Джуди! — умолително каза той. — Имаме да обсъждаме толкова по-важни неща, нали?
	Джуди му отправи най-очарователната си усмивка.


	Когато Джуди пристигна в замъка дьо Шазал, вече беше минало полунощ и слугите си бяха легнали. Максин, облечена в пеньоар от сива коприна, обточен с дантела, я целуна сърдечно.
	— Хайде да идем в кухнята и да си направим по чаша горещо какао, както когато бяхме ученички.
	В приличната на пещера кухня на замъка Максин избра малка, блестяща медна тенджерка и запретна ръкавите на пеньоара си.
	— Това ми напомня за нощта преди сватбата ми — засмя се тя, — когато майка ми ме напътстваше. — Тя наля мляко от една емайлирана кана. — Каза ми, че ако варя какао късно през нощта след някой прием, винаги трябва да си свалям коженото палто, за да не опърля маншетите. — Максин разбърка димящото какао, после го наля в порцеланови чаши. — Това беше единственият съвет, който ми даде по отношение на семейния живот — както виждаш, без особена стойност при тези обстоятелства.
	Изведнъж Максин скри лице в ръцете си и се разплака. Гъстата й руса коса се разбърка. Джуди я прегърна през раменете и изчака хълцанията и потрепванията да спрат.
	— Какво да сторя, Джуди! — хълцаше безнадеждно Максин. — Шарл се премести в будоара си. Не ме поглежда и не ми говори. Чувствам се толкова унижена и отритната.
	— Как изглежда тя? — запита Джуди. — Руса? Красива? Стройна?
	— Не, съвсем не. Няма стил, нито финес. От тези жени е, които носят черен сутиен под бяла блуза — подсмръкна Максин.
	— Но сигурно притежава нещо, което Шарл иска. Освен това изглежда решена да го има, нали?
	Максин се изправи и я погледна с възмущение. „Добре — помисли си Джуди. — Няма да може да се справи със ситуацията, ако е обзета от пъпно отчаяние. Затова трябва да е малко ядосана.“
	— Сигурна съм, че тази кучка е инсценирала всичко. Изпратих телекс от хотел „Плаза“ и съобщих на Шарл в колко пристигам. Тя с положителност е знаела кога се връщам. Сигурна съм, че изобщо не го е показала на Шарл. Шарл не може да понася кавги и винаги е бил абсолютно дискретен. Просто не мога да разбера как е успяла да го примами в леглото тук, в нашия дом.
	— Може би го е насилила — предположи тихо Джуди. — Класически ход на любовницата. А може би Шарл обича да го командват по малко.
	— Но защо Шарл… — запротестира Максин и изведнъж разбра какво има предвид Джуди. Може би тази ужасна жена се харесваше на Шарл именно защото беше толкова тиранична. Спомни си онова смугло тяло, което се извиваше необуздано върху тялото на съпруга й. Максин не си спомняше откога не бе възсядала Шарл, когато се любеха. В тази поза се чувстваше страхотно разголена — да показва наченките на малка двойна брадичка, да изглежда по-пълна, отколкото е, и Шарл да вижда всичко това отдолу. Максин бе спокойна и лесно й се угаждаше. Сега обаче осъзна, че от леност бе оставила Шарл да поеме цялата отговорност за всичко, което ставаше под синия копринен балдахин. От години не я беше катурвал палаво някъде другаде, както обичаше да прави в първите години на брака им.
	— Не мога да повярвам, че наистина иска да се ожени за нея — отблъсна тя чашата си. — Наистина не може да го направи — тя ще съсипе бизнеса за по-малко от година. Моля те, Джуди, помогни ми!
	— А може би всъщност Шарл има нужда от помощ — каза Джуди. — Помощ, за да се измъкне от тази ситуация, в която никога не би искал да бъде. И преди съм срещала такива хищни жени. — Отпи от какаото си. — Защо, но дяволите, я нае?
	— Помолиха ни да посъветваме китайското правителство относно собственото им производство на шампанско, а тази кучка има диплома по ориенталистика.


	Максин седеше пред тоалетката си със златни колонки отстрани, която някога бе принадлежала на императрица Жозефина. Светлината на студеното февруарско утро, подсилена от хрупкащия слой сняг на сивия парапет на замъка, ярко осветяваше измъченото й лице. Старовремското огледало отразяваше със студено сиво сияние лицето на една пищна, красива, но много угрижена жена. „Нали бях декоратор — мислеше си тя, — как можах да обзаведа спалнята в сиво? Защо оставих изисканият вкус да замести чувствеността? Забравих ли какво казваше леля Ортанс? «Че никоя жена на повече от тридесет години не бива да носи сиво».“
	Максин винаги имаше подръка един евтин бележник, за да може при нужда веднага да пише нареждания и да ги предава на служителите си чрез секретарката си, госпожица Жанин. Сега измъкна един бележник от чекмеджето на тоалетката и докато прислужницата й се появи, вече бе успяла да направи скиците за смяна на мебелите в спалнята.
	— Тази сутрин няма да слагам самурите, Онорин, много са тъмни и тежки — каза тя на възрастната жена в черно, която се отправи към шкафа с кожите. — Отдавна не съм носила червената лисица. А за тази вечер ми извади, моля ти се, розовия „Сен Лоран“ с червената фуста.
	Максин имаше да се грижи само за десет гости и затова бе организирала проста програма: отстрел на яребици в имението, езда през лозята, игра на карти и разговори за тези, които предпочитаха да си останат на топло, а в неделя — лов на елени в съседното имение.
	Шарл слезе пръв за закуска в жълтата китайска стая. Стеснителен и скромен, той беше просто трогателен с очевидната си безпомощност. Максин беше обяснила на Джуди, че той е от типа на Кари Грант — сладък и разсеян тип, по който момичетата много си падат. Сега имаше виновен вид и беше застанал в любимата си поза — разкрачен, с гръб към припукващите пънове в камината.
	След него слезе Ги Сен Симон, облечен в халат от тъмносиня щампована коприна.
	— Леглото в стил „Луи Петнадесети“ има нужда от нов дюшек, Максин — прозя се той.
	Максин си помисли, че лицето му става топчесто, а русолявата му коса започва да оредява над челото. Леко гърбавият му римски нос обаче и широката чувствена уста оставаха непроменени. Максин не преставаше да се удивлява, че приятелят й от детинство се бе превърнал в един от водещите модни дизайнери във Франция и имаше своя верига бутици, наречени „Лимитид едишънс“.
	Ги измъкна от горното джобче черните си очила с квадратни рамки, намести ги на носа си и взе „Льо Монд“. Лека-полека се появиха всички гости на Максин. Избираха си храна от затоплените на мангал сребърни съдове на махагоновия бюфет и сядаха около масата за закуска.
	Един висок мъж седна до Максин и й пожела „добро утро“ със сияеща усмивка.
	— Изобщо не се предаваш на времето, Максин.
	— Ти също, Пиер — отвърна тя и си помисли, че това е почти вярно. Лицето на първия й любовник бе придобило тъмнокафяв тен, който се дължеше на суровия алпийски климат, при който живееше. Белите резки около очите изпъкваха на тъмната кожа, но силно къдравата му коса си беше все така гъста, а тялото му изглеждаше стегнато и силно.
	Джуди се появи в стаята за закуска последна. Първото нещо, което направи, след като се събуди, бе да се обади на една стара приятелка, която в момента беше шеф на бюрото на списание „Тайм“ в Париж.
	— Не мога да ти кажа защо се интересувам — започна доверително тя, — но искам да намеря работа за едно момиче, което е завършило ориенталистика — например нещо, свързано с много пътуване или пък дори с назначение в чужбина.
	Същия следобед, докато другите бяха на лов, Джуди спечели четири партии пикет срещу Ги, който най-накрая захвърли картите и изкрещя:
	— Изобщо не си се променила през тези двадесет години! Да се играе с теб не е никакво удоволствие. На вас американците ви дай само да печелите! Все искате да сте първи! Но тук, във Франция, смятаме, че много по-важно е да си от най-висока класа.
	Въпреки небрежната му поза на остроумен декадент, Джуди знаеше, че тайната на успеха на Ги беше преклонението му пред качеството и способността му да работи като вол.
	Джуди грабна някакво тъмнолилаво преспапие и се престори, че го хвърля върху Ги, който със смях вдигна ръка, за да се предпази.
	— Знам, че няма да хвърлиш по мен този аметист — каза той. — Нали Кейт го подари на Максин за сватбата. — Внезапно смехът му секна. — Беше толкова красива сватба. Не мога да понеса мисълта, че сега Максин е нещастна. Винаги разбирам, когато Шарл се забавлява извън къщи, защото Максин започва да се облича ужасно. Като вземе да слага някакви траурни цветове, маха всички бижута… Ако ме питаш мен, просто трябва да му го върне по същия начин, вместо да му позволява да се отнася към нея с пренебрежение.
	На вратата се появи икономът.
	— Телефон за госпожица Джордан в библиотеката.
	Джуди го последва във великолепната тиха библиотека, където миришеше на прах и стара кожа. Там научи, че университетът в Монпелие неотдавна се е сдобил с ценно наследство — старинна китайска колекция от нефрит и керамика — и търси музеен уредник с подходяща квалификация, който да определи експонатите и да изготви каталог за тях. Уредникът щял да работи в тясно сътрудничество с Народния музей в Пекин. „В Америка един журналист с връзки може да открие всеки, който му трябва, само с три хода“ — помисли си Джуди и попита Максин дали познава някого в университета в Монпелие. Максим усилено заразлиства подвързания си с кожа бележник и най-накрая обяви:
	— Най-подходящият човек е братовчедка ми Гислен, която е женена за ректора на Гренобъл.
	Трябваше да се обадят на още четирима познати и да проведат още шест телефонни разговора, за да разберат в края на следобеда, че университетът в Монпелие още преди три месеца е обявил, че има място за музеен уредник, досега без успех. Затова ръководството му приема с възторг препоръката на Максин.
	По време на вечерята Джуди улови погледа на Максин между сребърните фунии на цветята в широката ваза и незабелязано вдигна палец нагоре в знак на одобрение.
	— Нямам думи да ти кажа колко съм ти благодарна — заяви Максин малко по-късно, докато се измъкваше от кораловочервената си кадифена официална рокля. После се пресегна и измъкна от един шкаф тънък сатенен пеньоар с тюркоазен цвят.
	— Винаги е по-лесно да решаваш проблемите на другите, а не своите — ухили се Джуди на отражението на Максин в огледалото. — Особено любовните им проблеми. А пък всички си ги имаме.
	— И ти ли? Да не би с новото си младо приятелче? То е на двадесет и девет, нали? — Максин пристегна колана си и погледна косо Джуди. — Какво изпитваш, като се любиш с много по-млад мъж, Джуди?
	— Говориш, като че ли играеш в сапунена опера, Максин. Разбира се, че _има_ разлика, и тя _наистина_ е важна, но не в този смисъл, който имаш предвид. Важно е не това, че жените започват да се любят с по-млади мъже, а това, че възрастта вече не предизвиква ужас у жените. Жените често не успяват да се изявят като личности, преди да навършат тридесет или дори четиридесет години. И едва тогава започват да осъзнават каква е истинската им същност и от какъв мъж имат нужда. — Замислиха се за известно време, после Джуди добави: — Така или иначе възрастта не играе роля в отношенията ми с Марк. Двамата си подхождаме, защото сме независими и изпитваме взаимно уважение към свободата си. От тази връзка той получава жена, която се възхищава на таланта му, уважава ангажиментите му и не иска да му увисне на врата, за да си смени статуса или просто от любов. А това, което аз получавам, е един чудесен любовник, който не иска да му готвя всяка вечер.
	— Тъй като изобщо не готвя, това едва ли би било предимство за мен.
	— Изискванията и очакванията на един млад мъж се различават от тези на човек, който има спомени за Втората световна война и за сексуалната революция.
	— В какъв смисъл? — разроши Максин яката си от пера на марабу.
	— По-възрастните мъже не обичат жените да разперват криле, особено ако по този начин могат да попречат на собствените им криле. Но един млад мъж търси приключения и се интересува от жени, които не само ще поддържат ентусиазирано егото му, но развиват и себе си като личности. Ето това те харесват и уважават в една по-възрастна жена.
	— Не те ли е страх от бъдещето, Джуди? От това, че можеш да заприличаш на бабичка, да те изоставят или да те унижат?
	— Такава опасност има на всякаква възраст. За всяка връзка можеш да очакваш страдания, когато всичко свърши, а може и ритник в задника, за да ти се смачка фасонът.
	— Мъжът може да спечели много повече от една връзка.
	— Общоприето е, че мъжът може да бъде очарователен, независимо от възрастта си. Сега обаче започваме да разбираме, че и една жена също може. Жените винаги се грижат повече за външността си, но, както знаем, има много красиви жени, които са тъпачки. Очарованието няма нищо общо с набръчканата ти като костенурка шия, а с това дали имаш, или нямаш гънки на мозъка си.
	— Мислиш, че шията ми е като на костенурка? — И Максин се втурна към огледалото.
	— Никога не мога да разбера дали си само суетна, Максин, или се стараеш да се самоусъвършенстваш — ухили се Джуди.


	— Грижи се за Лили вместо мен, Марк! — каза Джуди, преди да замине от Ню Йорк. Той се уплаши. Докато Джуди присъстваше в живота и леглото му, Марк можеше да контролира чувствата си към Лили, но когато Джуди я нямаше, той попадаше в плен на непреодолимото си желание към Лили. Мразеше да не може да се владее и, без да иска, прехвърляше неприязънта към собствената си слабост към причината, която я пораждаше. С раздразнение се оплакваше, че Лили разхвърля апартамента му, и с укор сочеше разпръснатите гримове и списания на пода пред камината в хола.
	— Е, добре, де! Какво да правя, като съм затворена тук цял лен! Не мога да излизам заради фотографите.
	— Хайде, стига си драматизирала нещата. Нямаш причина да не излизаш. Ако избягваш елегантните квартали и ходиш само там, където едва ли някой очаква да срещне една филмова звезда, няма да имаш никакви неприятности.
	Лили го гледаше намръщено.
	— Ела, ще ти покажа! — предложи Марк.
	В събота я заведе на обяд в мъничък ориенталски ресторант и слушаше търпеливо, докато Лили му разказваше за ролята на Мистингет, която й бяха предложили.
	— Не съм сигурна, че искам да я изиграя. Може и да съм световноизвестна звезда, но ми се струва, че за ролята се изисква великолепна танцьорка. Ще трябва да пея и да танцувам повече от всякога, а не съм сигурна, че ще го направя добре. Не искам да изглеждам като глупачка. Мислиш ли, че трябва да приема предложението?
	— Не съм човекът, който може да ти каже, Лили. Импресариото ти сигурно е наясно дали можеш да се справиш. Защо не попиташ него?
	Марк подаде бамбуковата кошничка на Лили с мисълта, че Джуди никога не го питаше какви решения да взима по отношение на работата си. Отчаяно търсеше поводи да критикува Лили и да хвали Джуди.
	След това я заведе да види картините на Рембранд в Метрополитън Мюзиъм и после си тръгнаха през кишата на Сентръл Парк. Привечер отново се изви снежна виелица и те с мъка се добраха само до италианския ресторант на ъгъла.
	— Знаеш ли как можеш да получиш безплатна бутилка вино в италиански ресторант? Не? Така си и мислех. — И той каза на келнера, че Лили има рожден ден, при което закръгленият собственик изскочи от кухнята, залепи по една мокра целувка на бузите й и им поднесе бутилка искрящо италианско вино — за сметка на заведението.
	— Опитвал ли си този номер с Джуди? — поинтересува се Лили.
	— Не съм го правил, откакто бях хлапак. — Марк наля чашите. — Не се притеснявай. Ще го платя с бакшиша. Честит рожден ден! Джуди не обича италианските ресторанти. Казва, че храната прекалено я изкушава. Много е дисциплинирана, както знаеш. Това е едно от нещата, за които й се възхищавам.
	— А другите какви са? — Лили схруска стръкче копър.
	— Не са едно и две, много са. Джуди е не само умна и забавна. Харесвам професионализма и енергията й, уравновесеността и опита й…
	— И положението й в обществото, и влиятелните й интересни приятели? — попита цинично Лили.
	— Разбира се, защо не? Много неща, както казах. Някои от тези, които харесвам, може да не се харесват на други. Джуди може да бъде рязка и саркастична. Но прямите хора са такива. Жените никога не са наясно, че един мъж не харесва само това или онова в някоя жена. Например: възхищава се от бедрата й, но не и от гърдите; одобрява носа, но не и очите, приема критичността, но не и ума… Един мъж харесва цялата съвкупност, каквато и да е тя. Но жените не се възприемат по този начин. Те винаги се безпокоят за няколко неща, които биха искали да променят у себе си. Но Джуди не си губи времето за това. Допада ми начинът, по който е готова да ми помогне.
	— Какъв е той? — учуди се Лили.
	— Тя ме накара да почувствам увереност в себе си. Много преди да срещна Джуди, живеех с една манекенка, но най-накрая ми омръзна да бъда все в миманса. — Марк отново напълни чашата на Лили. — Колкото и самоуверен да изглежда един младеж, той вероятно изпитва съмнение относно възможностите си. Хубаво е да получи увереност от някого, чието мнение и опит цени, но да е някой друг, а не майка му. Защото една майка винаги си мисли, че синът й е чудесен. — Той се засмя. — Джуди се притесняваше да не би да изпитвам към нея някакво привличане като към майка, но това изобщо не е така. Имам си вече една чудесна майка, така че друга не ми трябва.
	— Не се ли чувства самотна, когато те няма? — попита Лили.
	— Не знам. — Не му бе идвало наум, че блестящата, самоуверена и уравновесена Джуди може да се чувства самотна. Без да иска, отново започна да сравнява двете жени. Лили си хапваше здравата, а Джуди само чоплеше храната си. Лили го отегчаваше с нерешителността си относно филма за Мистингет, а Джуди никога не говореше за работата си, когато бяха заедно.
	В неделя сутринта Марк научи Лили да прави пуканки, но се притесняваше да стои толкова близо до нея в мъничката кухня и да чувства животинския й магнетизъм. Следобед отидоха в някакъв мърляв малък китайски куклен театър извън Бродуей. На тесните пейки бяха седнали нагъсто шумни семейства. Собственикът покани Марк на собствената си пейка и ги настани между кръглолико бебе и баба му. Естественият финес на Лили разцъфна в тази необичайна обстановка, далеч от поразителната й слава на звезда. Марк я гледаше как взима бебето на коляното си, как драконите и боговете се бият за девиците с бели като лилии крачета. Бебето хвърляше шепи бисквитени трохи върху розовия велурен костюм на Лили и дърпаше и рошеше косата й, а семейството бъбреше, усмихваше се и клатеше одобрително глава. „Така му се пада на най-прочутия секссимвол“ — мислеше си Марк.


	Старовремският файтон се носеше през гората след ловците на елени. Максин потрепери на високата седалка. Бузите й пламтяха от ободряващия студ. Чувстваше се малко неспокойна. Малко след като навлязоха във влажната гора, три червеникави сърни пробягаха тромаво, пръскайки кал, през пътеката пред ловците. Кучетата незабавно се втурнаха напред, като възбудено лаеха. Ловците, облечени в блестящи жакети с обточени със злато якички, пришпориха конете и се понесоха след рунтавите ловджийски кучета и звуците на старовремските им медни рогове заотекваха жаловито в гората.
	Пиер, който леко удържаше нетърпеливите коне, се извърна към Максин. Високата седалка подскачаше на черните пружини и Максин усети как под дебелата кожена завивка, увита около краката им, бедрото му крадешком се притиска до нейното.
	— Няма ли наблизо някакъв кратък път? Защо трябва да затъваме из тази киша? — попита Пиер и отново притисна настойчиво твърдото си бедро към пухкавия крак на Максин. „Знакът е даден и разбран“ — помисли си Максин и протегна ръка.
	— Ако поемем по тази пътека между буковете, можем да се срещнем случайно с останалите в подножието на хълма.
	Конете тръгнаха в бърз тръс, а Пиер седна още по-близо до Максин. Неочаквано се обърна и притисна бързо устни към нейните. И също така неочаквано Максин си помисли: „Защо не? Той флиртува с мен през целия уикенд и това много ми харесва. Особено ласкателно е, когато първият ти любовник даде да се разбере, че все още те желае. Бях вярна на Шарл цели двадесет години, а за награда намерих онази кучка в леглото му“.
	Беше поласкана, възбудена и малко нервна, което на практика е същността на флирта.
	— Малко по-нататък има един сайвант — подхвърли тя, докато се тресяха покрай високите дървета с опърпани кафяви листа.
	— Прекрасно — отвърна Пиер. И двамата знаеха, че поканата е приета.
	Максин тръпнеше в очакване пред високия дървен сайвант, докато Пиер покриваше конете с чуловете и омотаваше дългите юзди на капрата.
	— Тук държим сеното — каза Максин. Пиер измъкна отвътре половин бала и изръмжа:
	— С това трябва да се чувстват щастливи поне няколко часа. После се извърна и я загледа. Хвана брадичката й и бързо и силно я целуна по измръзналите устни.
	— Хайде да се покатерим горе на топло!
	Хвана я за ръка и двамата се покатериха по стълбата, покрита със сухи цветчета и треви, чак горе. Пиер хвърли кожената наметка от файтона върху ухаещото сено и се наведе към Максин. Отначало Максин беше нервна и трепереше, но напрежението й скоро се стопи и тя се почувства мека и пухкава като възглавница. Той я взе в обятията си и я притиска към тялото си. Максин усети вече забравена тръпка на удоволствие. Силното, изгарящо желание растеше и от факта, че беше забранено.
	— Не мога повече, коленете ми треперят — прошепна тя.
	— И моите.
	Двамата паднаха на стегнатото в бали сено. Ръцете му се вмъкнаха под лъскавото й палто от червена лисица. С треперещи пръсти Максин го разкопча, той вдигна ръждивочервения й пуловер и дръпна надолу дантелените чашки на сутиена й.
	— Гърдите ти са все същите, Максин!
	Докосна с език едното й зърно, после лекичко започна да хваща със зъби ту едното, ту другото малко връхче на гърдите й. Максин мъркаше от чувствено удоволствие. Помисли си, че вероятно съществува някаква вътрешна тайнствена връзка между зърната на гърдите и слабините.
	„В такъв момент на човек му се иска само да се просне по гръб и да се отдаде изцяло на това чудесно изживяване“ — мислеше си Максин. Но може би точно това беше причината за недоразумението между нея и Шарл. Винаги бе чакала той да бъде активният, а тя беше винаги покорна и свенлива в леглото — нещо, което другите, които я познаваха извън него, изобщо не можеха да си представят за възможно. Само да не беше пълничка, само да имаше съвършени форми, тогава нямаше да бъде срамежлива и непрекъснато да съзнава недостатъците си, нямаше да има нищо против да се мята в еротични пози из цялото легло. Е, да, но не беше съвършена и затова не го правеше.
	Пиер притисна гърдите й една към друга и прекара език по цепката между тях. — „Как мога да го милвам, когато прави такива неща с мен! — помисли си Максин. — Не мога да се съсредоточа върху две неща едновременно, когато ми целува гърдите и ме побърква от възбуда. Не мога да мисля, че мога нещо да правя, мога само да усещам.“
	— Мой ред е — каза Пиер, като че ли бе прочел мислите й. Изтъркули се настрана и разкопча колана си, а Максин замилва стегнатото му силно тяло.
	След малко Пиер лекичко натисна надолу главата й и тя близна розовото връхче на пениса му, който се огъна, когато тя го пое между устните си. Тя го задържа изправен със студената си ръка, като се надяваше, че от това няма да спадне. Ужасяваше се от мисълта, че може да го ухапе, без да иска. Сви устни така, че да покрият зъбите й, и чак тогава пое леко пениса в устата си. Притесни се, че не може да го побере целия.
	— Движи си нагоре-надолу устата и ръката едновременно и в един и същи ритъм — размърда се Пиер. Беше се проснал блажено на кожената завивка и вдигаше бедрата си към устата й с неволни леки движения. „Май така трябва“ — помисли си Максин. Усети някаква издутинка под ръбеца на пениса му и завъртя език около нея. Пиер изстена от удоволствие и бедрата му се извиха страстно към устата й. Максин загуби ритъм и изпадна в паника, че ще се задави. В този момент почувства как Пиер сложи ръце на главата й и започна внимателно да я направлява. Изведнъж усети, че го прави както трябва, и остана много доволна от себе си.
	По-късно Пиер издърпа нежно червената лисича кожа върху пълничкото бяло тяло на Максин и се сгуши в неговата мекота.
	— Двадесет години съм си мечтал за гърдите ти. А ти изобщо спомняше ли си за мен?
	Максин си помисли, че това е стандартният френски разговор след любовния акт и се постара да отговори в същия сладникав стил.
	— Разбира се. Нали жените никога не забравят първия си любовник!
	Той повдигна лъскавата кожа и положи целувка на благодарност на меднорусото хълмче.
	— А жена ти, Пиер? — поинтересува се Максим.
	— Очевидно не си свикнала да изневеряваш, Максин. Жените никога не се споменават, но щом питаш, ще ти кажа, че е изцяло заета с децата и изпълняваме съпружеските си задължения всяка събота.
	„Също както Шарл и аз“ — отчете Максин, после попита:
	— Ти не дойде тук само заради това че спонсорираме скиорката ти, нали? — И веднага съжали, че се показва толкова безчувствена.
	— Не, дойдох заради теб. Съвсем сериозно. — Той я целуна. — Винаги можеш да намериш спонсор, ако си най-добрият, а съм убеден, че моята ученичка ще докаже, че е най-добрата. Но се надявам да установим трайни връзки с дьо Шазал, защото тогава ще можем да се виждаме най-малко по два-три пъти в годината.
	— Най-малко — съгласи се Максин.


	— Помислихме си, че сте се преобърнали някъде — извика един от ловците, когато старовремският файтон се задруса през поляната.
	— Взехме по една пряка пътека и се заблудихме — отвърна Пиер с безизразен поглед.
	„Как е възможно Максин да се загуби в собственото си имение?“ — чудеше се Джуди, вперила поглед в Шарл, който, яхнал опръскания си с кал сив кон, изпитваше същите съмнения. „При сегашните обстоятелства обаче той едва ли може да играе на ревнив съпруг пред Максин“ — сети се тя. Но защо Максин точно сега трябваше да се показва толкова глупава и в най-неподходящия момент да провали намерението й да се заеме с Шарл? Ако изобщо успееше да го стори — очевидно беше, че въпреки решителните й опити да го хване насаме, Шарл я избягваше с не по-малка решителност.
	Затова Джуди се изненада, когато той предложи да я закара на летището, за да хване навреме самолета. Още щом тръгнаха по дългата цял километър чакълена алея, Шарл изненадващо каза:
	— Помислих си, че не е зле да ти дам възможност да си поговорим пак. Нали затова прелетя през Атлантика за уикенда? Да знаеш само как мразя женските заговори. — Той неочаквано натисна силно газта и гумите изскърцаха на един завой. Джуди си спомни, че Шарл е много лош шофьор.
	— Не разбирам защо Максин очаква от мен да се държа прилично, когато тя самата се занася под носа ми със старото си гадже. Всички го видяха.
	„Май не беше толкова глупаво от страна на Максин да пофлиртува открито с Пиер“ — съобрази Джуди.
	— Сигурна съм, че нямаше да му обърне никакво внимание, ако ти не я беше наранил толкова силно, Шарл. Защо го направи? Да не си достигнал възрастта, когато трябва постоянно да показваш мъжествеността си?
	— Говориш така, като че ли прелюбодейството е болест като артрита. Защо не си гледаш работата, Джуди?
	— Максин е _моя_ работа, а също и твоя, Шарл. Без съмнение виждаш, че тази твоя помощничка не е достатъчно изискана и фина, дори няма нужната подготовка, за да управлява замъка и да ръководи развлекателния бизнес. В обществото свързват блясъка на Максин с твоето шампанско. Тя се появи в твоите телевизионни реклами и е известна из цял свят. Знаеш, че да смениш един имидж е по-трудно, отколкото да си смениш съпругата.
	Шарл излезе на магистралата и увеличи скоростта.
	— Не е толкова лесно да се смени и съпругата. Адвокатите вече ми го разясниха. Няма нужда да се притесняваш — Максин ще има достатъчно пари.
	— Тя не иска пари, а теб.
	— Да не би да очакваш да ти повярвам, след като я видях днес с онзи пуяк?
	— Не познавам друга жена, която от толкова време да е вярна на съпруга си. Знаеш, че Максин те обича. И ти я обичаш. Чувстваш се добре с нея. Свикнал си с нея, както бебето с одеялцето си, а освен това тя е майка на децата ти. Кой друг ще ти каже всичко това, ако не аз?
	Пътуваха мълчаливо през лапавицата. „Трябва да опитам още веднъж“ — реши Джуди и меко каза:
	— Мисля, че те принудиха да постъпиш така и че това, което всъщност наистина желаеш, е да върнеш часовника с един месец назад.
	Последва ново мълчание.
	— И как може да се излезе от това положение? — запита Шарл, извърнат към страничното стъкло. Завиха към летището.
	— Трябва да набереш смелост и да кажеш на тази жена, че нямаш намерение да променяш живота си. Може би дори ще трябва да й платиш известна сума — като, разбира се, я наречеш обезщетение. Една годишна заплата ще е достатъчна. Освен това й намери по-добра и престижна работа. Нека да й стане ясно, че има избор — или да се съгласи на парите и на работата, или да не получи нищо.
	— Много сте безкомпромисни вие американките.
	— Безкомпромисни в смисъл че сме разумни и твърди и не сме съгласни да ни експлоатират. Надявам се, че и ти си безкомпромисен, Шарл.
	Същата вечер Джуди чу воя на полицейска кола, летяща по Пето авеню, някъде далеч под апартамента.
	— Толкова дълъг ми се видя уикенда без теб — измърмори сънливо Джуди. Марк обви с ръка тънкия й кръст и я придърпа до себе си под канелените копринени чаршафи.
	— А ти какво прави, Марк?
	— Нищо особено. Времето беше ужасно. Заведох Лили в няколко ресторанта.
	— Голяма досада, нали? — изрече с надежда в гласа Джуди и се размърда.
	— Да. — Марк неочаквано разбра, че тези два дни бяха чудесни, че след като беше прекарал четиридесет и осем часа с Лили, първата му реакция — чисто физическото желание — се беше променила. Спомни си колко нетърпелива и жизнерадостна беше Лили, спомни си избухванията, депресията и патоса й. Всичко това сега му изглеждаше страхотно привлекателно.
	Марк усети връхчето на езика на Джуди и автоматично плъзна ръка между бедрата й. Спомни си, че преди известно време тя бе казала, че когато мъжете се чувстват виновни, се любят особено страстно с жените си, за да не могат те да усетят какво става, а също и за да могат самите мъже да се убедят, че за тях измяната е без съществено значение. Марк започна да обсипва Джуди с изкусни ласки. Беше решил твърдо да не се издаде, че вместо стегнатите й бедра всъщност желае щедро закръгления задник на Лили, че вместо малките гърди на Джуди с розови зърна желае златистата плът на Лили с тъмни връхчета, и вместо очарователното чипоносо личице на Джуди мечтае за черните, пълни с мъка очи на Лили и че иска да чуе нейните пълни устни да шептят името му, докато прониква в нея.


>	6.

	_Март 1979_
	Пейган лежеше будна, заслушана в ранните утринни звуци, дочуващи се в къщата: потрепването на колелата на лондонска каруца, развозваща мляко, дрънченето на бутилките, изпълненото с негодувание чуруликане на един кос, носещ се в палавия мартенски вятър, тежкото тупване на „Таймс“ през процепа за пощата върху изтривалката за крака, по-лекото тупване, когато се приземи „Бритиш Медикъл Джърнъл“, тихото изшумоляване на писмата, пуснати през медния капак на вратата. На долния етаж старата й овчарка Бъстър Втори изръмжаваше колкото да не е без хич при всяко нахлуване на нейна територия на дакела Фриц.
	„Софая сигурно се е събудила — помисли Пейган, като чу донасящата се от сутерена рокмузика, пусната от дъщеря й. — Едва седем сутринта е, а тя вече вдига такава олелия.“ След това дочу шумовете, които несъзнателно бе очаквала — звуците при ставането на съпруга й. Чу стъпките по полираните дъски в стаята му, откъсите от Моцарт, които си подсвиркваше, докато се бръснеше, а после скърцането на стъпалата, като се спусна към кухнята.
	С дрънчене на тежестите и тракане на старинните медни вериги часовникът на дядо й отмери седем. Последва тишина, а след това Пейган отново чу стъпките на Кристофър по стълбището, изскърцването на дръжката на вратата на нейната спалня и — ето го и него, с посивяла коса, все още влажна от душа, и подноса със закуската й. Носеше го сръчно като сервитьор.
	— Май е свършил мармаладът.
	— Кристофър, скъпи, от мен никога няма да излезе добра домакиня, може би вече си успял да го забележиш.
	Той подреди зад главата й възглавниците със старинна дантела, взе „Таймс“ от подноса, седна на ръба на леглото и каза:
	— Помислих, че липсата на мармалад е част от коварен заговор, който да ме застави да поискам развод.
	Пейган наля чая.
	— Да се хващаш веднага за вестника — и то _винаги_, е всъщност един от поводите за развод в Британия.
	Когато се наведе напред, за да му подаде чашата, светложълтата й памучна нощница се смъкна и оголи рамото й, а махагоновата й коса падна върху очите й.
	— Веднъж ми мина мисълта, че може да офейкаш с някой жиголо. — Кристофър захапа препечената си филийка без масло. — Когато кардиологът ми каза, че мога да умра, ако отново правим любов, първата ми мисъл бе: „Колко ли време ще издържи Пейган?“.
	— Да благодарим на бога, че медиците промениха мнението си — промърмори Пейган. — Но аз винаги съм те обичала заради яркото словесно общуване.
	Никога не каза на Кристофър колко много го обича. Изпитваше суеверен страх да го направи. Той бе най-важното в живота й, средоточието на дните й, постоянната тема на мислите й. Точно грижите на съпруга й успяха да я превърнат от самоунищожаваща се, неуверена, провалила се представителка на висшето общество в обществена фигура, известна със своята ексцентричност и чар. И бе доста забавно, че когато лейди Суон се появеше в някоя ослепителна дреха, водена от своя по-възрастен и кротък съпруг, съвсем естествено хората решаваха, че тя е водещата фигура в тяхното семейство. Ала основата за веселата й превзетост беше емоционалната стабилност на Кристофър.
	През първите няколко седмици след сватбата им Пейган и Кристофър бяха продължили своя великолепен и изпълнен с откровение (за нея) сексуален живот. Когато първият му инфаркт сложи край на тази фаза от тяхната връзка, Пейган бе много по-загрижена да не загуби съпруга си, отколкото приятните часове в леглото.
	— Сексът е като операта, скъпи — казваше често тя на Кристофър. — Нещо, което останалите намират за чудесно, но то просто не ме изпълва с трепет.
	Наистина не й липсваше кой знае колко много.
	— Готова ли си за шегата на деня? — попита Кристофър.
	Пейган схруска залъка препечен хляб и кимна.
	— Ако вярваш в непорочното зачатие на Дева Мария, то тогава би трябвало Исус Христос да се е родил жена, тъй като бебето на Девата е можело да има само X хромозоми! — Той се разсмя гръмогласно.
	Пейган изглеждаше озадачена.
	— Не помниш ли краткия ми урок по генетика? Жените имат само H хромозоми, а мъжете имат и H, и Y. Не можеш да родиш момче без Y хромозоми. Не можеш да имаш Y хромозоми без сперматозоиди. И не можеш да получиш сперматозоиди без мъж.
	Пейган все още изглеждаше озадачена.
	— Виждам, че никога няма да спечелиш Нобеловата награда по генетика, скъпа. Не помниш ли как предсказах, когато беше бременна, че очите на Софая няма да бъдат кафяви, защото цветът на очите на едно дете зависи от гените на родителите. Двама синеоки родители не могат да създадат дете с кафяви очи. Още препечен хляб?
	— Утре сутринта, скъпи. Бих предпочела шега, която да разбера, без за това да е необходимо да имам докторска степен.
	Пейган се облегна назад, сипа си чай и се пресегна за писмата. Грабна едно с марка от Ню Йорк и го прочете.
	— Половин милион долара! — Изправи се, помаха писмото към съпруга си и му го хвърли. — Прочети сам. От Сташ е, агентът на Лили. Това са приходите, които те очакват от премиерата, и всичко ще бъде за фондацията, както и парите, които ще получим за бижутата на Спирос.
	— Тигрицата Лили определено иска да помогне на отбора.
	— Мисля, че наистина е така. Много приятно. Изглежда, че въпреки всичката слава животът й е бил доста противен. — Пейган се отпусна на дантелените възглавници. — Винаги е нащрек, предпазлива и добре съзнаваща, че хората искат да я използват — което те всъщност постоянно правят. Това е отвратително. Лили може да е малко надменна, но като цяло е голяма сладурана.
	— Наистина е великодушен приятел. — Кристофър целуна Пейган по главата. — Тръгвам. Стискай палци за новия вид хепатит B. Номерът трябва да мине, иначе ще избухне епидемия.
	Когато се включи със стария си роувър в трафика на юг, сър Кристофър помисли, че вероятно неговата съпруга е единствената позната му жена, която може да изпита автоматично съчувствие към една сладострастна звезда като Лили. „Може би Пейган разбра, тъй като и двете са смес от скандалност на повърхността и несигурност вътре в себе си“ — разсъди той, докато чакаше, спрял между два прицепа.
	Една камионетка, разкарваща хляб, се вряза напред в потока от коли, а после отново се изнесе рязко. Сър Кристофър сдържа гнева си. Задръстванията в движението са класически източник на стрес. Няма смисъл да си скъсява живота заради нечие лошо шофиране.
	Над сивата река бяха увиснали безплътни парцали лека утринна мъгла. Кристофър пое по улицата край Темза, сетне набра скорост по шосето със забранено паркиране. Вероятно нямаше да закъснее. Двата огромни камиона все още го съпровождаха отпред и отзад.
	Въобще не видя колата с хляб да включи мигач, но тя свърна вдясно, а след това се блъсна челно в един от изящните сферични улични светофари върху каменния парапет над Темза. Сър Кристофър чу трясък на метал и звън на стъкла, а след това долетя по-силен удар — следващият автомобил връхлетя отзад върху камионетката. Той скочи на спирачките едновременно с шофьора на оранжевия камион пред него, който също спря рязко и пневматичната му спирачна система изсвистя.
	Износените дискови спирачки на колата на сър Кристофър не бяха толкова ефикасни и той разбра, че няма да успее да избегне сблъсъка с яркооранжевия камион отпред.
	Водачът на зеления камион зад него реагира по-бавно и се вряза в стария роувър отзад. Инерцията блъсна колата в предния камион. Роувърът се сгърчи като хармоника. Кормилният вал се заби в гръдния кош на сър Кристофър като пръчка за поло и притисна ребрата и сърцето му до пулпата.
	Откараха го в болницата „Св. Стивън“ и веднага го приеха в интензивното отделение.
	След двадесет минути Пейган, все още в бледожълтата си нощница, държеше безжизнената ръка на съпруга си.
	— Страхувам се, лейди Суон, че положението е безнадеждно. — Докторът почувства, че може да говори без заобикалки на съпругата на лекаря-приятел. — Дори да получим орган за трансплантация, няма на какво да го присадим — гръдният кош е унищожен.
	Напълно зашеметена. Пейган подписа една бланка, с която даваше съгласие да бъдат изключени системите за поддържане на живота, друга, с която даваше разрешение тленните останки на Кристофър да бъдат използвани за медицински цели, и трета, с която упълномощаваше погребалното бюро да пристъпи към работа. Чувстваше се много спокойна и за свой ужас — разгневена. „Как можа да го направи! — помисли тя. — Как посмя да ме изостави сега?“. А след това: „Как мога да си помисля такова ужасно нещо?“.


	— Съдебно дело за заговор между майка и дъщеря? Какво означава това, по дяволите? — попита Джуди в офиса на „Виърв!“ и се зачуди дали правилно е чула Том.
	— Точно така казах — отвърна той. — Твърдят, че ти и Лили сте замислили злонамерена интрига с цел да съсипете политическата кариера на сенатора Ръскинтон.
	— Но това е смешно! — запротестира Джуди. Токчетата й почукваха гневно по оранжево-розовия килим, докато крачеше из офиса си.
	— Разбира се, че е смешно. — Том беше търпелив. — Но обвинението в заговор е коварно нещо, Джуди. Това е най-неясната, най-опасна област в правото. Само да кажеш някому нещо, дори и по телефона, и това може да се изтълкува като заговор от законова гледна точка, ако косвените улики звучат правдоподобно. Фактът, че сега Лили се е пренесла при теб, може да бъде фатален, ако съдията реши, че е важен. Честно казано, жалко е, че я покани да остане в твоя апартамент.
	— Лили и аз имаме много за наваксване. Господи! Всичко е толкова глупаво — извика Джуди вбесено. — Когато Лили даде онова интервю, аз почти не я познавах.
	— Можеш ли да го докажеш? — търпеливо попита Том. — Трябва да прегледаш тази вечер всичките си документи и да видиш дали има нещо, което можем да покажем на разглеждането в петък, за да докажеш твърденията си!
	И така Джуди отмени цялата си програма за следобеда и се зарови в купчина правни документи, висока почти половин метър. След това изпразни цялата си картотека, чекмеджетата на бюрото си и чантата си за документи, за да намери нещо, с което да защити своята позиция. Свърши в осем вечерта, изтощена от усилието да се съсредоточи.
	— Проклет да е този стар лицемерен ястреб! — каза тя на Том, докато намяташе късото си палто от кожи на рис. — Заради сенатора Ръскинтон пропилях почти цял ден! Сякаш си нямам проблеми с оскъдните средства, с които разполагаме.
	Том кимна.
	— Този случай ще съсипе бюджета ни, Джуди. За компенсация трябва бързо да орежем разходите, колкото е възможно, дори и най-незначителните.
	— Какво разбираш под „незначителни“?
	— Наистина ли имаме нужда от инструктор по аеробика? Не можем ли да освободим Тони?
	— Ако ще намаляваме разходите, по-добре да купим по-евтина печатарска машина. Това ще бъде най-лесната и най-бърза икономия.
	— За сметка на качеството? Джуди, казваш го само защото си ядосана.
	— Но така наистина ще спестим доста средства, иначе за мен качеството ще се превърне в кръвожаден хищник. Можем да направим договора условен в това отношение. Това, което плащаме на Тони, е капка в морето в сравнение със заплащането на адвокатите. — Джуди нахлупи шапката си от рис. — А класът за подготовка е добър за колегиалните отношения и това означава, че съм прекалено уморена, за да мога да лежа нощем будна и да се тормозя заради този проклет сенатор.
	— _Ти? Ти_ лежиш будна? — попита Том. — Какво е станало с непробиваемата самоувереност на Джуди Джордан?
	— Винаги е била по-крехка, отколкото си предполагал.
	Гласът й бе необичайно тих. За пръв път Том проумя дълбочината на обхваналите я тревоги и моментално превключи към по-ведро настроение. Разроши игриво косата й.
	— Загазвали сме и преди, Джуди, а все още си на върха.
	— Значи има накъде да се пада. И не можеш да разчиташ на съчувствие. Предполага се, че си неуязвим. Дали понякога Хенри Кисинджър стои нощем буден и плаче?
	— Поне имаш Марк — успокои я Том. — На мен ми е тежко без Кейт.
	— Не искам да обременявам Марк с моите проблеми.
	— Да не би да искаш да кажеш, че те е страх да го направиш? Страх те е, че той харесва само бляскавата Джуди Джордан, която светът вижда, а не истинската жена, която познавам аз?
	— Марк го бива повече по въпросите, свързани с морала, отколкото по практическите проблеми. Не мога да говоря с него за моята работа, защото той не я разбира. И освен това не му е ясно, че в едно съдебно дело основна роля играят законите, а несправедливостта.
	Том постави нежно ръка върху покритите й с пухкава кожа рамене.
	— Ще се преборим някак си.
	— Като говорим за борба — как е Кейт?
	— Казва, че проблемът е много по-сериозен, отколкото е предполагала. Не става дума за племенна война, по-скоро приличало на системен геноцид. Правителството на Бангладеш се опитало да засели хълмовете на Читагонг със свои граждани и да пропъди мирните селяни будисти, които живеят там. Искат да й отнемат визата.
	— Само като си помисля, че дори не знаех къде се намира Читагонг, преди тя да замине.
	Джуди каза лека нощ на Том и бавно тръгна по тъмния коридор. Забеляза светлина под вратата на заседателната зала и я отвори. Вътре беше Тони по къси панталони и фланелка. Застанал пред огледалото, той правеше поредица от бързи завъртания и отскоци.
	— Още ли си тук, Тони!
	— Да! Отработвам новите фигури за утре. — Той притича. — Вярваш ли, че момичетата ще могат да се справят? Мисля, че са готови за това и ще успеят. Какво ще кажеш?
	Всеки, който работеше повече от самата нея, незабавно предизвикваше възхищението на Джуди.
	— Това, че те наех, е най-доброто решение, което някога съм вземала, Тони — отвърна тя, а момчето се завъртя край нея, разпръсквайки капки пот всеки път, щом се обърнеше. Завърши с една драматична поза, коленичил на пода с протегнати напред ръце, после бавно се изправи и задъхано каза:
	— Да постъпя на работа при теб е най-умното нещо, което съм правил досега. Видя ли снимката ми в списание „Ню Йорк“? Майка ми я е показала на всички в квартала.
	— Чудесно, Тони. Сигурна съм, че са я харесали. А момичетата оценяват твоите старания.
	Тони изтри потното си лице.
	— Така ли мислиш? Наистина ли им харесват фигурите?
	— Разбира се. И ти също, Тони. Защо, нима това те изненадва?
	— Женското внимание може да замае главата на едно момче.
	— О, хайде — разсмя се Джуди. — С това прекрасно тяло сигурно стотици момичета тичат подире ти.
	— Не, аз бях хилав като истински Чарлз Атлас*, преди да се захване с културизма, и най-вече заради това почнах да работя над себе си.
	[* Първият известен културист в САЩ. — Б.пр.]
	— И имаш успех, Тони. — Джуди се обърна да си върви. — Не закъснявай прекалено много.
	— Няма. Тази вечер ще извеждам мама — отвърна той.
	— Това е чудесно, Тони. Приятно прекарване.


	— Не може ли да се намали тази врява?
	Майката на Тони се намръщи. Добре облечени посетители се смееха гръмогласно, от маса към маса се носеха поздравления и се лееха приятни приказки, а сервитьорите с пълни подноси потропваха по белите плочки на пода.
	— Сега е модно да се идва тук, мамче. — Тони се надяваше, че тя няма да направи сцена. — Исках да те заведа някъде, където наистина е хубаво.
	— Хубаво! Този старомоден боклук!
	Майка му се изсмя презрително, като така искаше да покаже мнението си за интериора от светлобежова кожа и хром, изцяло спасен от презокеанския кораб „Мавритания“ — плаващото художествено произведение от тридесетте години.
	— И сега, след като си намерил работа, значи вече можеш да си хвърляш парите на вятъра, така ли! — Майка му взе изискано оформеното меню. — Бих могла да сготвя тези глупости за една десета от цената им! С баща ти не сме пропилели дори едно пени. Той беше грижлив човек.
	Тони не помнеше баща му да е бил грижлив. В най-ранните му спомени той биеше майка му, докато малкият Тони трепереше под напуканата мушама на квадрати на кухненската маса.
	— Какво ще поръчаш, мамо? Аз мисля да опитам салатата от морски раци.
	— Салата от морски раци! Що за храна е това? Тони, ти обичаш пиле, нима си забравил?
	Тони помнеше мазните петна върху тапетите в кухнята, всяко от които отбелязваше мястото, където баща му бе запратил някое ядене. Печените пилета най-лесно се запокитваха в пода. Тони мразеше печени пилета. — Добре, мамо, ще си поръчам пиле. А сега, кажи какво искаш ти.
	Малките черни очи се втренчиха в менюто и зачетоха с мъка.
	— Искам хамбургер. Защо не ме остави да приготвя нещо в твоя страхотен нов апартамент, Тони?
	Вечно критикуваше апартамента му. Той отвърна бързо:
	— Боядисаха го. Банята още не е изсъхнала.
	Акълът му не можеше да побере защо тази дребна, навъсена жена, преминала четиридесетте, но изглеждаща с двадесет години по-стара, трябва да използва всяко удоволствие, което синът й предлага, като повод да се нахвърли срещу него.
	— Защо не си го боядисал сам? — Тя размаха менюто пред лицето му.
	Тони вдигна ръка и се сви, сякаш да се предпази от удар, а майка му продължи:
	— Значи вече си много велик, за да го боядисаш сам! Винаги си бил мързелив. Винаги си се излежавал, без да пипнеш каквато и да било работа.
	Изчакаха в мълчание, докато сервират храната им. Майката на Тони бодна подозрително хамбургера си с вилицата.
	— Това месо е сурово!
	— Такъв е континенталният стил, мамче — да е възсурово.
	Дълбоко в себе си Тони усети някакъв почти неконтролируем порив, докато майка му критикуваше отново, отново и отново, продължаваше да повишава тон и накрая другите посетители започнаха да се обръщат. Това също бе част от храненето по време на детството му. Тя се оплакваше, че татко му както винаги е закъснял, а той на свой ред критикуваше яденето, приготвено от нея. След това започваха да се дърлят за нищо. Гласовете се усилваха, вдигаха се юмруци, крещенето стигаше до пищене и тогава храната отиваше в стената. Времето за ядене бе единственият момент, когато тяхното семейство нямаше как да не се събере и тези случаи се използваха за атаки, за изваждане от равновесие и нанасяне на неочаквани удари, като използваха факта, че добре се познават, за да се съсипват един друг с точността на топлинни ракети.
	— Мамче, моля те, говори по-тихо — примоли се Тони.
	— Прекрасен начин да разговаряш с родната си майка!
	— Мамче, искам само да прекараш приятно тази вечер.
	Той се почуди за сетен път дали тя някога ще го признае за пораснал.
	— Не ме прекъсвай, че ще те накарам да съжаляваш, че си се родил!
	Призля му. Въпреки чудесно развитото си тяло отново се почувства като малко момче. Едно малко момче, ужасено от непредсказуемите, садистични изблици на своята майка, едно малко момче, намиращо се във властта на абсурдната вина на детството. Малкият Тони бе чувал всеки ден този див глас и се мяташе из апартамента, скован от страх да не би тя да използва някое негово дребно провинение — петно от пастет върху ризата му, недовършено домашно или зарязана къщна работа, като предлог да го набие отново.


	Тони отключи входната врата и натъпка плика с домашни сладки, които му бе дала майка му, в препълнената с боклук торба. Поредно изкушение за хлебарките. Постави във видеото касетата с „Капитан Блъд“, хвърли се на постоянно разстланото, вечно неоправено легло „Мърфи“ и се обърна към нощното шкафче, на което имаше снимка на Джуди с автограф, поставена в сребърна рамка.
	— Ако не я извеждам, значи я пренебрегвам. А ако я изведа, то пък си пилея парите.


	— Няма ли този Спирос най-сетне да престане? — Лили взе гривната от едноцветни диаманти от току-що доставената кошница с орхидеи и я метна върху дивана на Джуди с копринена дамаска в синьо и бледорозово. — Ако бях запазила всички негови гривни, щяха да стигнат до лакътя ми.
	— Щастливо момиче, нали, Марк?
	Джуди взе искрящото брилянтно бижу и му се възхити върху опакото на тъмната си ръка.
	Марк сви рамене и погледна тлеещия огън в камината.
	— Тази гривна би могла да храни години наред някое африканско племе.
	— Не бъди толкова надут! — Лили се приближи, грабна диамантената гривна и я хвърли на Марк. — Дай я тогава на африканците. Не я искам, защото знам, че не е подарък, а е подкуп. — Лили изсумтя. — Щом се появи някой от малките подаръци на Спирос, се предполага, че трябва да легнеш по гръб и да бъдеш доволна. Поръчва по десетина такива гривни в „Картие“. За него това е стока като всяка друга.
	— Като мънистата и огледалата, използвани от конквистадорите, за да изкупят златото на ацтеките ли? — попита Джуди.
	— Точно така.
	Лицето на Лили бе променено от странния й грим. Беше прекарала следобеда в опити да откопира начина на гримиране на Мистингет. Снимката, от която бе гледала, лежеше сред разпръснатите й козметични средства върху ниската масичка от червен мрамор.
	— По-добре свали това от лицето си, иначе ще закъснееш за концерта.
	Джуди взе медния ръжен и бутна обратно в огъня едно дърво, което се канеше да падне.
	— Вярно!
	Лили стана, протегна се и пое към банята.
	— Няма ли да ти трябват тези гримове? — извика Джуди подире й. Всъщност искаше да й каже да махне този боклук от дневната.
	— Харесва й да е разхвърляно — каза Марк. — Да беше видяла в какво състояние остави моя апартамент.
	— Е, няма нищо страшно, само малко бъркотия. Лили поиска да се премести при мен, за да станем по-близки.
	Тя докосна нежно дългите, тънки, тъмни пръсти на Марк. Той издърпа леко ръката си.
	— Том ми каза, че ако Лили остане да живее при теб, е все едно да си играеш с огъня. Може да създаде предубеждение по време на съдебния процес.
	Джуди внимателно постави ръжена на стойката му.
	— Никога няма да успеем да се опознаем истински по ресторантите и хотелите.
	Тя се обърна, когато Лили се появи — изглеждаше възхитително в тъмнозеления копринен шанжан и обеците с опал.
	— Тръгвам.
	Излъчващото се от нея ухание на карамфили остана в стаята дълго след като входната врата хлопна. На Марк също му се прииска да си тръгне. „Класическа тройка — отчаяно помисли той. — Ако си отида, Джуди ще реши, че я пренебрегвам, а ако остана, много скоро нещата ще експлодират в ръцете ни. Стоим си заедно и пием «Перие», седнали върху истинска бомба от чувства.“ Той вдъхна скришом аромата на карамфили и не можа да се въздържи: представи си златистото тяло на Лили, когато излезе от ваната.


	Лили влезе в апартамента и разтвори пелерината си. Още не бяха легнали — чу как Джуди каза настойчиво:
	— … Но защо, Марк? Защо вече четири часа се опитваш по най-различни заобиколни пътища да ме накараш да помоля дъщеря си да напусне апартамента ми?
	— За бога, нима не разбираш, Джуди? — Лили чу изтощения умоляващ глас на Марк и ръцете й стиснаха златната брошка. Знаеше, че не я виждат.
	Изведнъж Джуди проумя.
	— Разбира се! Сигурно съм била сляпа! Ти си влюбен в нея, нали, Марк? — Гласът й бе рязък. — Сигурно съм била сляпа!
	— Не искам да те нараня, Джуди.
	— За жалост, скъпи, току-що го направи. — Тя го погледна. — Мъжете винаги казват, че не искат да те наранят точно когато са нанесли смъртоносен удар на някоя жена.
	— Не искам да нараня и Лили. Тя ми вярва. Не искам да обърквам нейния живот, твоя живот, вашия съвместен живот и моя. — Марк се опита да не повишава тон. — За Лили аз съм единственият мъж, който не иска да бръкне под полата й.
	— Като изключим това, че ти го искаш, нали? — настоя Джуди.
	Последва пауза, след това Марк каза глухо:
	— Ако искаш да чуеш истината, мисля, че няма мъж, който да може да устои на нейната невероятна сексапилност.
	Лили извърна очи към изображението си в замъглените сребърни дълбочини на огледалото със сложни орнаменти в стил „Луи XV“. „Какво с това — помисли тя, — какво е това очарование и проклятие в мен, което омагьосва почти всеки мъж, когото срещна? Какво е то? Не го виждам. Защо не мога да се отърва от него?“
	Като ехо на нейните мисли Джуди извика от дневната:
	— Но аз не я забелязвам и нито една жена не би могла да я долови. Затова е толкова влудяващо, като гледам как всички мъже оглупявате, щом я видите.
	Лили продължаваше да гледа своето изображение и разбра, че вече е уморена да бъде секс обект, уморена е да бъде смятана за играчка от мъжете, уморена е да бъде превръщана в идол и от двата пола — от непознатите мъже, защото я желаеха, и от непознатите жени, защото желаеха да са като нея. Разбра, че фаталното й привличане в края на краищата е фатално за самата нея.
	— Знае ли Лили за чувствата ти?
	Джуди се опитваше да владее гласа си, тъй като искаше да чуе отговора на въпроса си.
	— Не — отвърна Марк. — И не искам да узнае.
	— Какво изпитва тя към теб?
	— Мисля, че ми вярва. — Той замълча. — Предполагам, че ме възприема като брат.
	— Като че ли с теб живеем в различни векове! — изведнъж изрева Джуди. — Няма що, брат!
	— Не възнамерявам да застраша единственото късче семейна сигурност, което Лили някога е притежавала.
	Джуди го прекъсна горчиво:
	— Да, нещата се подреждат прекрасно. — Гласът й бе гневен. — На път съм да изгубя списанието, парите, работата си. Сега пък отгоре на това ти правиш така, че да загубя дъщеря си и любовника си. И като капак на всичко си изпълнен със съчувствие към _нея_ вместо към мен.
	Марк извика:
	— Слушай, аз не желая Лили. Аз искам _теб_. Но те искам такава, каквато беше преди.
	Джуди долови болката в думите му и разбра, че твърдението му, че страстта, която изпитва към Лили, за него е нещо нежелано, е истина.
	— Не можеш да ме разбереш, Джуди. — Най-сетне Марк намери външната причина за раздразнението си. — Ти се промени, откакто те срещнах. Беше толкова забавна. Амбициозна, усърдно работеща, преуспяваща и, разбира се — трудна. Но забавна. Беше мила с хората и беше силна. Ти ми вдъхна кураж и самоувереност.
	— Но сега аз съм тази, която има нужда от кураж — изстена Джуди, внезапно изгубила контрол над себе си.
	Изведнъж Марк успя да определи чувствата, които го владееха, и да ги изрази с думи:
	— Изглежда, си загубила самоувереността си.
	— Какво искаш да кажеш?
	— Вече не мога да те позная. Ти ме учеше, че истинската самоувереност не се надява всяка сутрин като копринена блуза, за да впечатлиш останалите. Тя се изгражда на това, че знаеш какво можеш да направиш и какво — не. Изглежда, си го забравила. Какво става с теб?
	— Какво става с мен? — Изведнъж Джуди притихна. — Ужасена съм, че ще свърша като майка ми — ще храня котките, ще наблюдавам съседите и ще чакам. Не искам да бъда безпомощна като нея, да седя безнадеждно по средата на живота си и да чакам той да свърши.
	— Много може да се говори за подобен начин на живот. — Сега вече Марк се ядоса. — Но поне такъв вид жена не ревнува от собствената си дъщеря. — Той не можеше да устои на порива да нарани Джуди, внезапно станала уязвима. — Ти казваше, че ревността е наказание за тези, които мислят само за несъщественото. Казваше, че винаги ще има по-млади, по-красиви жени на света. Казваше, че ревността никога не би могла да измъчва една самоуверена жена.
	— Да, но сега знам, че съм грешила! — изкрещя Джуди. — Искаш ли да узнаеш какво е да станеш майка на моята възраст и след това да разбереш изведнъж, че детето ти е една от най-красивите жени в света?
	Лили бе все още в преддверието. Не желаеше да слуша повече, но и не искаше да се махне. Стоеше като хипнотизирана, без да може да помръдне.
	— Искаш ли _наистина_ да разбереш какво е да си майка на Лили? — продължи Джуди. — Имам чувството, че лека-полека се превръщам в никой! Като че ли ставам невидима. Малко по малко самоличността ми се заличава! Много скоро кариерата ми, която градих двадесет години, ще бъде съсипана. И така, аз губя работата си, положението си, парите си. Изправена съм пред финансова и професионална катастрофа и ме грози позор. Изпитвам панически страх, че ще се проваля — и всичко това става само защото съм майка на Лили. — Гласът й секна. — Уплашена съм, Марк, всичко се изплъзва от ръцете ми.
	Тя най-сетне каза на любимия човек, макар и твърде късно, това, което я измъчваше.
	Лили се изправи и отиде на пръсти в стаята си. По лицето й се стичаха сълзи. Не искаше да слуша повече как тези двама души, които обичаше, разбиват връзката си заради нея.


	Джуди седна пред плота за закуска и си наля висококалорична напитка — сок от един портокал, чаена лъжица мед и сурово яйце. Приготвяше я всяка сутрин и бе по-вкусно, отколкото изглеждаше. Силата на навика я застави да се събуди както обикновено в шест часа. Тази сутрин нямаше причина, поради която да се мотае, тъй като предишната вечер Марк се беше изнесъл с дрехите си, натъпкани в една туристическа чанта. Бе изцеден и вбесен, защото Джуди не можеше да разбере трудното положение, в което се намираше той. Смяташе, че тя съвсем несправедливо го обвинява в предателство, след като бе опитал да бъде честен и предан.
	Неустрашимата, вдъхваща доверие Джуди, храбрият оловен войник, се бе превърнала внезапно в една съкрушена, объркана жена и Марк просто не знаеше как да се оправи с нея. Искаше му се да й помогне, но не можеше. Виждаше, че присъствието му я разстройва. И затова си отиде. Така като че ли бе по-добре, отколкото да продължат да се карат цяла нощ, както определено се очертаваше.
	— Грижи се за себе си, Джуди — каза й той, после излезе през вратата и я остави да се пита горчиво защо хората винаги казват: „Грижи се за себе си“, когато всъщност имат предвид, че _те_ нямат намерение да се погрижат за теб. Никога преди не бе имала такава огромна нужда от мъж до себе си и сега, когато Марк й бе необходим, той я напусна. Бе решил, че може би ще получи назначение в Никарагуа. Можеше да бъде и на луната — за нея бе равносилно.
	Джуди бе свършила с напитката, когато се обади Том от офиса на „Виърв!“.
	— Новините не са добри — предупреди я той.
	— Давай, ще поема удара — отвърна тя унило в отговор на шегата, която използваха по време на криза.
	— Джуди, няма да мога да жонглирам още много време. Досега удържах кредиторите ни, но не е възможно повече да ги залъгвам, че чекът ни вече пътува. Проблемът не е само паричен. Налага се да направим бързо някой фокус.
	„Само дето в шапката на фокусника не е останало нищо“ — помисли тя. В този момент иззвъня и другият телефон и Джуди вдигна слушалката. Беше Сташ, агентът на Лили. С по една слушалка на всяко ухо тя му отговори:
	— Добро утро, Сташ. Искаш ли да повикам Лили? Тя все още спи.
	— Не, искам да говоря с теб. — В копринения му глас се долавяше следа от средна Европа.
	Джуди се обърна към левия телефон и каза:
	— Ще те потърся, като свърша, Том. — После пак се обърна надясно и продължи: — Какво има, Сташ?
	— Ще пожелае ли списание „Виърв!“ да стане тази година един от спонсорите на Международния празник на красотата? — с отегчен глас попита Сташ.
	— Звучи любопитно. — Тонът на Джуди бе предпазлив. — Какво включва това?
	— Искат ти да бъдеш един от съдиите в Маями, а после да придружиш победителката в началото на турнето й до Истанбул и Египет.
	— Политиката на „Виърв!“ е да не придава такава важност на конкурсите за красота. Искаме да мислим, че нашите читателки, освен от червило се интересуват и от други неща. — Джуди произнесе отговора си автоматично. — Освен това спонсорската ни програма за тази година е запълнена.
	Дългогодишният й опит я бе научил никога да не отказва веднага, дори когато я търсят за пари.
	— Сделката не е съвсем обичайна. Няма да се наложи да вложиш нито цент. Искат да разчитат на твоята безпристрастност, като в замяна ще можеш да се идентифицираш със събитието и да го отразиш изцяло в списанието. Желаят конкурсите за красота да бъдат издигнати на по-високо ниво, така че да не бъдат унизителни за никоя жена.
	— Оценявам предложението ти, Сташ, но няма да мога да напусна Ню Йорк.
	— В наши дни Ню Йорк е само на дванадесет часа от всяка точка на света, а списанието ти работи на шестседмичен график. Не е като да издаваш ежедневник.
	Джуди замълча. Сташ й подхвърли за какви суми става въпрос. Тя ахна. Даде внимателно заден ход и каза:
	— Нашата позиция винаги е била да поддържаме връзка със средната американска жена и да изразяваме нейните стремежи. Няма никакво съмнение, че кралицата на красотата е едно от най-пленителните неща на нашето време. Стига условията да са приемливи, мисля че предложението е в наш интерес. Но може да ми се наложи да се върна, ако има някакви… проблеми с работата.
	След като обсъди някои подробности със Сташ, Джуди позвъни живо на Том:
	— Хей, май наистина ще _можем_ да изпратим чека.


	— Прие веднага, точно както ти каза.
	Облечен в обичайното си палто от викуня и черни кожени ръкавици, Сташ влезе в спалнята на Лили, без да почука. Джуди бе излязла отдавна и бе отишла в офиса си. Той знаеше, че няма как да го чуе.
	Лили пъшкаше ритмично, докато масажистът японец минаваше с нежни движения на палците по целия й гръбначен стълб.
	— Щастливи ли са организаторите на конкурса? — попита тя и се преобърна.
	Сташ огледа тялото й с професионално око. Знаеше колко много може да яде Лили, затова провери теглото й, като същевременно скришом потърси следи от игли по ръцете й, погледна за сбръчкана кожа, което би било показател за злоупотреба с диуретици, и за подпухване вследствие на препиване. Това бе част от работата му на агент. Както обикновено, Лили я досмеша от бързо движещия му се поглед — подскачаше досущ като гущер.
	— Честно казано — отвърна Сташ, — трябваше доста да ги увещавам. Казаха, че нямат нужда от женско списание.
	Лили се прозина.
	— Ако искат да участвам в журито, ще трябва да приемат „Виърв!“ за спонсор. — Масажистът се захвана с лявото й бедро, а тя продължи. — О, Сташ, все пак реших да участвам във филма за Мистингет.
	Той се изненада.
	— Мислех, че в този момент не бих могъл да те откача от майка ти дори с булдозер! — Погледна я сериозно. — Време ти е да се заловиш отново за работа, Лили. И двамата знаем, че няма право на проценти, ако преустановиш работа за шест месеца. Не можеш да си позволиш да се губиш от погледа на публиката толкова дълго. _Знаеш_ колко бързо можеш да бъдеш забравена от нея и колко непостоянна е тя.
	— Така е, но смятах, че най-важното нещо — по-важно дори от парите и славата, е да се науча да обичам майка си. Сега знам, че най-доброто, което мога да направя за нея, е да напусна града.
	— Добре, ще уговоря срещите с „Омниум“.
	Той бе радостен. Не само че това бе велика драматична роля, но филмът позволяваше Лили да прояви таланта си в пеенето и танцуването. Щеше да й се наложи да се подготви доста бързо, но това не бе проблем.
	Тя седна на масата за масаж и извади иглата от черупка на костенурка, придържаща копринената й коса, за да не се изцапа с масажно масло.
	— Ще ми бъде приятно да прекарам лятото в Британия — каза тя, но като че ли не бе много убедена. — Макар че не мога да разбера защо искат да правят филм за френска водевилна звезда в Британия.
	Сташ сви рамене.
	— Може би имат данъчни съображения, може „Омниум“ да има блокирани средства там, може да е някаква взаимноизгодна сделка…


>	7.

	_Март 1979_
	Ковчегът на сър Кристофър бе изнесен от параклиса на „Трелони“. Върху него имаше една червена роза от Пейган и букет бели маргаритки от тяхната петнадесетгодишна дъщеря Софая.
	Въпреки отвратителното време Пейган бе настояла присъстващите да изминат пеш разстоянието от каменната къща на имението до частния параклис. От скалите духаше бурен корнуолски вятър, който чупеше разцъфтелите родендрони, плющеше в черния воал на Пейган и заплашваше да преобърне просмуканите черни чадъри.
	Пейган настоя за старомодно погребение и по този повод избухна семейна кавга. Зелма, партньорката на майка й, бе отбелязала, че тъй като в момента повечето от органите на сър Кристофър са дълбоко замразени и чакат да бъдат подложени на дисекция от студентите по медицина, едва ли си струва да погребват това, което е останало от него.
	Пейган знаеше добре какъв е поводът за злобната й забележка. Зелма бе помогнала на майка й да превърне потъналото в дългове имение в печелившо здравно заведение. Тя почти бе успяла да изиграе Пейган за наследството й и нямаше да прости никога на по-младата жена факта, че един ден цялото имение и целият бизнес щяха да й принадлежат.
	— Скъпи мои, не идвайте. Искам да бъда сама — каза твърдо Пейган на Джуди и Максин.
	И така сега тя стоеше сама край гроба на мъжа си и дъждът шибаше черните чадъри, докато сандъкът, в който лежеше Кристофър, бе спуснат в плодородната червена корнуолска земя.
	Пейган още не можеше да повярва, че съпругът й си е отишъл и че след като шестнадесет години бе загрижена за здравето му заради състоянието на сърцето му, той можеше да бъде убит поради моментното невнимание на някакъв шофьор. След дълги години изследвания в областта на рака екипът на Кристофър бе на прага на триумфален пробив, но сега успехът бе изтръгнат от него, а самият той — от нея.
	На Пейган й се струваше, че се намира далече-далече и като че ли наблюдава сцената от върха на малката църквичка от седемнадесети век. Всички присъстващи, включително самата тя, й изглеждаха като играчки, струпали се на гробището. Когато свещеникът произнесе напевно „пръст при пръстта, прах при прахта“ и силният вятър отвя думите му, Пейган се запита дали няма някаква злокобна причина, та тревата в гробищата да е винаги толкова гъста и зелена. Вече се забелязваха малките жълти цветчета на самакитката, осеяли тревните площи.
	До нея Софая плачеше тихичко в една от огромните носни кърпи на баща си.
	— Съжалявам, мамо, но не мога да спра.
	— Няма значение, скъпа. Татко ти не би имал нищо против да си поплачеш.
	„Защо аз не плача? — питаше се Пейган. Премигна и се опита да накара сълзите да бликнат, но нищо не стана. — Би трябвало да плача — каза си тя, — загубих единствения мъж, който ме е обичал.“ Опита се да мисли за най-нежните мигове, които бяха споделили с Кристофър, но сълзите продължаваха да не идват. Често мъжете, ранени смъртоносно на бойното поле, не чувстват болката. Подобно на тях някои вдовици не могат да плачат и въпреки че отстрани изглежда, че се владеят удивително (и дори понякога като че ли са безчувствени), всъщност шокът им действа като болкоуспокояващо средство.
	Изведнъж силен порив на вятъра обърна чадъра й и отвя черната й кадифена шапка с воала. „Проклет да си, Господи — помисли тя, — че ми отне Кристофър преди да бе завършил работата си. Как смее господ да постъпи така с мен! Как _може_? Правех всичко, на което съм способна. Не е честно. Той не може да очаква да се примиря с това. Защо трябва да го правя? Извършила съм толкова добрини. (Е, поне не съм вършила злини… Добре, извършила съм по-малко злини от другите хора.) Какво _още_ иска _той_? Защо избра мен?“
	След като опечалените си тръгнаха, Пейган отиде на любимия си скалист връх.
	Старата й овчарка Бъстър Втори я последва през безжизнената папрат, дишаше трудно. Пейган седна на дървената пейка, подложена на поривите на вятъра, и си припомни тъмната фигура на Кристофър, приседнал тук, и прегърбения му силует, очертан на фона на сивото небе, когато се срещнаха за първи път. Изведнъж се почувства като голямо беззащитно дете. Не усещаше нищо: нито мъка, нито болка, нито скръб. Тялото й бе вцепенено. В главата й имаше само хаос и никакво чувство. Мислите й се носеха лудо във всички посоки, подобно на стадо животни, обхванато от паника. В мозъка й изплуваха неканени картини и тя си спомни като нещо отдавна минало костеливите колене на съпруга си, плешивото му теме, блестящо на слънцето, и вбесяващия му навик да хруска силно ментовите бонбони. Помисли си: „Как смее Кристофър да ме остави сама?“. Усещаше се объркана, озадачена и изплашена от собствените си чувства. И като че ли се намираше в някакъв безкраен черен тунел — в Долината на отчаянието.


	През следващите три седмици Пейган бе неочаквано спокойна, докато провеждаше срещи с адвокати, попечители и счетоводители. После започна да забравя. Секретарката на Кристофър тихомълком пое организацията на службата в негова памет в църквата „Свети Бартоломю“ в Смитфийлд, след като установи, че Пейган е забравила да покани повечето от най-близките приятели на съпруга си.
	Всяка сутрин Пейган чуваше как вестникът тупва през пощенската кутия, и чакаше с надежда. Винаги мислеше, че това не е истина, че това не се е случило. „Господ не би го позволил. С нищо не съм го заслужила. Сигурно е било лош сън и всъщност в този момент Кристофър се бръсне в банята.“
	— Иска ми се да не съм постоянно така ужасно уморена — оплака се Пейган на Софая — и да не е толкова студено в тази къща. — Тя седна пред бумтящия в камината огън, увита в старата си персийска агнешка пелерина, и добави: — Кристофър бе толкова стиснат и не се съгласи да направим отоплителна инсталация.
	Софая реши да не споменава, че цял Лондон се радва на необичайно меката пролет, а термометърът във всекидневната на Пейган показва двадесет и шест градуса.
	Два дни по-късно Софая се прибра вкъщи от училище „Св. Пол“ и завари майка си — бледа, но със сухи очи, да копае енергично дупка в дъното на градината. Под чинара лежеше безжизненото тяло на Бъстър.
	— Забравих каишката му и глупавото му куче хукна след една котка и попадна право под един мотоциклет. Само господ знае какво сме направили, за да загинат по пътищата за един месец двама души от семейството. Макар че на Бъстър вече му бе дошло времето — беше почти на двадесет години.
	За Пейган животът беше нереален. Това бе кошмар и тя се надяваше скоро да се събуди. Действията нямаха значение. Хората нямаха значение. Нищо в живота нямаше смисъл. Какъв беше неговият смисъл?
	На следния ден полицията я спря, защото караше с над сто й шейсет километра в час по пълните с хора улици на Ладброук Гроув и тя не можа да си спомни регистрационния номер на колата.
	— Имам огромни бели петна в паметта си, господине — обясни Пейган, но полицаят, изглежда, не я разбра. Проклет човек.
	— Мисля, скъпа — каза тя на Софая същата вечер, — че баща ти можеше да ни напусне в по-подходящ момент. Нямам никаква представа как е възнамерявал да разпредели парите, а в документите му няма нищо, което да ни насочи кой да бъде назначен за нов директор на Фондацията. Как може да очаква аз да се оправя с всичко това? И какво да върша сега? — Тя се движеше из розовата гостна стая с тапети на хортензии. „С кого да поговоря. С кого мога да свърша всичките тези неща? С кого мога да споделя, кой знае моето минало, моите шеги, моите страхове? С кого да прекарвам Коледа?“ — мислеше тя, а гласно каза: — И какво се предполага, че трябва да направя сега?
	— Говориш като баба — отвърна безцеремонно Софая, надеждата, че тази непростима обида ще засегне Пейган и ще я накара отново да стане непостоянната и обожаваща я майка, заменена сега от този хленчещ автомат.
	Пейган не обърна никакво внимание на думите й. Включи телевизора, взе кутия шоколадови бонбони и загледа някакво шумно шоу. Накрая дъщеря й избухна в сълзи и избяга от стаята. И когато Пейган чу, че някоя си Мона от Чипинг Нортън е спечелила масичка на колелца, уред за овлажняване на лице и един гигантски Доналд Дък, в нея започна да се надига черна вълна от студена паника. „Какво става с мен — зачуди се тя, — защо не мога да контролирам мислите си?“ Докато наблюдаваше как Мона изпищява невярваща от радост и прегръща съпруга си, Пейган помисли: „Защо не мога да правя това, което искам? Защо не мога да си спомня някои неща?“. Мона не можа да си спомни името на не знам си кой президент, любител на градинарството, и позорно напусна сцената. „Може би полудявам. Може би трябва да отида утре на лекар.“ Пейган не знаеше, че проявява класическите симптоми на страдание от тежка загуба и че върви опипом по тунела на смъртта.
	Но на следващия ден огледа кухнята и реши да не ходи на лекар. „Няма смисъл да се спасява такъв безполезен човек като мене — помисли Пейган и превключи от шок към депресия. — Лекарите са за хора, които са наистина болни, а не за жени, които нямат достатъчно самодисциплина, за да се оправят сами.“ Огледа уютната кухня — букетчетата розмарин и мащерка от „Трелони“, висящи от тавана, добре почистените тигани, ръчно изработените керамични гърнета, кошниците с кафяви корнуолски яйца и пресни зеленчуци. Изящният наследствен сервиз за ядене „Минтън“, украсен в розово, който получи при женитбата си, бе нареден по рафтовете на селския бюфет от ясен. „Какъв е смисълът да се опитвам да направя тази кухня привлекателна? — почуди се тя. — Това е просто един цех за производство на храна, натруфен с изящен порцелан. В края на краищата, чиниите винаги се счупват някой ден, колкото и да ги харесваш. Всичко се счупва накрая.“ Пейган извади от бюфета една чаена чинийка, отвори прозореца, хвърли я навън и изчака да види как ще се разбие пред сутерена. „Ето какво се случи с мен — помисли тя. — Животът ми е разбит като строшен порцелан.“


	След половин час Софая влезе в кухнята и загледа празните рафтове на бюфета. Вече бе забелязала купчината изпотрошен порцелан — още преди да отвори входната врата.
	— Мамо, заминавам с Джейн в Тъскани за празниците.
	Отметна предизвикателно от лицето си кичур кестенява коса, като тихо се надяваше, че майка й ще се загрижи, надяваше се, че майка й ще каже: „О, не, няма да заминеш! Ще останеш тук, с мен“.
	— Както желаеш, скъпа — отвърна Пейган разсеяно.
	— Мамо, не мога повече да понасям да те гледам такава. Заминавам веднага — изкрещя Софая.
	Пейган не обърна никакво внимание, че дъщеря й изтича в стаята си, натика две блузи и касетофона в една торба и избяга навън, затръшвайки вратата.
	Изведнъж къщата стана тиха и празна. Пейган взе бутилката с бренди за готвене от кухненския рафт и долепи устни до гърлото й. Усети пустота в себе си. „Аз съм едно нищо, никой не го е грижа за мен и никога няма да го е грижа. Не искам да живея. Животът е мой враг, а смъртта е мой приятел. Бъдещето е черно, безсмислено и страшно.“
	Към полунощ вече бе пресушила джина, уискито и вермута от барчето за напитки и приключи с „Драмбуйе“. Повърна в кухненската мивка.
	Тогава си помисли: „Няма да позволя да ми се случи това втори път“ и телефонира в „Анонимни алкохолици“, за да разбере, че следващата среща на членовете на дружеството е в криптата на църквата на Трафалгар Скуеър.


	— А сега разгъвай — натискай силно към мен, още по-силно… по-силно… По дяволите, кога ще махнеш това? — Той бодна с пръст стомаха на Лили.
	Тя затвори очи, напрегна с всички сили мускулите си, за да прибере корема си, и изпъшка през стиснати зъби:
	— Изобщо няма да стане по-плосък.
	— Напрягаш прекалено много врата, отпусни се. — Треньорът отново сгъна коленете на Лили към гръдния й кош и се облегна на тях с цялата си тежест. — Когато привърша заниманията си с теб, ще имаш гръб като Макарона. Добре, достатъчно. А сега тежестите.
	Лили мина през студиото и отиде до завинтената за пода кушетка. Дъждът блъскаше по стъкления таван. Господи, направо бе като болна от тази нюйоркска зима.
	— По-добре ли си вече с балета?
	— Учителят ме използва за демонстрации. — Лили пристегна около глезените си черните кожени колани на тежестите.
	Треньорът й вярваше. Преди месец тя беше напълно извън форма и той бе поразен от невероятната й съсредоточеност и издръжливост. Бе свикнал да обучава професионални танцьори и рядко се бе сблъсквал с такава самодисциплина в една актриса. Знаеше, че може да бъде груб с нея, защото тогава Лили искаше да се върне и се стараеше по-усилено, докато повечето актриси избухваха в сълзи и вече никога не ги виждаше.
	— Още не отговаряш на стандартите на „Фоли Бержер“, Лили.
	Бутна я на леглото за упражнения, тя легна на дясната страна, сви десния си крак и изпъна левия пред себе си.
	— Добре, петдесет пъти нагоре-надолу — каза треньорът. — Имаш нужда от още сила в левия крак.
	Той коригира положението на таза й и загледа, докато Лили изсумтя бавно и петдесетото повдигане.
	— Виж — вече се променяш. — Той я повдигна, изправи я и посочи в огледалото гладките, продълговати мускули на бедрата й, вдлъбнатините на задните й части, стегнатата област под гърдите й, където вече се развиваха мускулите на стомаха.
	Нещата вървяха добре. През май Лили щеше да бъде във форма за „Най-красивите крака в професията“.


	Старото лондонско кино бе украсено специално за рокконцерта. Сега то изглеждаше като гигантски ален подарък със сребърна панделка отгоре. Червената пластмасова опаковка се издуваше на вятъра и се опъваше твърде силно при найлоновите въжета, които я придържаха. При всеки порив на вятъра въжетата изплющяваха силно срещу гигантския жълт надпис, който съобщаваше: „ЕЙНДЖЪЛФЕЙС ХАРИС: ОПАКОВАН ПОДАРЪК. БРИТАНСКОТО ТУРНЕ ЗАПОЧВА ТАЗИ ВЕЧЕР. БИЛЕТИТЕ ЗА 5-И АПРИЛ СА РАЗПРОДАДЕНИ“.
	Еди си помисли, че животът на рекламния агент беше доста по-лесен в доброто старо време на пънка, когато всички бяха без пукната пара, но вярваха в това, което вършат, и цялата организация се изчерпваше с арестуването на някой от членовете на групата в началото на турнето. Тогава рекламата ставаше от само себе си.
	Когато приближи гримьорната на звездата, вратата се отвори рязко и едно момиче изхвърча в коридора. По намръщеното му лице течеше кръв.
	— Скапана крава такава — изрева то и отметна назад кичурите черна коса, паднали на пребледнялото й лице. Изправи се с мъка по мръсната стена и опъна черната си кожена минипола по пилешките си бедра. — Мръсна лондонска пачавра! — Провери с една ръка сребърната верижка, която тръгваше от лявата й ноздра, завиваше покрай лявата й буза и накрая бе закачена на лявото й ухо. — За каква се мислиш ти бе?
	От гримьорната излетя евтина оранжева пластмасова кутия, падна на пода, разтвори се и отвътре се разсипаха гримове, тампони мръсен памук, блестящи пудри и десетина гела в крещящи цветове.
	— Аз съм негова съпруга, миличка, и ще е добре никой да не забравя това! — На вратата се показа дребничка жена с дълго до земята палто от бяла лисица. — А сега си омитай мършавия задник оттук, преди да съм те набила.
	— Коя съпруга си — за тази седмица ли, или за миналата? — изсъска момичето с миниполата. — Или пък може би това е някоя от по-специалните връзки на Ейнджълфейс и ще имаш късмет за цял месец брачно щастие? Май трябва някой да организира една грандиозна среща на бившите дами на Ейнджълфейс, най-добре на стадион „Уембли“.
	Последва мълчание, изпълнено с електричество, след което Маги — четвъртата госпожа Ейнджълфейс Харис, пристъпи напред на сребристите си каубойски ботуши с петнадесетсантиметрови токчета и вдигна малката си ръчица към лицето на момичето. Но вместо да я удари, Маги мушна два пръста в сребърната верижка, която висеше от ухото до носа, и дръпна силно. Момичето изпищя, от носа й бликна кръв и потече надолу по тялото й като дъжд по стъклото на прозорец.
	— За бога! — измърмори Еди, агентът по рекламата, втурна се, бутна Маги настрани, а после заведе бързо окървавеното пищящо момиче нагоре по стълбите до малката като кутийка стая зад сцената, където две доброволки на Червения кръст четяха евтини романчета.
	Еди извади радиопредавателя от задния джоб на дънките си.
	— Кев, стана злополука с гримьорката. Докарай една кола до входа за сцената и я откарай в болницата. Намери някой да почисти мръсотията пред гримьорната на Ейнджълфейс.
	Влезе в стаята на рокпевеца и му махна с ръка. Ейнджълфейс Харис стоеше до рафта и привършваше грима си. Бе облечен само с танцьорски бандаж, като късчето черна еластична материя се придържаше около гениталните му само от един ластик, който минаваше между оголените му задни части.
	— Положението овладяно ли е? — Ейнджълфейс повдигна ангелските си вежди, разшири невинните си сини очи и остави вестника „Дейли Мейл“. Дори с червения руж, нанесен на ивици по бузите, лицето му имаше умоляващия израз на дръзко хлапе. Еди погледна бялото стегнато тяло и се запита каква ли е тайната на легендарната вечна младост на Ейнджълфейс. „Каквато и да е, не бих се отказал от нея“ — каза си той, докато певецът се намъкваше в трико на червени и сребристи ивици, после закопча една огромна яка със сребърни крила, обсипана с изкуствени диаманти, която стърчеше над тесните му рамене. Сега певецът имаше V-образния силует на културист.
	Разбира се, музикалната тайна на Ейнджълфейс бе в това, че той се бе впил като пиявица в духа на рокендрола, в тази смесица от черен американски блус и американска кънтри музика. През петдесетте години Ейнджълфейс бе един от оригиналните рокаджии; после през шестдесетте се оборудва със състав и стана соло певец на „Дарк Ейнджълс“. Всеки път щом рокът попадаше в задънена улица, кариерата на Ейнджълфейс се поклащаше. През 1967-а година бе изтласкан на заден план от психеделичния рок, но през 1977-а бе отново на върха и списание „Ролинг Стоун“ се питаше колко ли пъти ще възкръсва този обичен стар китарист, докато междувременно Ейнджълфейс се самоизстреля в черни кожени дрехи и капси на гребена на вълната на пънкрока.
	„Наистина е съвсем просто — помисли Еди. — Всеки път щом новото поколение от почитатели преоткриеше рокендрола, то преоткрива и Ейнджълфейс.“ Две години по-възрастен от Мик Джагър, той все още изглеждаше така сладък и слаб, както в деня, в който за първи път застана сред светлините на прожекторите.
	Маги закопча осеяните с изкуствени диаманти ръкавици около китките на съпруга си, а после прикрепи сребърни крила към ботушите му от „Флаш Гордън“. Ейнджълфейс се взря в огледалото на гримьорната и нанесе черен грим на веждите си с няколко несигурни движения.
	— Мразя сам да се гримирам, Маги — оплака се певецът на купчината сребърни лисици, покриваща намусената му съпруга. — За бога, не трябваше да посягаш на момичето, преди да бе свършило лицето ми. Знаеш, че никога не бих се докоснал до такава мръсна слугиня.
	След като тя тръгна, Ейнджълфейс глътна леките си зачатъци на корем и отново се наведе към огледалото. Понякога се чудеше дали Маги не е малко психо. Пиленцата винаги застават нащрек, когато мислят, че това се очаква от тях, но понякога Маги прекаляваше с ревността си. Миналата седмица подпали косата на онова пиленце само защото бе пипнал задника му, като слезе от сцената; едно щракване на запалката на Маги — и момичето се превърна в клиничен случай. Тази седмица отнесе наполовина носа на гримьорката. „По дяволите, какво ли ще бъде, следващото й изпълнение?“ — зачуди се Ейнджълфейс, докато вземаше слушалката на телефона. Избра Ню Йорк.
	— Джуди? Да, отново съм аз. Хванах те най-сетне. Слушай, не затваряй, иначе ще потърся адвоката си… Ще ти обясня _защо_ се обаждам. „Дейли Мирър“ пише, че през следващия месец Лили ще снима филм в Британия… Казах ти и преди, че не ти вярвам… Знаеш прекрасно, че когато се роди детето, не можех да ти помогна, защото и самият аз бях без пукната пара, но сега положението е друго, Джуди. Днес аз струвам колкото десет големи господинчовци и искам да се запозная с дъщеря си. Искам да се срещна с Лили… к’во искаш да кажеш с това „_не може_“? Имам право… не ми казвай, че нямам никакво право… малко е късничко да ми заявяваш, че не съм неин баща, и хич не мисля да ти вярвам, Джуди… хайде не почвай пак с тази история, че цикълът ти бил нередовен и си объркала датите. Имам си _памет_, Джуди, и ще ти припомня, че ти беше луда по мен… Джуди, надявах се, че ще проявиш разбиране, но след като това не става, _слушай_ ме. Първо, знам, че съм неин баща. Прилича на мен, нали? Второ, ще се срещна с нея, без дори да те уведомя… защото първо искам да се уверя, че ме харесва заради самия мен и тогава ще последва голямата изненада. И ти не можеш да ме спреш, Джуди, и недей да злобееш на другия край на жицата, че да не съжаляваш. Само това исках да ти кажа!
	Ейнджълфейс тръшна слушалката.
	А в съседната стая някой тихичко и внимателно постави слушалката на деривата.


	_Май 1979_
	Лили мина наперено през кафенето, изтръгна запалената цигара от устните на мъжа и го удари през лицето. Вбесен от нейното безочие, той дръпна цигарата от издутите й устни. Лили я отскубна отново, а мъжът я метна на пода край старото пиано, после я изправи на крака и я обсипа с удари. Сграбчи ръката й и диво я завъртя в известното апашко изпълнение на Мистингет. Лили го ритна, а той й нанесе жесток удар по главата. Тя отново падна на пода и мъжът отново я вдигна. Съдра полата й, а Лили го заплю и така продължиха танца, изобразяващ кавга между двама влюбени, в края на който Лили пълзеше в краката на мъжа в мазохистичен екстаз.
	— Стоп! — извика Цимер.
	Техническият персонал и останалите танцьори изръкопляскаха леко. С магнетичната си животинска чувственост Лили предаваше без усилие страстта, необходима за този номер.
	— Цимер! — извика тя от сцената с френското кафене. — Наистина ли трябва да го ударя толкова силно?
	— Разбира се — отвърна Цимер високо. — Номерът трябва да бъде див и садистичен. Той представя вечната битка за превъзходство между мъжа и жената. _Трябва_ да го удариш силно. Така си връщаш за всички потиснати жени в света, запомни това! Свършихме за днес.


	Цимер кимна:
	— Действие!
	Клапата изтрака.
	По великолепните стъпала тържествено заслизаха тридесет и шест момичета в мрежести чорапогащи с телесен цвят, като придържаха белите си шлейфове от щраусови пера, дълги близо три метра. При всяка тяхна стъпка високите им шапки от пера се поклащаха.
	Лили пристъпи напред на най-горното стъпало. Беше оскъдно облечена с воал, осеян с пайети, носеше девствен пояс и синя паунова опашка.
	— Стоп! — изкрещя Цимер. — Какво е това на краката ти?
	— Чорапогащи — извика Лили към празната тъмнина зад езерото ярка светлина.
	— Махни ги — искам блестящи крака! — каза ядосано режисьорът. — Пет минути почивка!
	Лили се върна в гримьорната си и свали мрежестия чорапогащник.
	— Трябваше да те послушам, Ги — рече тя.
	Ги Сен Симон бе личният моделиер на Лили във филма „Най-красивите крака“.
	— Разтревожен е, затова е нервен — обясни й Ги. — Това е филмът му с най-голям бюджет. Просто иска краката ти да имат онзи гладък, блестящ вид, както е било през двадесетте години. Обуй копринени чорапогащи.
	Лили обу внимателно три чифта копринени чорапогащи. Постави отново осеяния с пайети девствен пояс, моделиерът прикрепи отзад огромната паунова опашка и двамата погледнаха към огледалото. Лили изстена.
	— Краката ми приличат на кренвирши!
	Ги кимна тъжно.
	— Мистингет трябва да е имала крака като клечки, за да си позволи три чифта чорапи.
	Лили пак тръгна надолу по стъпалата.
	— Стоп! — изрева Цимер. — Краката ти приличат на saucissons*.
	[* Кренвирши (фр.). — Б.пр.]
	— Нали искаше автентичен костюм на Мистингет! — извика му Лили.
	Бе обявена друга почивка и техниците въздъхнаха с досада. Лили махна неудобната си опашка от пера и изтича към светлините на пода. Гърдите й подскачаха под черупките от стъклени камъчета.
	— Къде си, Ги? — Тя потърси моделиера в тъмнината. — Ела бързо, имам една идея.
	Щом се наведе и се взря в неосветената зала, светлините долу хвърлиха драматични сенки върху лицето и краката й.
	— Изглежда като от ранните картини на Тулуз Лотрек, нали? — каза тихо Цимер, който колекционираше френски мюзикхол картини, на човека до себе си.
	— Да — отвърна Ейнджълфейс Харис, — онзи, недоразвития художник.
	Певецът бе изоставил добре обработеното си английско произношение. Вече не говореше правилно и не произнасяше думите ясно, а като много поп звезди гълташе звуци и цели думи. Целта беше да постигне псевдоработнически акцент и средноатлантическо носово изговаряне.
	Ейнджълфейс остана необичайно тих и кротък, докато Лили прибра назад облака от черни коси и повика отново моделиера. „Тя е най-красивото, най-удивителното пиленце, което очите ми са виждали. И най-секси“ — помисли той, докато наблюдаваше как сексапилът извира от блестящите й одежди.
	— Чука ли се с някого? — попита внезапно той.
	„Няма търпение да се вреди“ — помисли Цимер и сви рамене.
	— Нямам представа. Днес обаче няма да можеш да се срещнеш с нея. Не трябва да се разсейва.
	Но Ейнджълфейс не бе обзет от похот. Той изпита внезапно желание да направи на кайма онзи, който се е осмелил да чука дъщеря му.
	След двадесет минути Лили отново заслиза по стъпалата. Перата бяха поставени на мястото им, а краката й блестяха, дебело намазани с масло.
	— Идеално — каза Цимер, щом Лили стигна до предната част на сцената.
	Над главата й се спусна микрофон и тя започна да пее: _„C’est Paris…“_ Увереният й, гърлен глас иззвъня в празния театър, полилеят се завъртя, а тридесет и шестте момичета потрепнаха с опашките си от пера и пристъпиха напред.
	— Тя _може_ да пее. — Ейнджълфейс се изпъна изненадано. — Фразировката й е страхотна! Гласът й е сипкав, а това обикновено не се удава на пиленцата. Силен е и секси, но не е сладникав. — Ейнджълфейс не очакваше, че Лили може да пее. Но бе сигурен, че е наследила гласа си от него.
	— Стоп! — изрева Цимер. — Майк в кадър.
	И продължиха нататък. За разлика от другите участници Лили играеше в почти всяка сцена и когато в девет часа вечерта свършиха снимките, бе твърде изтощена, за да поеме критични забележки, и както винаги, когато бе уморена, лявото й око започна леко да се криви. Въпреки това Цимер се появи в гримьорната й с купчина бележки.
	— Първо, относно пеенето ти, Лили.
	— Съжалявам, но не можах да взема онова горно сол — каза бързо тя. — Диапазонът ми спада, когато съм изморена.
	— _Цялото_ ти пеене е неправилно. Мистингет е имала глас като бетонобъркачка, а ти пееш _прекалено_ добре. Искам да _стържеш_!
	„Три загубени месеца с учителя по пеене! За какво ли се старах?“ — почуди се Лили и отсече:
	— Ако искаш да пея като Луис Армстронг, защо не дублираш гласа ми с бетонобъркачка?


	След месец вече снимаха в провинцията и сега Лили не се опитваше да направи гласа си по-груб, защото бе дрезгав от пренапрежение. С шал, увит около врата, за да се предпази от влажния въздух на майската вечер, тя се разхождаше сама през полето.
	Мускулите на прасците я боляха, а разбитите й стави изпротестираха, като прескочи една порта.
	Бе изтощена физически, но бе доволна. Бяха преполовили снимките, Мистингет изглеждаше многообещаваща, макар Лили да знаеше, че един филм не може да се смята за успешен, докато не видиш окончателното копие. Той можеше да бъде провален при редактирането, от лошо дублиране или да пропадне поради някаква вендета във филмовата промишленост и никога да не стигне до екрана. Но всекидневниците бяха добронамерени, както и атмосферата на снимачната площадка. Цялата продукция бе съпроводена от изпълнено с радост суетене. Цимер вече не бе напрегнат, а днес дори изсумтя „Pas mal“*. Бързо се превърна в отново очарователния, готов да помогне колега, който бе първият човек, отнесъл се към Лили като към сериозна актриса, и можеше да изтръгне от нея много повече от всеки друг режисьор.
	[* Не е зле (фр.). — Б.пр.]
	Лили се разхождаше по калния селски път; в розовеещото вечерно небе се стрелкаха лястовици. От двете страни в канавките ромолеше дъждовна вода, по банкета бе набол синчец, а от папратовите листа се стичаха дъждовни капки. „Англия е много красива, когато спре да вали“ — помисли тя и спря по средата на пътя, за да върже отново кърпата на главата си. Заслушана в едва доловимото чуруликане на лястовичките, Лили почти не долавяше далечното тънко като на комар жужене, докато изведнъж то не се превърна в рев и от завоя пред нея не изскочи един черен силует, който изхвърляше изпод колелата си кал и вода. Лили изпищя и се метна към банкета край пътя.
	Колата изрева край нея, после спирачките изпищяха и тя спря малко по-надолу. От нея изскочи мъж, облечен в мръсен комбинезон на механик, и затича към Лили.
	— Добре ли сте?
	— Разбира се, че не! — извика ядосано Лили, когато той приближи. Този безразсъден глупак можеше да я убие.
	— Съжалявам изключително много. — Той й помогна да се изправи. Тя трепна от болка и започна да вади листата от къпина от косата си, а мъжът продължи: — Въобще не очаквах да срещна някого на пътя, защото е частен. Тук през май винаги е безлюдно — само в сезона на почивките може да срещнеш някой, който да се разхожда. Вие на почивка ли сте?
	— Не, тук съм по работа и не мога да си позволя лукса да лежа със счупен крак. Защо не гледате къде карате?
	Лили направи няколко стъпки и отново потръпна от болката, пронизала лявото й коляно. Тръгна пак, призля й от болка и залитна. Мъжът в мръсния комбинезон я подхвана за ръката.
	— По-добре до ви откарам — предложи той.
	— Не, благодаря, мога и сама да се оправя.
	Лили продължи да накуцва по пътя, като се надяваше, че този идиот не е провалил участието й във филма.
	Човекът продължи с нея. Прокара пръсти през жълтеникавочервената си коса и омаза още повече и без това мръсното си лице.
	— Страшно съжалявам. Уверявам ви, че съм добър шофьор. Просто исках да проверя с каква скорост мога да взема завоя, тъй като колата се нуждае от известна донастройка на трансмисията.
	„Ще стане доста красив, ако се измие — помисли Лили въпреки болката. — Всъщност може би ще стане _много_ красив, ако махне смазката и калта от лицето си.“
	— Моля ви, позволете ми да ви откарам — това е най-малкото, което мога да направя.
	Хубави сиви очи, дълги прави руси мигли, голям, осеян с лунички нос… Лили се съгласи. Ниската кабина на черната като бръмбар кола бе просто коруба от недообработен метал с прикрепени отвътре с лепенки какви ли не жици.
	Новият й познат караше много бързо.
	— Не може ли тази кола да върви с по-малко от сто километра в час?
	Защо се съгласи да я вози този безумец? Агентите от „Омниум“ със сигурност биха отхвърлили искането за изплащане на застраховката й, ако сега можеха да я видят.
	— Все още не е достатъчно добра на по-ниски предавки — извини се несръчният, но приятен на външен вид англичанин. — Това е прототипен модел. Работим над него и всъщност не би трябвало да изкарвам колата от гаража. Мога ли да ви помоля да не споменавате никому, че сте я видели?
	Когато колата спря пред хотела на Лили (известна странноприемница от осемнадесети век), шофьорът й я попита:
	— Колко време ще останете в „Роуз енд Краун“?
	— Още четири седмици. Участвам във филм, кой то се снима в къщата на имението. Как се казвате?
	— Грег Темпълтън. А вие?
	— Хм… Елизабет Джордан.
	Той не помръдна, за да й помогне да слезе от колата, а Лили не посегна да отвори вратата. Бе дошъл онзи изпълнен с неловкост момент, когато двама души, току-що запознали се, се колебаят да направят първата стъпка, защото се боят, че може да последва отказ. Накрая Грег попита:
	— Ще може ли да се видим отново, Елизабет?
	— Трудно е, почти нямаме свободно време — отвърна тя искрено. — Защо не ми оставите вашия номер и аз да ви се обадя, когато се освободя? В кой гараж работите, Грег?
	— „Игъл Моторс“ в Уайтчърч. Ще ви дам телефона в работилницата.
	Надраска номера на гърба на един плик за писма и след това й помогна да слезе. Лили отново потръпна от болка.
	— Необходима е обувалка, за да може човек да се измъкне от това чудо.
	— Моля ви, забравете, че сте ме видели с него.
	— Добре, шефът ви няма да научи никога.
	Грег я погледна с лека изненада, а после се засмя.


	В събота следобед Грег взе Лили в един очукан „Ягуар ХК 150“, толкова мърляв, като че ли в него бяха отглеждали пилета. Отново последва каране, прехвърлиха един хълм и видяха Лайм Риджис в ниското. В далечината проблясваха скали в златисто и бяло, а красивият кръгъл пристан бе пълен с рибарски лодки.
	— Може ли да излезем в морето? — Лили посочи към малката флотилия корабчета в единия край на старинната каменна стена на пристанището.
	— Защо не? Ще наемем моторница.
	След един час, прекаран сред искрящата вода и пъхтенето на мотора, те се върнаха в града и в чайната „Рийджънси“ с дъгообразни прозорци хапнаха току-що изпечени кифли с ягодово сладко и гъста сметана. Когато Грег подаде чашата си на Лили, за да я напълни отново, видя че тя поглежда мръсните му нокти.
	— Майка ми постоянно ми прави забележки — усмихна се той. — Изпий си чая, време е да те върна в хотела.
	И за нейно разочарование Грег я откара обратно в хотела и й помаха весело за довиждане, без да уговорят нова среща.


	Лили огледа овалната кремава приемна на лондонския хотел „Риц“. По розовия паркет се движеха елегантни жени, които се поздравяваха, докато минаваха между малките масички и огромните палми. Зад тях имаше фонтан, който разпръскваше струи над гола позлатена женска фигура с гигантски размери и странно превзето изражение.
	— Почти ме забавлява да съм Веселата вдовица, след като навлязох в приятната част на ролята.
	„Бодростта на Пейган е доста нестабилна“ — помисли Лили, докато англичанката продължаваше да дърдори.
	— Постоянно съм заета покрай организацията на твоя галаконцерт и това ме отвлича от мрачните мисли. „Дръри Лейн Тиътър“ е на наше разположение в последната неделя на юли, стига това да те устройва, Лили.
	— Трябва да го обсъдя със Сташ, моя агент. Той координира връзката ми с хореографа, който режисира представлението. Двамата ще съгласуват датата с певците, танцьорите и музикантите. — Лили си наля още чай. Този странен английски обичай започваше да й става навик. — Не забравяй, Пейган, че се пръснахме след края на снимките на „Най-красивите крака в професията“ и е доста сложно отново да се съберат всички заедно само за една вечер за представление с благотворителна цел.
	— Имам страхотен комитет за организиране на вечерта — запалено каза Пейган и помисли, че Лили изглежда твърде заета. Отново усети онази болка в гърдите. Лекарят бе казал, че това е само още една проява на мъката. Беше я уверил, че депресията й, загубата на памет и странното й поведение не са необичайни след такава тежка загуба. Освен това бе намекнал за още един деликатен момент и я попита дали „съпругът й липсва нощем“.
	— Ако не можете да спите — тактично й предложи той — настройте радиото на „Би Би Си Уърлд Сървис“.
	„Той смята, че красивите жени не мастурбират“ — бе помислила Пейган. На следващата нощ в три часа си бе спомнила съвета му, завъртя копчето на радиото, намери приятна музика от Моцарт, отпусна се в леглото и се остави тъмната нощ да я загърне с кадифеното наметало на съня. Изведнъж един весел, динамичен глас се втурна да я увещава да си купи билети за рокконцерт в Кройдън. Раздразнена, Пейган завъртя копчето, намери нещо като че ли от Сибелиус, звучащо успокояващо, разположи се отново и то тъкмо навреме, за да чуе новините на холандски. Когато зората се спря в прозорците на спалнята й, Пейган — потисната и лишена от капка чувственост, но копнееща да заспи, се пресегна за книгата на Шийла Кицингер, посветена на женската сексуалност, и тя се разтвори на главата за мастурбацията.
	В чайната на „Риц“ Лили се размърда в позлатения си стол.
	— Какво трябва да направя?
	Пейган премигна:
	— Но нали вече решихме с какво ще се представиш на галавечерта — едно изпълнение въз основа на някои номера от филма за Мистингет.
	— Не, нямах това предвид. — Лили махна с ръка, за да покаже, че е приключила с целия този въпрос. — Говоря за Грег. Мислиш ли, че не биваше да обръщам внимание на мръсните му ръце? Мислиш ли, че съм го накарала да се почувства неловко?
	Пейган отпи от чая си „Ърл Грей“.
	— Не смяташ ли, че желаеш този мъж просто защото той не те желае?
	— Не знам какво да мисля — отвърна тъжно Лили. — Освен това, че Грег се държи, като че ли съм нормална.
	Пейган повдигна махагоновите си вежди.
	— Така ли беше облечена, когато го срещна? — Не би могла да си представи мъж, който да _не пожелае_ Лили, увита в слоеве трикотаж в розово и бяло. Всички нейни дрехи изглеждаха като направени в Париж от японци, нечували никога за поли, блузи или рокли.
	— Не, не бях с тази дреха. — Лили като че ли се оправдаваше. — Вървях по калния селски път, облечена в стар шлифер, без грим и с кърпа на главата… Пейган, как мога да го видя отново?
	— Имаш телефонния му номер — обади му се.
	— О, не мога да го направя! Не искам да изглеждам твърде…
	„Ако не те е грижа за някого — каза си Пейган, — няма нищо по-лесно от това да хванеш телефона и да избереш неговия номер. Но ако държиш на него, тогава единственото, което можеш да направиш, е да седиш, да гледаш телефона и тихо да се _молиш_ той да иззвъни.“
	— Щом е механик, защо не се обзаведеш с кола, която да се нуждае от неговото внимание? — предложи Пейган.
	— Имаш предвид нещо като порше?
	— Не, съвсем не.


	— Естествено, не можете да очаквате всичко, което желаете, да бъде въплътено в някой нов модел, но ние даваме наша гаранция за всяка кола, която продаваме — обясни продавачът в костюм от червеникавокафяв туид. — Какво ще кажете за това MGB GT, госпожо — обект на всички колекционери.
	— Не — каза Лили, като оглеждаше края на изложбената зала, запълнен с очукани селскостопански машини, грохнали спортни коли и стари салонни модели, грижливо поддържани от възрастни дами. — Искам най-евтината кола, която имате.
	— В такъв случай ви трябва райли.
	„Още една жена клиент, която досега не си е купувала кола“ — помисли той.
	— Напълно надежден модел. Ето я, госпожо.
	Лили поклати глава.
	— Утре сутрин очакваме един чудесен форд „Гранада“. — Продавачът захапа лулата си, за да изглежда по-солидно.
	— Не, това е единствената ми свободна сутрин. — Утре заран в пет трябваше да бъде готова за гримиране. — Какво ще кажете за тази? — Тя посочи един малък морис, изрисуван с розови и оранжеви цветя, загадъчни знаци и изписан с думите „любов“ и „мир“, които обаче не успяваха да прикрият ръждата по вратите.
	— Честно казано, госпожо, няма да е съвсем безопасно за живота ви да я управлявате. Това е кола, разменена за нова от хипи комуната в Ътоксетър, и става само за отпадъци. — „Нищо няма да спечеля от нея — помисли продавачът, — по-добре да я уплаша, за да се откаже от покупката“ — Не можем да дадем гаранция за нея, госпожо.
	— Идеално — отвърна Лили. — Вземам я.


	На десет мили извън града малкият морис започна да трака отчайващо, разтресе се и спря. Очарована, Лили отиде пеш до най-близката телефонна кабина.
	След час Грег човъркаше под капака на трошката.
	— Да опитаме. — Извади един мръсен парцал от джоба си и избърса ръцете си. — Но не мисля, че съединителят ще издържи още много.
	Друсаха се мълчаливо по мокрите провинциални пътища, докато Лили видя един изрисуван знак, полюшващ се на вятъра, близо до сграда със сламен покрив.
	— „Свраката на пътя“! Във Франция нямаме такива кръчми.
	Да смигне бе нещо съвсем ново за нея.
	Да приеме смигване бе нещо съвсем ново за Грег.
	— Искаш ли да дойдем тук в неделя?
	В неделя, след като посетиха кръчмата, двамата влязоха в покритото с ламарина кино и гледаха „Спартак“. Валеше и нямаше къде другаде да отидат. Следващата неделя Грег нае рибарска лодка и хванаха два големи черни рака, приличащи на дяволи.
	— Хайде да ги занесем в хотела и да ги сготвим за вечеря — предложи Лили.
	Работата се оказа трудна. С това темпо към Коледа може би щяха да се държат за ръце. И за нейна изненада тя почувства, че този недодялан англичанин не знае как да направи следващата стъпка.
	— Добре ли е вече кракът ти? — попита Грег, докато минаваха край някакъв висок плет от преплетени орлови нокти.
	Лили дръпна нагоре велурената си пола и опипа внимателно бедрото си.
	— Почти.
	— Чудесно — отвърна той, без да сваля очи от пътя.
	Пресякоха поляната пред хотела и тръгнаха към вратата на кухнята. Когато я наближиха, край тях се посипаха венчелистчета в бяло и розово. Лили спря и погледна покритите с лишеи клони на ябълка.
	— О, горкичкото, не може да слезе. — Посочи към едно ужасено рижо коте, впило се на върха на един крехък клон.
	— Глупаво писанче, защо си се качило там! — Подобно на повечето провинциалисти и Грег не изпитваше особено съчувствие към животните. — Можем ли да влезем в онази стая? — Той посочи най-близкия до котето прозорец. Животинчето се крепеше с усилие.
	— Да, това е прозорецът на стълбището. Минавам край него всяка сутрин — отвърна Лили.
	Изтрополиха по голите дъбови стъпала и тя отвори прозореца. Но Грег не можеше да достигне котето. Всеки път, щом се наведеше малко повече навън, животинчето се отдръпваше назад и започваше да мяука още по-силно.
	— Котетата винаги се дърпат, когато искаш да ги хванеш.
	„Проклет да съм — помисли Грег, — ако рискувам да си счупя врата заради едно глупаво животно.“ Той го помами с пръсти и отдръпна ръката си от клона.
	Котенцето последва бавно пръстите му.
	Грег го сграбчи.
	— Хайде, хайде, писанче, всичко свърши. — Хванал го за врата, той го подаде на Лили, която пусна на стълбището торбата с мърдащите раци и притисна животинчето към гърдите си. То заби нокти в белия й памучен пуловер.
	— Погали го — каза Лили и придърпа ръката на Грег, много по-голяма от малкото коте. После се изправи на пръсти, затвори очи и го целуна направо по устните.
	— Апартаментът ми е ей тук, по коридора — каза тя след малко с потреперващ глас.
	Таванът на спалнята и бе покрит с дъбови дъски и се накланяше към ромбовидните стъкла на двата малки прозореца, заобиколени с камъни. Пъстрите завеси подхождаха на килима на жълти цветя върху тъмните, полирани дъски на пода. От едната страна на каменната лавица над камината висеше меден съд за затопляне на легло, а от другата висяха няколко гравюри с ловджийски сцени. Цялата тази сантиментална обстановка се разваляше от стандартното за британските хотели евтино паянтово легло, покрито с хлъзгава зелена сатенена кувертюра.
	Грег разтвори устните на Лили с език и проучи устата й. Тя плъзна ръце по гърба му, усети как мускулите му се раздвижиха и почувства между краката си болка от обзелото я желание. Меките сухи устни на Грег докоснаха леко гърлото й, после се спуснаха надолу и Лили го чу да прошепва името й.
	Вече в леглото тя забеляза, че Грег бе изгубил несръчността си. „Не е много опитен — помисли си тя и изстена, когато той захапа ухото й малко по-силно. — Не трябва да пресилвам нещата.“ Усети, че пръстите му треперят, когато разтвори перленорозовите й устни и леко, внимателно мушна пръсти в нея.
	„Трябва ли да го правя с резки тласъци? Дали да бъде с три пръста? Няма ли да й причиня болка? — чудеше се Грег, докато Лили мърдаше бавно под ръката му с тихо мъркане. — Къде е, по дяволите?“ — питаше се той и търсеше опипом малкото бисерно зърно. Пръстите му намериха едно твърдо връхче под меката, хлъзгава кожа. Щом го докосна, Лили се изви като пъстърва. „Намерих го — помисли той успокоен, — няма нужда да питам за посоката.“
	След малко Лили изстена: „Сега, сега!“, и Грег легна внимателно върху нея. Тя го прие в тялото си с радостна въздишка и той започна да се движи с бавни, дълбоки тласъци. Леглото се люлееше и скърцаше при всеки тласък и изпускаше малки облаци прах.
	Струваше й се, че плува, пропада и прониква подсъзнателно в ново превъплъщение, докато Грег продължаваше равномерното движение, а устните му докосваха бледосините вени на шията й. Еротичната миризма на свежата му пот ставаше все по-силна, Лили го поемаше в себе си при всеки удар и стягаше мускулите си около копието му, за да го погълне с тялото си. В тихата стая охкането, стенанията и кратките леки викове на птица ставаха все по-силни.
	Внезапно Грег изви гръб и изрева:
	— Проклета котка!
	Отначало изплашеното животинче се бе скрило под леглото, после скочи на нощното шкафче и забръмча като малка шевна машина. Сетне се хвърли и заби нокти в голия гръб на Грег.
	Той удари котето и се наведе настрани. Зелената сатенена кувертюра се хлъзна на пода и животинката избяга под резбования дъбов шкаф за бельо.
	Лили се изправи и близна капките върху гърба на Грег.
	— Забрави Рижо — прошепна му тя.
	Телата им се съединиха отново страстно и нетърпеливо.
	— Лили, Лили, Лили — задъхано шепнеше той, а ритъмът на тялото му стана бърз и непреклонен.
	Лили разбра, че той свършва, че не може да спре, не може да я чуе, не осъзнаваше нищо друго, освен че се носи на гребена на вълната, която…
	Леглото под тях се разпадна с трясък.
	— Помислих, че земята пропада — каза Грег от пода.
	Морето бе тъмно, небето — пурпурносиво, трупаха се мерни облаци. Двамата напредваха в дъжда към края на вълнолома.
	— Невъзможно е днес да излезем с лодка — извика Грег през плющящия дъжд и морските пръски.
	— Защо от всичко, което англичаните обичат да правят, на човек му става студено и мокро? — успя Лили да надвика бурята.
	— Честно казано, има неща, които предпочитам да върша на топло.
	Грег я прегърна, целуна влажните й, солени устни и копчетата на дъждобраните им се преплетоха.
	— Добре, разбирам от намеци. Хайде да се връщаме.
	Обърнаха се и навели глави, поеха срещу виещия вятър към скалистия бряг.
	На покритите с водорасли скали се появи фотограф и Грег изруга.
	— Аз съм, Грег. Само една снимка. Коя е приятелката ти?


>	8.

	_Началото на юни 1979_
	Щом Лили видя фотографа, лицето й се изопна, но Грег се обърна спокойно, за да му позира, все още с ръка около раменете й.
	— Само една снимка, Ерик — каза той умолително. — Днес имам свободен ден. Това е Елизабет Джордан.
	— Как вървят нещата със „Спиър“*, Грег?
	[* Копие (англ.). — Б.пр.]
	Мъжът извади от мръсната си туристическа торба един още по-мръсен бележник.
	— Много добре, през следващата седмица ще участваме в Силвърстоун.
	— В такъв случай предполагам, че сър Малкълм е във възторг. Ще участваш ли в Льо Ман?
	— Да, много е доволен — отвърна Грег. — Но дали ще се състезаваме в Льо Ман зависи от това какво ще стане в Силвърстоун.
	За голямо удивление на Лили мъжът вдигна чантата с фотоапарата, прибра бележника си и пое по брега, а Грег каза:
	— Съжалявам, скъпа, страхувам се, че през повечето време съм единствената знаменитост в града. Фотографът беше от дорсетския вестник.
	Тогава тя си спомни, че в хотелското легло Грег я бе нарекъл Лили.
	— Грег, ти си ме познал! — каза му с укор и усети как щастието, което й изглеждаше толкова сигурно, започва да се разпада като детска пясъчна кула, отмивана от морето. Беше я лъгал.
	— Разбира се, Лили. Ти си лице, познато на много хора. Всеки би те познал, дори и с кърпа на главата.
	Лили въздъхна.
	— Мислех, че ще имаме по-голям шанс за връзка, ако не знаеш коя съм. Щом ме зърнат, всички свестни момчета се изпокриват и отвсякъде изпълзяват мръсници.
	— Предполагах нещо такова, защото аз имам същия проблем, макар и не в такава степен. — Грег й помогна да се изкатери на брега по хлъзгавите, покрити с водорасли камъни. — Аз също те излъгах, и пак поради тази причина. Истинското ми име е Игълтън, не Темпълтън.
	— О! — каза Лили. — Значи гаражът е твой?
	— Да.
	— А какво е „Спиър“?
	— Почти те прегазих с нея. Аз съм автомобилен състезател, а освен това конструирам и спортни коли.
	Пресякоха жълтата, осеяна с камъчета пясъчна ивица, отидоха до паркинга и той й помогна да влезе в очукания черен ягуар.
	— Поех ръководството на „Игъл Мотърс“ миналата година, когато баща ми се оттегли. Тогава фирмата вървеше стремглаво надолу, но ще успеем да се оправим. — Той подкара извън дъждовно-сивия град и пое през откритото поле. — „Спиър“ е първата ни нова кола от доста време. Отначало ще направим състезателен модел, за да постигнем максимална реклама. После ще преминем към търговски модел. Това е колата, с която едва не те прегазих.
	— Но това бе само една консервна кутия на колела!
	Лили си припомни първото си пътуване с Грег, след което се бе чувствала като разбита. През лицето му премина леко раздразнение и тя бързо продължи:
	— Как ще изглежда, когато я завършите?
	— Тази „консервна кутия“ ще има по-добри параметри от порше и ще е по-престижна от мерцедес. — Минаваха през мрачна букова гора, от клоните се стичаха капки вода. — Основният модел е четирилитров, с осем клапана, четириколесно задвижване и газотурбинен нагнетател, който може да даде мощност от осемстотин конски сили. Ще развива около триста и тридесет километра в час.
	Последва мълчание.
	— Какъв цвят ще бъде? — попита Лили.
	— Черен. Такова е желанието на спонсорите. — Грег изпревари един фургон за говеда. — Когато излизам на пистата, аз представлявам истинско табло за обяви в човешки вид. Цялата ни дейност се финансира от спонсори.
	Колата бягаше през покритото с пирен поле.
	— През петдесетте години „Игъл Мотърс“ беше един от водещите европейски производители. — Последва стръмно спускане по един склон. — Баща ми е бил веднъж европейски шампион на спортни коли, но славата не може да се яде, Лили. Сигурно съм бил около тригодишен, когато е банкрутирал. Първите ми спомени са свързани със съдия-изпълнителя, който отнася велосипедчето ми на три колела. Взеха всичко, което имахме. — Грег намали скоростта и настигна ремарке със сено. — Твърдо съм решил да стигнем отново върха, но този път счетоводната ни система ще бъде толкова съвременна, колкото и дневникът по поддръжката.
	Стрелнаха се и изпревариха ремаркето.
	— Щом успея да наложа отново името ни на състезателната писта, ще пусна наши нови спортни коли на пазара. Има изгледи да получим финансова подкрепа от правителството. Но първо трябва да докажа, че можем да произвеждаме.
	Свърнаха по покрит с чакъл път, който се виеше между високи брястове. Дъждът бе спрял.
	— Къде отиваме?
	— У дома — отвърна Грег. — Живея зад работилницата.


	Цехът, в който се правеха разработките на „Игъл“, представляваше преустроена солидна сграда, намираща се на гърба на огромна, грозна къща в английски стил, построена от червени тухли. До варосаните тухлени стени на просторната работилница бяха подредени множество черни състезателни коли, намиращи се на различен етап от изготвянето им. Небрежно, но с гордост, Грег махна с ръка към една зловеща машина с клиновидна муцуна.
	— Боядисахме я вчера.
	— Изглежда много по-ефектно в сравнение с онази, с която едва не ме преби — каза Лили, когато той отвори вратата на лъскавата, черна като пантера кола.
	— Много специален модел. — Грег потупа капака. — При паркиране в градски условия може да маневрира странично — като морски рак. — Прекара с любов пръсти по блестящата врата, приличаща на крило на чайка, и я отвори пред Лили.
	Докато влизаше в нея, тя си помисли, че май колите наистина действат възбуждащо на мъжете. Жените не го разбират, тъй като не могат да го изпитат — за тях това е само средство за придвижване или символ на обществено положение.
	— Не е лоша, нали?
	Лили долови типичната английска сдържаност. А също така разбра, че се влюбва в мъж, който е влюбен в една кола.
	Прекараха следващите десет минути в ръмжене и в опити за странично паркиране. Колата имаше хидравлично пето колело и компютризирано четириколесно задвижване. Грег бе горд като баща на новородено.
	— Искаш ли да направим едно скоростно кръгче? Имаме тренировъчна писта.
	Подобно на огромна черна пантера колата връхлиташе, вземаше завоите и се плъзгаше по кратката писта, като изхвърляше при бързото движение чакъл и дъждовна вода. Накрая Грег спря прилежно „Спиър“ пред вратата на цеха.
	Коленете на Лили трепереха, когато Грег й помогна да слезе, и тя отново се усети замаяна.
	— Големият въпрос е дали „Спиър“ ще бъде готов за петстотинкилометровото състезание в Силвърстоун — каза той почти на себе си. — Ако там издържи добре, има тайна договореност колата да бъде допусната до състезание в Льо Ман следващия месец. Така че — стискай ни палци.
	— Защо Льо Ман е толкова важен? — попита Лили и протегна натъртените си крака.
	— Защото това е от възможно най-тежките изпитания за една кола. Льо Ман е двадесет и четири часов тест на издръжливост, продължава както през деня, така и през нощта. Ще са необходими поне десет спирания за зареждане с гориво и за някои дребни настройки — обясни Грег. — Имам двама партньори пилоти, с които ще се сменяме на волана. Колата на практика не спира за повече от две минути и е подложена на фантастично натоварване. Така че, предполагам разбираш — той отмахна една стиска трева от крилото, — че ако „Спиър“ финишира добре в Льо Ман, ще бъде приет сериозно от състезателния свят — и от правителството.
	Върнаха се в работилницата. Около и под полузавършените коли лазеха механици в мръсни, някога бели комбинезони. Лили изтръска дъждовните капки от кърпата си за глава.
	— Защо работите в неделя?
	— Ако се налага, хората ще работят и по двадесет и четири часа в денонощието: захванали сме се с тази работа, за да спечелим — отвърна Грег, докато минаваха покрай някакъв механик, който притягаше към един тезгях нож за грубо струговане. — Ако стигна до трасето на Льо Ман със „Спиър“, това ще бъде благодарение на петдесет души, много от тях доброволци. — Спряха до чифт крака в комбинезон, подаващи се под едно шаси. — Екипът по поддръжката върши всичко — от ръчната изработка на частите тук до осигуряването на сандвичите ми, докато съм по трасето. — Минаха покрай трети чифт крака в мръсен комбинезон, превити над един двигател. — Екипът ще кара през нощта до мястото на състезанието. Времето никога не достига и, ако е необходимо, те ще работят дори на дока в Булон.
	Грег спря в края на работилницата и погледна с обич един пъпчив младеж с очила, който изпилваше болт.
	— И повечето от тях го правят само от любов към машините и спорта, тъй като нямам възможност да им плащам. Те искат да видят „Игъл“ отново на върха, както когато татко е бил шампион.
	Грег подритна леко чифт крака в комбинезон, които стърчаха изпод друго черно шаси.
	— От психологическа гледна точка първото състезание е най-тежко, Грег — чу се глас отдолу. Краката се измъкнаха навън. Пред тях застана нисък, як мъж с приветливо червендалесто лице и клюнест нос като на Полишинел*. — Божичко, колко е студено долу, измръзнаха ми краката. Хайде да се качим вкъщи да пийнем по чаша шери и ти ще можеш да ме представиш на тази очарователна млада дама.
	[* Герой от кукления театър с гърбица и дълъг нос. — Б.пр.]
	Сър Малкълм подаде очернената си ръка на Лили.


	На Лили й се стори, че вътре в къщата е по-студено и по-влажно, отколкото навън. Тя свали с неохота белия си шлифер и погледна със завист към развлечената дебела бледоморава жилетка, с която бе облечена майката на Грег. Докато отпиваха от шерито, разговорът се въртеше около състезанието в Силвърстоун, постоянно прекъсван от телефона. Обаждаха се водачи, спонсори, доброволни сътрудници и накрая един лондонски вестник — поискаха от Грег да опише с няколко думи с какво е облечен, когато спи. Сивите очи на лейди Игълтън — избледняло подобие на тези на сина й, гледаха ведро.
	— За тридесет години брак се научих да деля съпруга си с колите — каза тя на Лили, когато Грег пак отиде в работилницата, а баща му отново го потърсиха по телефона. — Приятно ми е, че се запознахме, скъпа. Струваше ми се, че Грег е по-запален по машините, отколкото по момичетата. Понякога си мисля, че автомобилните състезания са по-скоро болест, отколкото спорт.
	— Не се ли тревожите за него?
	Лили опита да спре тракането на зъбите си. Беше юни и британците смятаха, че вече е лято и не обръщаха внимание на показанията на термометъра.
	— Човек се научава да живее с тревогите. Накрая. Съпругът ми оцеля в катастрофа при скорост двеста и осемдесет километра в час. — Лейди Игълтън сви рамене. — Шансовете на Грег да загине по трасето са едно към седем. Но с всяка година стават все по-малки. Просто не си позволявам да мисля за това.


	— Какво каза? — изкрещя Лили и помисли: „Силвърстоун е най-шумното място на света“.
	Грег, облечен в широк бял огнеупорен екип, се качваше на пилотската седалка в „Спиър“. Състезанието й приличаше на нещо като крос между станция за зареждане на гориво и супермаркет, разположен в прашен градски парк. Блестящите табла за обяви зад прииждащите тълпи, които се точеха от двете страни на широката писта, бяха отрупани с реклами и приличаха на лъскави пакети прах за пране. Всяка състезателна кола, всеки състезател, всеки механик, всяка количка за сладолед бе облепена с реклами.
	Лили не можеше да си представи по-цялостна атака на сетивата от това обилие на шум, цвят и миризми.
	— Ще се видим след три часа — извика Грег. Устните му се подадоха през плетената шапка, която защитаваше лицето му от огън. После се обърна към екипажа и Лили знаеше, че вече я е забравил.
	След две минути той нахлупи шлема на главата си и екипът, облечен в бели комбинезони, избута „Спиър“ към старта.
	Машината тръгна с рев заедно с останалите след водещата кола и на завоя изригна пламък.
	— Нормално ли е това, Джон? — викна Лили. Джон беше психологическият съветник на Грег — слаб, брадат мъж.
	— Да. Не се тревожи, всичко ще бъде чудесно, дори по-добре от изпитанията миналата седмица. — Той я хвана за ръка и влязоха в стъклената кабина над техническите пунктове, където шумът бе по-слаб. — Няма да имаме проблеми този път.
	Лили не разбираше защо преди колата създаваше проблеми. Все пак това бе скъпа машина и през последните няколко седмици шестнадесет механици я обследваха цялата, провериха всяка гайка, всеки болт и я зареждаха все едно че я кърмеха. Не искаше да задава глупави въпроси на Грег, но нямаше нищо против да изглежда тъпичка в очите на този любезен червенокос викинг. Затова попита:
	— Защо при тези коли толкова много неща не са наред?
	Джон опита да отговори кратко и ясно, така че да бъде разбран дори от една жена.
	— Състезателната кола е сложен, многостранен механизъм. Тя винаги работи на абсолютната граница на възможностите си. Много от нашите проблеми са свързани с неща, като напрежения в материалите, високи температури и микропроцесори за управление подаването на горивото. Човешките грешки са само допълнение към всичко това.
	Той се извърна, когато една ланча „докуцука“ в съседния пункт. От ауспуха й излизаше струйка черен парлив пушек. Механиците се хвърлиха като изтребители по местата си. Джон кимна.
	— Тази ланча е излязла на пистата толкова идеално и прецизно настроена, колкото е възможно, но се движи със скорости, достигащи триста и двадесет километра в час в протежение на стотици, а може и хиляди километри, без да спира. Тези коли са като състезателни коне — проектирани са за високи постижения и за нищо друго. За да може да достигне скоростта, необходима й, за да победи, колата работи постоянно на границите на възможностите си. Така че неизбежно нещо винаги не е наред.
	След като колата, която бе начело, мина покрай техническите пунктове като зелено-оранжево петно, Лили се обърна към Джон с последния от въпросите, които от седмици си умираше да зададе.
	— Какво е необходимо, за да бъде добър един пилот, Джон?
	Той избърса ръцете си с някакъв парцал.
	— Изключително бързи реакции, способност за концентриране и контрол. Това е игра за млади мъже. Пилотът започва да намалява темпото някъде около тридесетата си година. От друга страна са необходими по-зрялата преценка и стабилната нервна система на по-възрастните. Докато момчетата горят телом и духом на пистата, умовете им работят като компютри и във всеки момент телата им чувстват състоянието на колата и скоростта й. И тъй като са ревностни състезатели, те постоянно менят тактиката си, за да победят останалите.
	— Кой печели — най-безразсъдните и най-лудите глави ли?
	— На тази писта лудите глави не са много. Добрият пилот никога не поема излишни рискове. Те не са безразсъдно смели момчета, а хладнокръвни професионалисти, изпълнени с уважение към опасностите. Не са дошли да се правят на интересни. — Джон подаде на Лили чифт черни шумозаглушители и двамата се върнаха при техническия пункт. Тя остана там два часа и половина, оглушена от трещящия рев на ауспусите, като вдишваше неприятната миризма на гореща гума и изгорели газове. Гласът на коментатора, идващ от високоговорителите, бе удавен от воя на двигателите на колите, пръснати по цялото трасе. Шумът бе всепроникващ, неумолим и невероятно изтощителен. Приличаше на дискотека, попаднала под оръдеен обстрел.
	— Току-що Грег постигна най-високата скорост за една обиколка, отбелязвана от изпитателна кола на първото й голямо състезание — изрева Джон в ухото на Лили. — Остават още само десет обиколки.
	Докато колите навлизаха с ръмжене в последния половин час от състезанието, тя усети, че главоболието й намалява.
	Внезапно екипът на Грег наскача и грабна инструментите. „Спиър“ бавно излезе иззад завоя, намали съвсем и спря.
	Механиците се струпаха около задната част на колата, а Грег изскочи навън.
	Забеляза Лили чак след десет минути. Изтича при нея — на лицето му се четеше раздразнение и примиреност.
	— Проклетата скоростна кутия изгърмя — извика той.
	В този момент механикът Джон, който правеше някакви изчисления, вдигна палец нагоре. Грег се подсмихна, а един телевизионен репортер мушна микрофона си под носа му.
	— Значи, Грег, следващата ви цел е Льо Ман — двадесет и четири часовото изпитание на издръжливост?
	— Да, амбицията ми винаги е била такава.
	— Ще празнувате ли тази вечер? Лили се е приготвила да ви изненада със забава, нали?
	— Ако наистина е така, вие току-що развалихте изненадата, друже.


	— Не разбирам защо трябваше да дойдем, Ейнджълфейс, особено след като не сме поканени.
	Маги Харис огледа шумната забава. Тълпата състезатели бяха облечени в дънки от „Армани“ и копринени ризи от „Черути“, а увисналите на ръцете им момичета бяха бледи подобия на Фара Фосет. „Няма за какво да се тревожа“ — помисли Маги, като прецени противничките само с едно трепване на миглите си и погледна белия си сатенен гащеризон. От двете й страни той бе разделен от под мишниците до глезените и частите бяха съединени с кръстосани бели кожени ленти, под които се виждаше голата й плът.
	Тя тропна с единия си сребрист каубойски ботуш.
	— Не познавам никого от тези състезатели, Ейнджълфейс, нито пък ти. — Завъртя се на високите си сребърни токчета. — Да си вървим. Неудобно ми е. Не е, както когато ти пееш.
	Започна да си пробива път през шумната тълпа, но Ейнджълфейс я сграбчи за рамото.
	— О, не, няма да те оставя да си отидеш! Очаквам милата ми дама да бъде край мен дори когато влизам някъде без покана.
	Лицето му беше изопнато с хлътнали страни като на рок звезда от шестдесетте години. „Ейнджълфейс притежава грубост, която се постига само след двадесет години рокендрол турнета“ — помисли Маги, когато прочутите сини очи я погледнаха гневно сред ореол от буйна черна коса.
	— Млъкни, скъпа, и се забавлявай — каза той с измамно мек гърлен глас.
	— Махни ръцете си от мен!
	Маги огледа набързо стаята и реши да не прави сцена. Беше твърде рано и прекалено многолюдно. И между другото, дори той да бе един неподбиращ помияр и да прекаляваше понякога, все пак си оставаше най-красивият мъж сред присъстващите и ако тя си тръгнеше демонстративно… Е, не би искала да го остави сам с таланта му, току-що подстриган и в тези прекрасни кожени дрехи. Черният кожен костюм на Ейнджълфейс прилепваше плътно по тялото му и правеше гънки около ставите му, също като кожа на игуана.
	— Ще останеш тук и ще се държиш прилично — изръмжа той. — Отивам да взема пиене.
	Гмурна се в тълпата и тръгна към бара, където Лили поздравяваше гостите си. Проправи си път, като разбутваше хората наоколо, и накрая застана пред нея.
	Зае както на сцената стандартната си поза с разкрачени крака и наклонена встрани глава, стиснал яката на неразкопчаното си до долу кожено яке. Лили премигна и загледа като домакиня, която не може да разпознае изпраните си и изкъпани приятели.
	— Здрасти.
	Ейнджълфейс продължаваше да я озарява със старата си мила изкривена усмивка на чекиджия, с която бе успял да пласира четиринадесет албума.
	— Защо ме гледате така? — Лили отстъпи назад и розовата й рокля от тафта изшумоля. — Да не ми е изпаднало ченето? Или нещо не е наред с лицето ми?
	— Аб… солют… но нищо. — Ейнджълфейс разля чара си на кокни от шестдесетте, после затананика леко с нежен глас: — „Била си красиво дете…“
	Всички престанаха да се преструват, че не гледат към тях, и участниците в забавата се превърнаха в публика. Ейнджълфейс метна отново кривата си усмивка към Лили.
P>
	… И сто на сто
	и в детската градина
	момченцата са зяпали след теб.
P$
	Той обгърна с ръце раменете й, като смачка тафтените къдрици. Двамата се обърнаха към гостите и запристъпваха ритмично. Лили се усмихваше, но все още бе озадачена. Не бе ставало дума, че Грег е познат с прочутата рокзвезда.
	Маги започна да си пробива път през хората, като си говореше наум: „Ето затова дойдохме тук! Даваше толкова зор заради тази надута кучка!“.
	Стигна до съпруга си точно когато той свърши песента и в стаята се разляха смях и ръкопляскания. Ейнджълфейс я представи на Лили с нежен копринен глас, който Маги веднага изтълкува като заплаха.
	— Радвам се да се запознаем, Лили. — Тя се усмихна ослепително, а после пошепна в ухото на съпруга си: — Хайде да си тръгваме. Веднага.
	Ейнджълфейс нарочно целуна Лили за довиждане и тръгна наперено надолу по стълбите, а русата му съпруга висеше неумолимо на черната му, облечена в кожа ръка.
	— Ако моята съпруга се държеше така, щях да я върна за някои подобрения — прошепна Грег на Лили. — Ако можеше да се убива с поглед, вече щеше да си на три метра под земята.
	Лили сви златистите си рамене и се върна при гостите си.


	— Очевидно се справяш добре, Тереза. — Лили се пресегна през масата на парижкия ресторант и приглади шифонената яка на червения костюм на старата си позната.
	— Не е зле — самодоволно кимна Тереза, — пък и работата не е свързана със стоене на течение, както беше при правенето на порнофилми. Помниш ли колко студено беше в студиото на Серж?
	— Правеше го нарочно, та да ни настръхват зърната.
	— Ш-ш-ш-т!
	Дойде келнерът и сервира на безупречно облечените жени с блестящи коси две сребърни чинии със стриди върху лед.
	Лили се наведе заговорнически.
	— В какво всъщност се състои работата за мадам Жорж? Още ли работиш със старци, Тереза?
	Лили си умираше от желание да се наприказва с единствената жена, с която бе била близка през младостта си. Тереза се бе държала сърдечно с нея и я бе научила на грубата улична мъдрост на проститутка от висока класа.
	— Жалко, че не можеш да останеш и през нощта, Лили — каза Тереза. — Поне да видиш офиса. Tres chic, alors*, да долетиш в Париж само за един обяд. — Тя мушна превзето една стрида в устата си. — Да работиш за мадам Жорж е все едно да си наета от първокласна агенция за модели. В офиса има шест момичета. Седят зад бюрата си и приемат телефонните обаждания. Ние чакаме в розовия салон зад офиса, приказваме си, играем на табла или гледаме телевизия, докато ни ангажират. — Още една стрида изчезна между лъскавите й устни. — Шофьорите на мадам Жорж са яки като бикове, така че нямаме никакви проблеми, а счетоводството е компютризирано и винаги получаваме заплатите си на седемнадесето число. Има твърд ценоразпис за услугите, които предлагаме, а момичетата са подредени по категории. — Тереза капна внимателно малко „Табаско“ върху следващата стрида. — След онази работа с министъра ме търсят постоянно, така че сега съм в категория А — собствен шофьор, собствен апартамент, собствена домашна прислужница и кредитна карта за „Ив Сен Лоран“.
	[* Много изтънчено (фр.). — Б.пр.]
	— Какво представляват мъжете?
	Лили беше искрено заинтригувана.
	Тереза глътна последната стрида, провери блясъка си за устни, засмя се и поръча още една порция.
	— Мадам Жорж е френска институция, също като Лувъра и Крийон. Всеки културен мъж знае за нея независимо дали е филмова звезда, политик, генерал или ядрен физик. Всякакви идват при нас.
	— А различават ли се от клиентите от улицата?
	— Клиентът си е клиент. Едни са чисти, други са мръсни, едни създават неприятности, други — не, едни са бързи, други — бавни. — Тереза сви рамене. — Щом имат пари, всички получават еднакво обслужване от момичетата на мадам Жорж — най-доброто и най-дискретното.
	— Ти не беше особено дискретна, когато министърът хвърли топа. Какво точно му направи, лошо момиче?
	— Горкият министър, винаги се нуждаеше от малко… съдействие. — Тереза направи красноречив жест и Лили се задави от неочакван изблик на смях. — Мадам Жорж каза, че така му се пада — винаги закъсняваше с плащанията. Ако тогава не бяхме в хотел, тя би могла да прикрие работата. Както и да е, всяко зло за добро. Видя ли снимката ми в „Льо Фигаро“?
	— Да. — Лили се наведе над вазата кремави рози и понижи глас. — Точно затова исках да те видя.


	Лили не можеше да разбере защо бе толкова уплашена на късата тренировъчна писта на семейство Игълтън, докато Грег правеше кръг след кръг с търговския прототип на „Спиър“, като си мърмореше непрекъснато: „Тук не зави достатъчно рязко… все още работи неравномерно при седем хиляди и триста оборота на прав участък… не ми харесва звукът на трета скорост…“. От пронизителния вой на мотора я заболяха ушите, по косата и дрехите й полепна мазен вонящ пушек, а тялото й се схвана от неудобната седалка. Не я вълнуваше животът на поклонниците на автомобилните състезатели и не можеше да разбере защо Грег като че ли предпочита да препуска отново и отново по пистата, вместо да бъде с нея в леглото. Винаги си имаше някакво извинение. Не го правеше два дни преди състезание, а нощта след това бе твърде изтощен и като че ли прекарваше всяка втора вечер в работилницата, превит над омаслената част от някой неизправен механизъм.
	— Може ли и аз да покарам? — внезапно предложи тя веднъж.
	Грег се разсмя.
	— Не, говоря ти сериозно. Мога да карам спортни коли. В Париж имам порше. — Тя се пресегна, мушна ръка между бедрата му и леко го подраска с лакираните си нокти. — Ако не ми разрешиш, ще те гъделичкам, докато се предадеш.
	Грег се размърда и се засмя.
	— В края на краищата — допълни Лили — предполага се, че търговският „Спиър“ ще бъде управляван от обикновени шофьори като мен!
	Накрая Грег се съгласи.
	— По-леко с педала на газта, колата ускорява изключително бързо.
	Показа й различните контролни прибори и си размениха местата. Лили включи внимателно на първа скорост. Колата подскочи и се хвърли напред като леопард на лов, после се понесе по пътя и се гмурна в оградената със зеленина алея. Отначало усети машината като нещо диво и живо, което препусна заедно с нея. Но след като свикна с мощта под стъпалото си, я обзе въодушевление от чувството за опасност и надмощие, което й даваше колата, докато профучаваха между осеяните с розови цветчета пътни банкети, а вятърът се втурваше през прозорците без стъкла на вратите. За да покаже умение, Лили изключи от скорост, когато се понесоха надолу по хълма.
	— Внимавай, следва завой! — изкрещя Грег.
	Още преди да бе свършил, те вече бяха стигнали и влезли в него. Тогава едновременно видяха, че пътят отпред е препречен от едва влачещи се шарени крави.
	Лили завъртя бързо волана и смело се насочи към отворената порта, през която току-що бяха излезли животните. Натисна прекалено силно спирачките. Колата се занесе по калния път, блъсна се в насипа с отвратително хрустене, преобърна се, плъзна се, забави и спря на сантиметри от панически бягащите уплашени говеда.
	— Добре ли си, Лили? — извика Грег. Двамата висяха с главите надолу на обезопасителните колани в смачканите останки на „Спиър“.


	— Лили, не говориш сериозно, нали? — запротестира Максин. — Главният прислужник ми каза, че искаш отделна стая. Нима ти и Грег… Искам да кажа вие двамата…
	— Не и два дни преди състезание. — Лили се намръщи, взе сребърната четка за коса и се обърна към огледалото. — А тъй като сега става въпрос за Льо Ман, ще трябва да живея като монахиня цяла седмица. Трябваше да му обещая, че няма да го изкушавам, иначе съвсем сериозно ми заяви, че ще остане в караваната с екипа.
	Грег бе нежен, страстен, внимателен и неизтощим, но прекарваше почти всеки момент, когато не беше в колата, в онзи проклет гараж, погълнат от онези проклети коли.
	„Мъже!“ — помисли Максин, странно успокоена, докато гледаше красивото примирено лице на Лили. Шарл бе също толкова лош. Бяха минали седмици, откакто си бе заминала онази кучка Симон, но съпругът на Максин все още спеше в стаята си за обличане. Тапетите в нейната спалня бяха сменени с нови в сладострастни тонове бордо и на едната стена предизвикателно висяха няколко разрошени красавици от Фрагонар. Но Шарл още не ги бе видял и сега Максин не знаеше какво да прави. Двамата си говореха — всъщност твърде учтиво, но атмосферата оставаше враждебна.
	— „Спиър“ бе причината да го срещна и заради „Спиър“ почти не го виждам — унило продължи Лили. — Просто попаднах в живота му в неподходящ момент. Точно сега всяка капка енергия, внимание и усилие му е необходима — тя ми е истинска съперница. Така че той винаги си има важно оправдание. — Лили започна да реши бавно косата си. — Още е контузен от катастрофата и би трябвало да държи в покой глезена си. И тъй като за всичко бях виновна аз, не мога да вдигам врява. Не и сега, когато цялото му бъдеще зависи от това състезание в Льо Ман.
	Дочу се ръмжене на кола по покрития с чакъл път. От терасата се вдигна цял облак разтревожени гълъби. Лили скочи и изпусна четката.
	— Това трябва да е Грег!


	— Какво е решението им за горивото, Джак? — попита Грег разтревожено. Току-що главният механик се бе върнал в караваната с потъмнели от недоспиване очи след представянето на „Спиър“ на градския площад в Льо Ман за подробен оглед. Бе прекарал там осем часа.
	— Това бе последното нещо, за което се сетиха, но имахме дълга препирня за размерите на мястото за краката на пилота. Скапаните французи лазиха и мериха цял час. Накрая се стигна до интерпретация на начина на снемане на размерите.
	— Те са гадни копелета по отношение на наредбите. Изпратиха ли им „Джони Уокър“?
	Не искаха да бъдат дисквалифицирани заради техническите показатели още преди да е започнало състезанието.
	— Два кашона. Номерът мина.
	Джак го потупа по рамото. В екипировката на отбора на „Игъл“ бяха включени три каси шотландско уиски, предназначени да изгладят пътя на „Спиър“ през лабиринта на стриктно прилаганите френски наредби.
	— По-добре да не рискуваме да бъдем дисквалифицирани — реши Грег. — Можем да преоформим мястото за краката през нощта.
	Грег остана сряда вечер да работи с механиците цяла нощ, а Лили се прибра сама с кола в Шато дьо Шазал. До сутринта лагерите на кормилото и скоростната кутия на „Спиър“ бяха разглобени, проверени и отново сглобени.
	В четвъртък следобед ги обхвана паника — установено бе, че в центровката на съединителя има отклонение с милиметър — достатъчно, за да блокира системата. Момчетата работиха бързо, но все пак не успяха. Изкараха колата навън по здрач.
	— Нищо не може да се направи. — Грег бе пребледнял. — Ще трябва да изминем обиколките за квалификацията така, както е, а нощес да опитаме да оправим съединителя.
	Лили успя да го убеди, че още една безсънна нощ в караваната заедно с екипа ще го направи негоден за състезанието и той се съгласи с неохота. И така в петък вечер шофьорът на Максин ги докара — бледи и уморени, пред стъпалата на замъка точно преди полунощ.
	— Успяхме! — триумфиращо извика Грег, като едва се влачеше по стълбището към Лили. — Каквото и да стане сега, то ще бъде само в плюс. „Спиър“ издържа квалификациите, допуснати сме до състезанието, а това е най-важното.
	— Какво направихте със съединителя? — попита Лили, докато двамата седяха в малката жълта утринна стая.
	Грег се нахвърли на паницата с говеждо задушено и твърдия френски хляб.
	— Джак направи центровката отново — отвърна той между два залъка. — Той е рядък екземпляр, работи от чиста любов към точната техника. Сега голяма част от работата в един гараж се състои от замяна и сглобяване, а не от чиста механика. Обикновено не поправят нищо и не са необходими истински умения. Ако нещо не върви в дадена кола, повредената част просто се маха и се слага нова. А в „Спиър“ всеки болт и гайка трябва да се завинтят с точно определен момент на усилие. Знаеш ли, мога да пусна кормилото при триста и двадесет километра в час и това почти не се усеща!
	Лили взе голямата му ръка с петна от смазка и я целуна.
	— Кому би хрумнало да пуска кормилото, където и да е при скорост триста и двадесет километра?


	Луната хвърляше тъмни спокойни сенки върху неравния сребрист пясък. Зад пламъците, които се издигаха от огромния лагерен огън, крал Абдула виждаше шиите и полюшващите се, гордо изправени глави на стадото камили, чиито силуети се очертаваха на фона на небето. Бяха ги накарали да легнат с вързани колене за през нощта, за да не избягат. „Въпреки джиповете, хеликоптерите и аеропланите, камилата все още остава най-надеждното средство за придвижване в пустинята — помисли Абдула. — Яде много малко, пие веднъж на пет дни, може да издържа двадесет дни без вода, стига да има паша, и превозва до триста килограма товар.“
	През по-голямата част от деня племето на Хакем бе участвало в надбягвания с камили в пустинята. Абдула бе спечелил главното състезание. Сега се празнуваше неговата победа и поетът на племето — мъж със сива брада и черни одежди, лееше стихове в негова чест, които съчиняваше в момента, застанал край жълтите пламъци на огъня от сушени камилски изпражнения и изсъхнали дървета. Всеки път, щом споменеше името на Абдула, мъжете надаваха рев и изпразваха пушките си към небето.
	Огънят осветяваше възбуденото малко лице на седналия срещу краля дванадесетгодишен принц Хасан — племенник на Абдула и негов наследник. Той го бе взел със себе си във владенията на Хакем, за да представи момчето на племето, над което един ден щеше да властва. Това бе четиринадесетото поред владение, което принцът посещаваше през този месец. Такива официални визити Абдула правеше само при най-важните шейхове в кралството и по време на пътуванията набираше войниците си. Свободата на страната му зависеше от верността на армията. Борбата бе цената, която трябваше да заплати за това, че държавата бе малка, изостанала, богата на петрол и от стратегическа важност за западните сили.
	Поетът свърши и в нощта се издигнаха резките, гърлени гласове на войните, отдали се на спомени за минали боеве, камили и ловувания. Жълтите пламъци хвърляха сенки върху слабите им лица, дългите рошави коси и черните им очи, просветващи като звездите, осеяли черното небе над главите им. Тази нощ те щяха да спят върху пясъка, налягали край огъня, защитени от нощния мраз само от черните си наметала. Бедуините, като тези от племето на Хакем, презираха удобствата.
	Абдула се замисли за обичайното си ежедневие, за писмената работа, срещите с посланици, министри, началници на ведомства и командири, и изпита особено удоволствие, че е сред тези груби, прости, смели мъже, живеещи в приятната за тях празнота на пустинята, където утрешният ден прилича на днешния и където времето не е господар на хората.
	Началото на пиршеството бе официално обявено и пустинните бойци последваха своя суверен в черната палатка от кози кожи, дълга почти тридесет метра. Принц Хасан се спъна на входа и едва не падна. Абдула погледна към умореното дете, а един телохранител, облечен в бяло, му помогна да се задържи. В покритата с луксозни килими палатка млади момчета се поклониха и поднесоха съдове, отрупани с лепкави фурми и изпъстрени с точици смокини. От медни кафеници със сложни орнаменти наляха горчиво черно кафе, ароматизирано с кардамонови семена, в миниатюрни филджанчета. Крал Абдула разреши важно да му напълнят чашата трижди, както бе обичаят, а след това му поднесоха церемониалната купа камилско мляко, току-що издоено и леко солено на вкус. Когато Абдула я пресуши, шейхът на племето Хакем скочи на крака и се впусна в традиционните словоизлияния за добре дошъл, изпъстрени с преувеличени хвалебствия, сладникави ласкателства и ярки сравнения. Той благодари на Аллах за могъщата слава на бога, каквото представляваше Абдула според арабските канони, възхвали всичките му дела и му пожела вечен живот.
	Крал Абдула погледна през палатката към принц Хасан. Момчето никога не се оплакваше и послушно изпълняваше задълженията си, но послушанието не бе полезно достойнство за един бъдещ крал. „Ще има ли Хасан достатъчно боен дух, за да управлява хора като тези тука?“ — запита се Абдула и огледа буйните, закоравели от живота в пустинята мъже.
	Кралят не обичаше племенника си. След смъртта на любимия му син Абдула не обичаше никого и не се доверяваше никому. Не искаше да се обвързва с нищо и никого, освен със страната си, с делото на своя народ и с армията си. Майка му бе умряла при раждането му и той усещаше болезнено липсата й. Убийството на баща му предизвика у него само леден гняв. Съзнанието, че собственият му живот е под постоянна заплаха, остави у Абдула чувството, че по-дълбокото обвързване с когото и да било би направило този човек потенциален обект на политическо убийство.
	Пустинният пясък в палатката бе покрит с килими с богати шарки, осеяни с възглавници с пискюли. Кралят не помръдваше глава, но наблюдателните му очи шареха навсякъде. Той бе надменно самоуверен, със светлокафява кожа, гладко опъната върху черепа му, а извитите му като лъкове вежди се сключваха над носа му, изкривен като клюн към широката му уста.
	Момчета в бели роби внесоха в палатката огромни сребърни подноси, отрупани с ориз, ограждащ цели агнета, опечени на огън от дърва и напълнени със смес от жълтеникавокафяв ориз, стафиди, кедрови ядки и бадеми. Около всеки поднос седяха по турски по осем мъже, които откършваха късове месо, потапяха ги в сребърни купи с кисело мляко и правеха с пръсти малки топчета от ориз, като през цялото време използваха само дясната си ръка. Лявата се считаше за „мръсна“ (и служеше за съвсем други цели).
	Момчетата поставиха сребърни подноси с кюнефе — сладки питки, пълни с козе сирене, залети с горещ сироп. Чу се острият вой на кларинет, писъкът на свирките и равният ритъм на тъпаните. Това бе прелюдия към танците и изпълнението на традиционни песни, треперлив вой без паузи, без ритмични или хармонични вариации, а само повторение на монотонни фрази.
	В другия край на палатката генерал Сюлейман Хакем улови погледа на Абдула, кимна и тихо отиде зад принц Хасан, готов да го съпроводи, за да бъде представен на племето. Като гледаше слабото сурово лице на Сюлейман, кралят изведнъж проумя колко необикновен е фактът, че синът на шейха бе постъпил заедно с него в Кралската военна академия в Сандхърст. Двамата заедно бяха седели на дългите, блестящи махагонови маси, покрити с искрящ кристал, сребро и огромни свещници. Всички бяха издокарани в официални костюми, а струнните инструменти на полковия духов оркестър стържеха подбрани моменти от „Оклахома!“. И внезапно Абдула осъзна съвсем ясно противоречието между живота му на изток и живота му на запад и си спомни как със Сюлейман караха велосипеди от един учебен корпус до друг и безкрайните маршировки на парадния плац с тежки черни ботуши. Заедно се научиха да ръководят пехотен взвод. Заедно бяха скачали в реки, облечени в пълно бойно снаряжение. Бяха се друсали нощем из планините в ландроувъри, а денем бяха скачали от самолет. И двамата бяха признати за най-добрите ездачи и стрелци в Сандхърст, което съвсем не бе изненадващо, тъй като яздеха, откакто се помнеха. Можеха да улучат крило на яребица при пълен галоп, както и повечето войни, седящи тук тази вечер в разкошната палатка.
	Музиката рязко спря. Абдула бе станал да произнесе ритуалната си реч, с която искаше от племето на Хакем да даде обет за вечна вярност към неговия род и наследник. Даде знак на Хасан също да стане. Момчето се изправи, но очите му се подбелиха и то се строполи върху старинния килим.
	Чу се тревожен вик. Генерал Сюлейман изправи момчето, но то увисна в ръцете му, неподвижно и бледо като луната. Абдула с безизразно лице му нареди да съпроводи принца до женската палатка.
	Шейх Хакем се хвърли в краката на краля, за да изрази верността си.
	Десетина минути никой в палатката не помръдна. После генерал Сюлейман забързано се върна и прошепна в ухото на краля успокоителни новини. Принц Хасан бе просто припаднал, изтощен от непрестанните пътувания и церемонии през последния месец.
	Последва незабавно глъч на облекчение.
	Тържеството свърши. Абдула уми ръцете си в поднесената му сребърна купа. Никой от присъстващите не биваше да разбере колко силно е обезпокоен кралят. Принцът бе постоянно болен в английското си училище „Порт Риджис“. Детето или бе жертва на бавно отравяне, или бе негодно да стане крал.


	Беше изключително ясен, горещ юнски ден. Слънцето бе напекло бетонната трибуна в Льо Ман. От време на време полицаите прочистваха мантинелата от покатерилите се по нея запалянковци. От гората зад трасето се дочуваше ревът и ръмженето на идеално настроените двигатели — колите заемаха местата си на старта. На шумната, препълнена трибуна една темпераментна група развяваше британското знаме и флаг с черен орел.
	— Къде е Грег? — Максин взираше напрегнато очи в задимения въздух, но не можеше да види „Спиър“ в редицата.
	Лили се измъкна от наблюдателната кабина и изтича до техническия пункт, където механиците работеха бързо над „Спиър“ в пълно мълчание.
	— Един клапан заяде от проклетата жега — надвика Грег рева на потеглящите коли. — Ще изпуснем една обиколка.
	Лили видя как колите се понесоха прилепнали към земята в предстартовата обиколка, подредени зад съпровождащата кола. После започнаха състезанието с виещо кресчендо. Преди края на първата обиколка „Спиър“ бе на пистата.
	Когато изтичаше вторият час, „Спиър“ бе на десета позиция. Грег скочи победоносно от колата и изкрещя:
	— Господи, тази кола е прекрасна!
	— Кой води? — извика Лили, след като дубльорът на Грег скочи в „Спиър“.
	Объркана от жегата, дима, аплодиращите тълпи и далечната какофония от панаира, тя не можеше да следи развитието на състезанието.
	— Нанини с ланчата. Здравата гони — изрева Грег, когато „Спиър“ се изравни със зеленото „BMV Собър С7“ и постепенно започна да го изпреварва. Пет минути по-късно поршето с реклама на „Канон“ излезе от контрол, удари поршето „Ротманс“ на Джаки Айкс, което се завъртя леко, излезе на тревата, но продължи да се състезава, изгубило една позиция.
	Към края на четвъртия час „Спиър“ бе шести. Лили гледаше как колата потръпва пред пункта с повредени баланси на предно дясно колело. Механиците работеха неистово, за да успеят да сменят цялото колело за двадесет и пет секунди.
	— Виждаш ли защо имаме нужда от толкова много резервни части? — Грег се подготвяше да поеме управлението от другия пилот. — Това състезание подлага колите на щателна проверка.
	„А също така и пилотите“ — помисли Лили. Разбра, че за първи път е невероятно разтревожена за безопасността и на Грег, и на всички. Състезанието вече не бе нещо глупаво и вълнуващо, беше станало плашещо. Изпита тих ужас, когато видя как една „Мазда 717“ се изпречи за малко пред „Спиър“, сетне двете коли постепенно се отделиха и прелетяха под Дънлоп Бридж.
	В края на петия час станаха две верижни сблъсквания на коли на Мулсан Стрейт, при което от състезанието отпаднаха двете „Астън мартин“, модел „Нимрод“, и Грег остана втори зад поршето, което водеше.
	Лили чу името „Игъл Спиър“ откъм трибуните, сред шума, идващ от коментаторските високоговорители.
	— Какво става? — извика тя на Шарл.
	— Вече е начело — изрева той възбудено. — С поршето е свършено!
	Грег знаеше, че зад него ръмжат още осем поршета модел 956. Тези коли винаги доминираха на всички състезания за издръжливост благодарение на отличната германска проектоконструкторска работа. В Льо Ман една кола можеше да се разпадне под водача, металът можеше да се разкъса, гумата да се износи, пластмасата да се стопи. При тежкото двадесет и четиричасово изпитание не бе изключено машината просто да се разлети на части около и под пилота. Само най-яките издържаха Льо Ман.
	Трета скорост зацепи изключително трудно, когато Грег включи на по-ниска предавка в очакване на по-бавния десен завой при Тертр Руж. Андрети в порше „Кремер“ го застигаше. Левият му глезен започна да пулсира и той изведнъж установи, че му е трудно да съсредоточи цялата си енергия за вземането на завоя.
	Внезапно Грег усети остра болка, чу стържене и мачкане на метал, видя как светът се завъртя пред очите му, а елите се хвърлят срещу него…
	„Спиър“ изхвърча от платното.


	— Дяволски късмет!
	Шарл просна дългото си слабо тяло на кадифеното кресло.
	— Да катастрофира при двеста и петдесет километра в час и да се отърве само с навехнат глезен!
	През отворените към терасата врати на библиотеката долиташе звънката песен на славей и тръпчивият аромат на лимонови дървета. Изтощена от емоциите, възбудата и безпокойството, Максин хвърли муселинения си жакет и се строполи на синия дивак с брокатена дамаска.
	— Ох, каква задушна нощ!
	Последва кратка тишина. Прислугата си бе легнала, а в библиотеката бе почти тъмно — светеше само една мъждива медна лампа за четене. Максин въздъхна.
	— Шарл, капнала съм. Имаш ли нещо против да изчакаме, докато Лили се върне от болницата? Тя вдигна голям шум, но загрижеността й бе искрена. Почвам да се привързвам към нея. Може би с Грег най-сетне ще се успокои.
	— Той изглежда доста свестен човек.
	— И много подходящ за Лили. — Максин се прозина. — Ако стане европейски шампион на спортни коли, няма да му се наложи да се възползва от нейния успех. Няма да й завижда за славата и тъй като не работят в една и съща област, не съществува вероятност за сблъсък между амбициите им.
	— Да, той няма да се чувства застрашен от нея — кимна Шарл. Протегна бавно ръце и крака.
	— Никога няма да мога да разбера защо успехът на една жена е заплаха за мъжете. — Максин разкопча сандалите си. — Жените не се чувстват заплашени, когато съпрузите им преуспяват. — Вирна пръстите на краката си и ги размърда. — Те намират успеха за възбуждащ.
	Протегна изморените си крака и завъртя глезените си. След двадесет години брак Шарл все още не можеше да устои на гледката на дългите й, закръглени крака със светла кожа. Максин знаеше отлично това и продължи бавно да ги движи на слабата кехлибарена светлина.
	Поначало изключително прагматична, тя разбра, че когато човек види как някой, когото познава, е на прага на смъртта, той бързо преподрежда нещата, които смята за най-важни в живота. Шарл бе по-мил към нея — това не се бе случвало от месеци, докато шофираше към къщи от болницата, в която бе откаран Грег. Максин размачка леко левия си прасец. „Положението няма да се промени, ако той не се извини, а знам, че няма да го направи никога — мислеше си тя. — Но, ако му дам възможност и не му натяквам постоянно, винаги ще _показва_, че съжалява.“ Придърпа нагоре муселинената си пола и започна да разтрива лявото си коляно.
	— Шарл, съжалявам — каза меко Максин.
	„По-добре изкарай себе си виновна и действай, отколкото да настояваш упорито, че си права и да продължаваш да бъдеш нещастна“ — рече си тя.
	— За какво съжаляваш, Максин?
	— За всичко.
	Шарл се хвърли към нея.
	— Преуспяващите жени са винаги прекалено натруфени — прошепна той в ухото й, а тя се размърда щастливо под него.
	Той мушна ръка под нежната й дреха, разкъса сатенената й камизола с цвят на праскова и затрепка с език по млечнобялото тяло на съпругата си.


>	9.

	_Средата на юни 1979_
	Юнското слънце блестеше във водите на река Потомак. Наблизо, пред сидонското посолство демонстрираше група мрачни феминистки. Бяха облечени в гащеризони и носеха плакати с надписи: „Арабите потискат жените“, „Ислямът означава осакатяване“ и „СТИГА!“.
	Отегчените полицаи разчистиха пътя на крал Абдула, който изскочи от кестенявия ролс-ройс и влезе през импозантната входна врата, следван от генерал Сюлейман.
	— Изложбата на Марк Скот жъне голям успех. — Негово величество свали белите си ръкавици и ги тръшна на сребърния поднос, подаден от прислужника в роба. — А уводната статия в „Уошингтън Пост“ за обрязаното дете е точно това, което ми трябваше.
	— Ако Световната здравна организация наистина застане зад нас, за десет години такива варварщини ще бъдат забравени — отвърна генерал Сюлейман. — Утре, Ваше Величество, имате среща с контената лекарка, която водеше кампанията срещу обрязването на жените в Египет. Оставих отчета на Обединените нации върху бюрото ви.
	— Кажи ми с две думи какво пише в него.
	— Единствено самите сидонски жени могат да спрат тази практика. Един мъж може и да се съгласи една девица-булка да не бъде проверявана по този начин, който води до увреждания, но самите жени няма да повярват, че такова момиче ще бъде прието. И заради техните страхове не може да се постигне никакъв напредък.
	Абдула въздъхна.
	— Друго?
	— Детският специалист чака в стаята за аудиенции, Ваше Величество. Тази вечер трябва да бъдете начело на банкет, който ще се проведе тук, в посолството.
	Абдула закрачи към стаята за аудиенции и генералът се отмести встрани. Очакваха го двама добре изглеждащи мъже, облечени в сиви костюми. Абдула ги погледна с изненада.
	— Мислех, че сте сам, докторе.
	— Моят колега доктор Марголис е специалист в областта на психичните проблеми при юношите.
	Кралят повдигна вежди. Лекарят обясни:
	— След като прегледах принц Хасан, установих, че няма никакви проблеми с физическото му състояние, Ваше Величество. Той е здраво момче.
	— Защо тогава в училище боледува постоянно? Пропуснал е толкова много уроци, че директорът ме предупреди, че племенникът ми може и да не бъде приет в Итън. А допреди две години бе отличен ученик.
	— Може би точно тук е проблемът, Ваше Величество — предположи психиатърът. — Принц Хасан изглежда тихо, възпитано и ученолюбиво момче, но е анормално кротък за дванадесетте си години и почти не проявява признаци на агресивност и любопитство. Има класическото поведение на дете, отгледано в прекалено авторитарна семейна среда.
	— Какво общо има това с неговото заболяване?
	— Като че ли принц Хасан предпочита да бъде… болен.
	— Ако племенникът ми симулира и не е истински болен, тогава трябва да бъде наказан.
	Девет месеца в годината принц Хасан посещаваше Порт Риджис — британско училище пансион за момчета в Дорсет. По време на ваканциите принцът бе обучаван от частни учители по история на двадесети век, военна стратегия, тактика и модерно държавническо изкуство. Бе му разрешено да играе по един час дневно, което означаваше да обучава своите соколи с пазителя на Кралските клетки. Момчето не бе насърчавано да играе с други деца на неговата възраст, защото се смяташе, че така може лесно да бъде отвлечено или убито по политически причини.
	— Принц Хасан не симулира, Ваше Величество — каза доктор Марголис. — Бронхитът и проблемите със синусите са истински, физическите симптоми са безпогрешни.
	— Тогава не разбирам какво ми говорите. Болен ли е племенникът ми, или не?
	— Психосоматичното заболяване е физическо боледуване във всяко едно отношение, но първопричината за него не е физическа. В случая на принц Хасан дългите периоди на боледуване означават, че той се чувства добре в училищния санаториум, където за него се грижи старшата сестра, която, по всичко личи, е изключително мила и нежна жена. — Негово величество го погледна неразбиращо и психиатърът продължи: — Подозираме, че боледуванията на племенника ви са само естествено средство той да получи нещо, което не му достига, но което има жизненоважно значение за едно дванадесетгодишно момче. А именно — грижите и обичта на една жена.
	— Това ми е ясно, племенникът ми тъгува по майка си. — Абдула бе объркан. — За нещастие сестра ми почина преди пет години. Но в неговото домакинство има жени.
	— Нямам предвид женска прислуга, Ваше Величество — обясни доктор Марголис. — Принц Хасан е самотен и е пред прага на пубертета. Съвсем естествено е майката да насърчава и подкрепя своя син, когато той преминава към зрелостта. Всеки подрастващ юноша прави своите първи, неизбежни грешки в непредубедена среда, която го стимулира и закриля. Ако това липсва, самотното дете може да не усети стремеж към агресивност и любопитство — качества, необходими на всеки възрастен мъж.
	„И особено на един крал — помисли Абдула. — Никое бедуинско племе няма да приеме да бъде управлявано от слаб човек.“


	Към полунощ Абдула напусна потиснат банкетната зала, съпроводен от генерал Сюлейман, мина по коридорите, застлани с красиви килими, и влезе в спалнята си. Не може да подсигури помощта, необходима му, за да се справи с фундаменталистките партизани, контролиращи вече една четвърт от Сидон. Иран бе задържал като заложници американските дипломати и Съединените щати не желаеха друга открита намеса в близкоизточната политика в такъв труден момент.
	Тазвечерният банкет, имащ за цел да изглади преговорите, бе истинско бедствие. Старият посланик трябваше да бъде отзован. Незабавно. Виното определено бе подбрано неудачно, тъй като американските гости почти не се докоснаха до него, нито пък изядоха тежкото номадско угощение. Всъщност Абдула бе чул как един от гостите изкоментира:
	— Мазният ориз и жилавото овче месо са ужасни, но в края на тези проклети речи на всичко отгоре бяха и студени.
	Трите гостенки американки се чувстваха неудобно сред множеството мълчаливи сидонци, несвикнал да разговарят с жени. Атмосферата не бе както при типично мъжко веселие, нито пък се отличаваше с изискано гостоприемство. Абдула взе решение, че следващият му посланик във Вашингтон трябва да има културна, интелигентна съпруга, която да може да организира и управлява както трябва светския живот в посолството, подобно на съпругите на западните дипломати. Бе чувал, че съпругите на германските дипломати получават заплати за помощта, която оказват на своите съпрузи в тяхната работа, и след тазвечерния банкет разбра причината за това.
	В началото на седмицата шейх Ямани от Саудитска Арабия бе устроил банкет в чест на крал Абдула. Главният готвач на Ямани бе долетял от парижкия ресторант „Крийон“, белите трюфели бяха пристигнали от Италия, а струнният квартет бе от Виена. Ако направеше сравнение с тази вечер, сидонците бяха изглеждали направо като праисторически диваци. Не бе казал нищо на Сюлейман, но той знаеше как се чувства Абдула. Той бе единственият човек, който разбираше защо безгрижният, похотлив Абдула се бе превърнал в мрачен аскет. След толкова години, изпълнени със смелост и търпение, с борба срещу попълзновенията на комунистите, след години на непрестанни усилия да вкара насила поданиците си в двадесетия век, Абдула бе просто уморен. А освен това бе самотен и изолиран, не вярваше на нито един мъж, а повечето жени го отегчаваха.
	Кралят каза лека нощ на генерал Сюлейман и вдигна червения телефон с шифратор. След като уреди смяната на посланика си, той отвори кутията с държавни документи за деня и започна да ги преглежда. Най-отдолу откри гравирана покана с прикрепено към нея актуализирано досие от няколко реда. Беше за Пейган, лейди Суон, подадено от разузнаването. Абдула разпозна почерка върху поканата и озадачено свъси черните си вежди.


	Седнала зад разхвърляното си бюро, отрупано с брошури, програми за галавечерта, отворени писма, снимки на семейството й в сребърни рамки, проядено от молците заешко краче и стари броеве на „Хорс енд Хаунд“, Пейган озадачено преглеждаше, докато се оправяше със сутрешната поща. Прочете отново дебелия лист в цвят екрю, украсен с релефен тъмночервен герб.
	„По нареждане на Негово величество Абдула, крал на Сидон, отговарям на Вашата покана за галавечерта в помощ на Англо-американската фондация за борба с рака, която ще се състои на 31 юли. Негово величество съжалява, че не може да бъде във Великобритания на тази дата и затова няма да може да присъства на галавечерта.
	Освен това Негово величество пожела да Ви запитам дали ще има удоволствието да разчита на Вашата компания на конните надбягвания в Аскот, които ще се проведат на Благовещение, за да наблюдавате заедно участието на неговата млада кобила Ре ал Лейл в Чешамските състезания“. Писмото бе подписано от някакъв адютант.
	„Но аз не съм канила Абдула на галавечерта“ — помисли Пейган и провери отново списъка на гостите. В този момент звънна телефонът.
	— Да, говорите с лейди Суон… О, с него ли?… Здравей… Разбира се, че съм изненадана… да, току-що го получих. — Тя взе писмото. — Разбира се, че бих желала да се видим отново, Ваше Величество, но се опасявам, че е невъзможно… Не, вече не съм в траур, но не мога да отида на надбягванията следващата седмица. — След смъртта на Кристофър автоматичният й отговор на всяка покана бе отказ. — … Изключено. Твърде заета съм с организацията на благотворителната галавечер… Животът на една вдовица съвсем не е така скучен, както си мислиш… той е просто… той е просто… — Развълнувана, тя опита едно последно, леко извинение: — Е, добре, нямам подходящи дрехи. Знаеш как се обличат всички за Ройъл Аскот… О, добре, Абдула, ще ми бъде приятно да дойда.
	Пейган остави телефонната слушалка. „За пръв път се нарекох вдовица — помисли тя. — Не звучи чак толкова лошо.“ Стана и се вгледа в огледалото върху лавицата над камината. Преброи обезпокоена бръчиците около очите си.
	Откакто се бяха срещнали за първи път с Абдула като ученици в Швейцария, Пейган почти винаги бе притежавала магическата способност да го накара да захвърли сдържаното си официално поведение. Тя можеше да го успокои и разсмее. По някакъв странен начин той винаги бе гледал на нея като на жена, която му принадлежи. Тя бе неговата първа любов и той — нейната. Никога не бе прекратил опитите си да я съблазни, дори и докато бе омъжена за сър Кристофър, а Пейган никога не се бе съгласила. Въпреки че връзката им бе само приятелска, тя никога не казваше на съпруга си за срещите й с Абдула. Въпреки че бяха само приятели, Пейган винаги се бе обличала с необичайно за нея старание, преди да се понесе към Дорчестър. Въпреки че бяха само приятели, тя знаеше, че Абдула може да мисли за една жена само от сексуална гледна точка и приятелските им срещи винаги бяха обгърнати от скрит, неизразен еротизъм.
	Докато се оглеждаше, Пейган се почувства поласкана, изпълнена с надежда и изплашена.
	След час на входната врата се звънна. Отвън стоеше куриер от „Фортнъм енд Мейсън“, който носеше цял куп кутии с дрехи. До него бе застанал моден съветник, готов да донесе други подбрани дрехи, ако лейди Суон не хареса нищо.
	Пейган се поколеба между рокля от шифон на цветя в зелено и бяло и бледожълт копринен костюм. След това съветникът отвори кутиите с шапки. Пейган винаги бе смятала, че изглежда прекрасно и романтично с шапка, но винаги, щом излезеше с някоя на улицата, се чувстваше префърцунена и глупава. Затова избра най-малката. Съветникът я погледна със съмнение. Пейган смъкна от главата си бялата моряшка барета. Съветникът й подаде уверено една сламена шапка с цвят охра с голяма, мека периферия — приличаше на рибарска непромокаема шапка. Богато украсена, тя очертаваше бледото лице на Пейган и махагоновата й коса. Съветникът кимна. Всяка жена би изглеждала добре с такава сламена шапка.


	— Не е ли превъзбудена? — попита Пейган, докато наблюдаваше как Ре ал Лейл нервно престъпва до оградата. Кестенявият й врат бе влажен от пот.
	— Не е ли естествено едно момиче да бъде възбудено преди първата си разходка? — засмя се Абдула. — Май си спомням, че понякога бе доста трудно човек да се оправи с теб, когато навлизаше в обществото.
	Пейган също се разсмя, после отново погледна със съмнение младата кобила.
	— Погледни я — тя вече се състезава зад оградата.
	Кобилката танцуваше в кръг около коняря, а покрай подпругата й вече избиваше издайническа бяла пяна.
	— Няма ли да заложиш на нея?
	— Не и ако продължи да се държи така. Ще се измори още преди да е започнало състезанието. — Тя реши да го подразни: — Младите коне са еднакви на къси разстояния, така че както другите хора и аз ще заложа на жокея. Слагам петте си лири на Лестър Пигът, седми номер.
	— Златна гондола — видя Абдула в програмата на надбягванията. — Фаворитката. Значи искаш да играеш на сигурно, така ли, Пейган?
	Тя почувства мекия поглед на черните му очи и топлината на ръката му върху своята.
	— Знаеш, че винаги съм била страхливка, Абдула.
	Той й се усмихна и щракна с пръсти. Приближи един офицер от кралските конюшни.
	— Лейди Суон желае да постави пет лири, всичките за фаворитката.
	— Абдула, не бъди глупав. Само те дразнех. Разбира се, че ще поставя парите си на твоя кон.
	Веднага щом жокеят се покачи върху нея, Ре ал Лейл го метна върху кадифената трева и разликата в облозите стана седем към сто.
	Другите коне тръгнаха спокойно в лек галоп по хиподрума към старта, а Ре ал Лейл се понесе в галоп. Доскоро лъскавите й хълбоци бяха покрити с дебел слой пяна, ноздрите й бяха разширени и червени.
	При стартовите отделения кобилата се изправи от ужас, отново хвърли жокея си и забави надбягването с още десет минути.
	Най-сетне стартовата врата се отвори. Ре ал Лейл бе шест-седем метра зад останалите коне и искаше да поеме обратна посока.
	— Откъде намери тази кобила? — попита Пейган, Абди. Златна гондола вече бе наложила целеустремено темпо начело.
	— Кентъки — отвърна той весело.
	След първите двеста метра Ре ал Лейл бе последна.
	На поста при шестстотин метра бе по средата в групата от осемте коне и развиваше изключителна скорост.
	На последните двеста метра Златна гондола бе изостанала на трето място, а Ре ал Лейл, окуражавана от рева, донасящ се от претъпканите трибуни, бе вече начело и финишира победоносно с един врат разстояние.
	— Радвам се, че не заложих на фаворитката, днес доста хора загубиха заради нея — разсмя се Пейган, докато си проправяха път към яслите на победителката. — Не би могла да бъде по-бавна, дори ако беше истинска гондола.
	— Повечето съвременни гондоли са с мотори.
	— Колко неромантично! Имало ли е въобще златни гондоли във Венеция? — попита Пейган, докато гледаха Ре ал Лейл. Конярят я развеждаше да се успокои, наметнал я с покривала, които да попият потта й.
	— Да. И все още ги има. Никога ли не си била във Венеция, Пейган?
	— Не — отвърна тя. — Какви са твоите предвиждания за следващото надбягване? О, виж, Кралицата майка!
	Пейган направи реверанс, леко затруднена от тясната бледожълта копринена пола.
	По-късно Абдула и Пейган минаха бавно край преградата към осеяния със слънчеви петна полукръг, отделен от боядисана в бяло ограда в края на настилката на хиподрума.
	— Това е любимото ми място в Аскот — каза замечтано Пейган, докато гледаше как подготвят конете за пътуване към дома. Ковачът сваляше леките състезателни пластини от мазните копита на Ре ал Лейл, а Абдула възнагради кобилата с два почистени моркова.


	— Негово величество е горе — каза на следващия ден престарелият портиер на Пейган и я упъти към задната стълба. Жените — или гостуващите дами, както им казваха в „Блакс“, не можеха по никакъв начин да получат достъп до определени части от клуба и им беше забранено да ползват главното стълбище.
	В трапезарията с овехтяла обстановка стените бяха покрити с картини със златни рамки, изобразяващи чистокръвни коне. Възрастни келнерки се движеха бавно от една маса към друга.
	— Виждам, че нищо не се е променило — каза Пейган на Абдула.
	— Нищо. — Той се усмихна. — Както винаги храната е отвратителна.
	Кимна приветливо на министъра на отбраната, който минаваше покрай тяхната маса. Тази част от Абдула, която бе получила образование в Итън и Сандхърст и която обичаше ловно-рибарските спортове и уважаваше традициите, се чувстваше изключително приятно в „Блакс“. Но онази част, която бе горд арабин, презираше клаустрофобичната атмосфера на привилегии и предубеждения, изпълваща облицованите с ламперия стаи с мъждива светлина, където съдии, политици, духовници и дипломати пиеха прекрасно шампанско от сребърни халби, дремеха на старите кожени столове и, въпреки че се държаха учтиво, не искаха да имат нищо общо с разни мръсни араби.
	В първите дни на тяхното приятелство, когато често се случваше да обядват в „Блакс“, Пейган и Абдула бяха разбрали, че единственият начин да се нахранят добре в клуба, е да поръчат храна, закупена от именията на неговите членове, което включваше риба, дивеч и такива неизвестни зеленчуци като брадица и крайморска салата.
	Абдула наблюдаваше как Пейган топва тънките клинчета зелена аспержа в разтопеното масло, а после преминава към балканската пъстърва с пресни картофи, зелен грах и салата от краставици.
	Когато пристигнаха малините, Абдула ги изяде с пръсти, като вземаше малките червени плодчета едно по едно. „Как може такъв суров мъж да има толкова нежна уста“ — помисли Пейган, докато го наблюдаваше. Устните му изглеждаха нежни като кадифените ноздри на Ре ал Лейл. Почувства се въодушевена от флирта. Откакто бяха седнали тук, Абдула поне сто пъти бе свеждал тъмните си очи, щом го погледнеше.
	Когато келнерката отнесе сребърните съдове от малините, ръцете им се оказаха само на сантиметър върху покритата с бяла дамаска маса. Абдула изпъна бавно пръстите си и Пейган усети топлината на връхчетата им.
	— Не искам да си играя с теб, Пейган — каза й той. Говореше много бавно и притискаше съвсем лекичко върховете на пръстите й между своите. — А също така не искам да сгрешим и този път. Желая те. Искам истинска връзка с теб.
	— Не съм разбрала да си имал истински връзки в Сидон — избърбори нервно Пейган. — Смятах, че си позволяваш само политически бракове.
	Веднага съжали за думите си.
	— Скъпа Пейган — отвърна Абдула кротко, макар да му се искаше да я удари, — сега не сме в Сидон.
	— Ще искате ли кафе, господине? — прекъсна го келнерката.
	— Защо не изпием кафето в моя апартамент в „Дорчестър“ — предложи Абдула.
	Пейган онемя с разтворени устни, разтреперани крака и вцепенен от тревога мозък.
	— Защо не? — чу се тя да се съгласява.
	„За бога, какво правя? — питаше се Пейган, докато се спускаше надолу по задното стълбище, заслушана в страховете, нахлули в главата й. — Аз съм вдовица. Не съм се любила от векове. Правила съм го само с Кристофър. Сигурно съм полудяла. Вече не съм момичето, което той помни. След като ме види без дрехи, няма да ме пожелае повече. Арабите се отнасят с жените като с животни, а Абдула вече ме нарани твърде силно веднъж. Той е опасен за мен. Ако отново се увлека по него, пак ще ме нарани.“ В нея нахлуха всичките й стари чувства, изплаши я вероятността да бъде интимно или, което бе още по-лошо — обществено унижена.
	Когато Пейган стигна до края на изтърканото стълбище, в главата й все още светеха вътрешните й алармени червени светлини и виеха предупредителни сирени. Абдула пристъпи напред, хвана ръцете й и я притегли зад една колона, където не можеха да ги видят.
	— Не смей да промениш решението си, малка страхливке — прошепна й той и докосна устните й със своите.
	Тя усети върха на езика му — чувствен и проникващ. Разтопи се и се притисна към него.
	— Хайде, да се махаме оттук — каза той.
	На входната врата на клуба ги спря полицай.
	— Съжалявам, господине, но не можем да разрешим на никого да излезе от клуба. Отново заплаха от бомба. Моля ви, върнете се вътре и пазете дамата ковкото може по-далече от прозорците.
	Видяха, че улицата отвън е преградена с бяла лента. Полицейски транспортьор бавно извличаше всички коли, освен един син форд от дясната страна на пътя. В края на празната улица малка група полицаи разговаряха зад една линейка със зловещо разтворени врати.
	— Какво ще правим? — попита Пейган, готова да се разплаче от разочарование, но и някак успокоена. Група шумни пийнали членове на клуба бе върната на вратата. Водени от един червендалест епископ, те изтрополиха по стълбището и се върнаха в бара.
	Абдула отведе Пейган по-надалеч от вратата. Взе ръката й, притисна тясната й бледа длан към лицето си, после я целуна и близна всеки пръст с топлия си език.
	— Желая те от години и една бомба на ИРА няма да ме спре.
	— Абди, не започвай, след като няма къде да отидем. Знаеш, че при бомбена заплаха може да останем тук с часове.
	Той целуна още по-силно дланта й, притисна устни към нея.
	— Качи се по стълбището за дами — прошепна й, — ще те чакам на горния етаж, в билярдната зала.
	В билярдната, намираща се на най-горния етаж на „Блакс“, бе тихо като в катедрала. Прозорците бяха постоянно закрити със зелени кадифени завеси и само няколко прашинки се носеха в светлината на случайно пробил слънчев лъч. В зеления полумрак се виждаха две билярдни маси. По-големи от масите за пул, те бяха направени от гладка, тежка плоча, покрита със зелено сукно. Пейган погледна полираните дъски на пода, тясната черна кожена пейка, която опасваше стаята, а после и масите.
	— Абди — прошепна тя, — не можем! Не и върху масите!
	— Можем — отвърна той, заключи вратата и я притегли към себе си.
	Целуна я бавно и нежно. После притисна тялото й към себе си и Пейган усети как масата я подпря отзад.
	Абдула свали бавно роклята й в зелено и бяло, като целуваше оголената й плът. Погледна я — тя беше останала само по едноцветен комбинезон от бял сатен, взе я на ръце и положи дългото й тяло на масата, покрита с дебело зелено сукно. Пейган почувства студената твърда плоча под покривката. Абдула мина с леки, бавни целувки по ключицата й, после Пейган усети устните му по-надолу, там, където едва се забелязваха очертанията на ребрата й. „Аз оживявам — помисли си тя, докато топлите му устни докосваха кожата й. — Както слънцето, раждащо се над Швейцарските Алпи. Тогава върховете на планината засилват с онзи жив розов блясък, който се разстила надолу към долините.“ Изведнъж Пейган разбра, че от години тялото й не се бе усещало така живо.
	Комбинезонът й се хлъзна от масата на пода и Абдула започна да целува гърдите й, после слезе под ребрата, а топлият му дъх оставаше по кожата й върху възвишението над корема й. Внезапно Пейган помисли за тъмния кадифен нос на кобилата и за големите възможности на тази животинска сила да застрашава и разрушава. Върхът на езика на Абдула мина около пъпа й и бавно се придвижи надолу по корема й. После устните му се върнаха, за да целунат влудяващо нейните, а тя усети грубата тъкан на униформата му и твърдия метал на копчетата, притиснати към голата й плът.
	— А ако повредим масата?
	— Значи ще бъде повредена.
	Абдула разкопча колана си.
	— Абди, моля те! Ами ако някой се качи?
	— Ще намерят една заключена врата и толкоз.
	Той се съблече бавно. „Защо се държи с мен като с млад кон? — помисли си Пейган. — И с тях действа уверено, без резки движения и никога не им показва, че знае, че са уплашени.“ Абдула свали дрехите си, наведе се над масата и отново зацелува тялото й, докато Пейган започна да потръпва и стене и забрави за масата, за епископите, за това, че може да ги изненадат. Една топла, кафява ръка обгърна дългата й бяла талия. Кадифените кафяви очи на Абдула погледнаха в нейните светлосини очи, пълните му устни се спуснаха и отново я целуваха. После той се дръпна усмихнат назад. Очите му се смееха. Пейган опита да го целуне, но Абдула наведе глава. Смеейки се, те започнаха да се нападат като змии, накрая се отпуснаха в дълга еротична прегръдка и усетиха странния хлад на твърдата плоча под яркозеленото сукно на масата.
	Тя все по-силно чувстваше приятната топлина и хармония на преплетените им тела и усети как стеснителността й се стопява. Приятелството им, оцеляло от ранните им младежки години, сега ги обгърна в уютна интимност. Пръстите на Абдула милваха бавно тялото й със същата нежност, с която преди малко го правеха устните му. Той целуна дъгата на махагоновите й вежди, изящния й нос, дългата линия на челюстта й. Започна да целува гърдите й, притисна с устни зърното на дясната и го засмука, отначало леко, а след това все по-настойчиво. „Изглежда, ще използва целия следобед да опознава тялото ми“ — помисли страстно Пейган.
	Абдула плъзна ръце отзад в белите й пликчета и на нея от все сърце й се прииска те да бяха от оранжево-розов сатен с дантела от „Кетъра Браун“ и да нямаха безопасна игла отстрани. Усети друг пристъп на уязвимост, когато леки, топли целувки заваляха по меките й части, а сетне топлият връх на езика му се завъртя в процепа под къдравите косми. После забрави всичко друго, освен силното си желание и унищожаващото удоволствие, когато ръцете му се плъзнаха под задните й части, притеглиха я към него и той започна да пие от нея като коте, лочещо сметана.
	Абдула водеше Пейган постепенно към ръба на оргазма, след това се вдигна и отново целуна устните й. Легна отгоре й и започна да прониква бавно в тръпнещата й плът, милиметър по милиметър. Спокойните, отмерени, внимателни движения я накараха да се почувства, като че ли лети насън. Когато се бяха срещнали за първи път, Пейган се бе запитала как ли ще се почувства, ако позволи на Абдула да я люби. След решението й като ученичка да не му го разреши, тя никога не си бе позволила да съжалява за това и дори да допусне, че има за какво да съжалява.
	Но никога не си бе представяла подобно нещо.
	— Отвори очи, Пейган — прошепна той.
	Щом го погледна, издишвайки мускусния си дъх в неговите устни, Абдула даде лек тласък и тя се почувства като понесена от пенлива вълна. Извика леко, когато усети как върховният момент приижда в нея, а после я залива. Абдула притискаше здраво тялото й към своето, за да запази единението на плътта.
	Пейган не плака, както той бе очаквал, а остана да лежи тихо в прегръдката му, целуваше го нежно с тънките си устни. Абдула помисли да я доведе отново до оргазъм, но реши да изчака, докато изучи по-добре дългото й бледо тяло и като отговаряше на леките й целувки, започна да се самозадоволява. Знаеше, че може да господства сексуално над стеснителната Пейган, но искаше тя да го обича и да се отпуска в ръцете му с доверие. Сетне щеше да й покаже как да го гали и да я научи на изкуството на любовта, както бяха учили него.
	По-късно двамата лежаха един до друг в зелената тишина на билярдната стая. Дългото й бяло тяло бе опънато до неговото — силно и кафяво. Откъм бара на долния етаж, където епископът и неговите приятели продължаваха да поемат шампанско на големи глътки от сребърните халби, се дочуваха изблици на пиянски смях.
	— Когато те срещнах за първи път — прошепна й Абдула с устни, заровени в махагоновата й коса, разпиляна по зеленото сукно, — се опитах да си те представя гола, но така и не успях. И мисля, че именно тогава разбрах, че за мен ти си различна от другите жени, защото не можех да направя, каквото искам с теб. Така и не можах да те разсъблека във въображението си.
	Пейган го притегли към себе си и усети как когато устните им се сляха, стаята изчезна заедно с нейната тъга, объркване и стеснителност.
	Тогава избухна бомбата.
	Експлозията разтърси цялата сграда, включително и покритата с плоча маса, върху която лежаха.
	Последва внезапна тишина. Изглеждаше, че тя няма да свърши никога. А после от прозорците започнаха да се сипят стъкла като смъртоносни водопади.
	С бързината на змия Абдула грабна Пейган и свлече голото й тяло под билярдната маса. До тях достигна гълчава, която постепенно се усилваше.
	— Май ще е по-добре да се облечем — предложи той.


	Телефонното обаждане от улична кабина в Килбърн в бюрото за новини на „Дейли Мейл“ едва се чуваше. Един глас съобщи, че бомбата е била поставена извън Блакс Клъб и че се надяват министърът на отбраната да е прекарал приятно обяда си.
	Когато поделението за борба с тероризма откри крал Абдула да играе билярд с лейди Суон, се разбра колко по-сериозна би могла да се окаже терористичната атака. Този път вместо безсмислено масово клане, както обикновено ставаше при бомбените атентати на ИРА, нямаше пострадали, като се изключи леката рана на скулата на униформения портиер, който с неохота се съгласи да бъде откаран в отделението за спешни случаи на „Св. Томас“. Портиерът мърмореше непрекъснато — вече не разбирал какво става в Лондон. Тук ирландците убивали възрастни жени и деца, иранците държали американски заложници в собственото им посолство, сирийците отвличали самолети, а пък нигерийците — децата на дипломатите и ги опаковали в кафези за износ.
	— Понякога ми се иска да съм отново в окопите — продължаваше да мърмори той на сестрите. — Там поне знаеш кой ти е враг и къде се крие фрицът.


	Абдула се обърна към Пейган, свила се в ъгъла на ролс-ройса.
	— Следващия път ще отидем на някое по-тихо място — предложи ток.
	— Абди, ще те чуе шофьорът.
	— Няма. Стъклената преграда е звуконепроницаема и непробиваема от куршуми.
	Абдула забеляза, че за първи път тя го нарече със старото му галено име Абди.
	— Ще прекараш ли края на седмицата с мен? Можем да отидем някъде, където никой не те познава.
	Ръката му галеше настойчиво бедрото й.
	— Не мога. Ще тръгнат приказки. Минаха само пет месеца от смъртта на Кристофър, а знаеш, че бях много привързана към него.
	— Точно затова имаш нужда да се поразсееш за няколко дни. Например във Венеция. Ще отидем и ще се върнем, преди някой да е забелязал.
	Пейган се колебаеше.
	— Какво разбираш под края на седмицата?
	Усети как показалецът му мина по прасеца, после по коляното й и пак се върна на бедрото й. Искаше й се да не бе обута в чорапогащи, купени от обикновен магазин, а да е с фини черни копринени чорапи, черни сатенени жартиери и много, много дантели. Най-добре ще е да отскочи до „Кетъра Браун“ преди пътуването до Венеция.


	Пейган тръгна бавно нагоре по стълбището. Изкачването до спалнята й се стори много дълго. Измъкна с усилие чекмеджетата на високия скрин в стил кралица Анна. „Къде ли съм сложила банския си?“ — запита се тя. Започна да вади дрехите без определена цел и да ги хвърля на пода. Изведнъж усети в ръката си нещо твърдо и грубо. Погледна го малко преди да разбере какво е. Старият кучешки нашийник беше изтъркан и охлузен. Под металните кабари още стояха няколко твърди косъма от козината на Бъстър.
	Внезапно Пейган си го спомни, мъртъв на шосето, а после в съзнанието й изплува друга картина. Видя отново болничния чаршаф, наметнат върху обезобразеното тяло на съпруга й. Устните й се разтвориха и тя сподавено изстена. И най-сетне почувства сълзи в очите си.
	— Кристофър! — извика тя в празната стая и от гърдите й се изтръгнаха сподавени ридания.
	„Защо плача? — питаше се Пейган. — Не трябва да плача. Кристофър е мъртъв от месеци. Глупаво е. Трябва да спра.“
	През ума й проблесна една от военните фотографии на Марк Скот. Видя бомбардирана сграда, прерязана през средата като къща на кукли. От стените висяха тапети на цветя, картините бяха изкривени, върху купчина отломки бяха хвърлени стол и разбит телевизор. На окачалките в хола още висяха палта, но краят на стаята липсваше. „Не трябва да е така“ — като че ли казваше сградата. Пейган възприемаше променения си живот и самата себе си като тази разрушена къща. Преди минута бе съществувала — цяла и непокътната, а на следващата бе размазана. Половината от живота й липсваше, както половината от сградата.
	Изведнъж тя вече можеше да приеме, че животът, който бе познавала преди, принадлежи на миналото. Беше си отишъл завинаги. Вече можеше да приеме, че положението се е променило, че трябва да тръгне по свой път към света. Разбра, че не е сама, че е имала както добри, така и лоши времена, преди да умре Кристофър, и че така ще бъде отново. Животът никога няма да бъде същият, но тя може да го направи по-различен. Животът продължаваше и тя трябваше също да продължи.
	Пейган не можеше да спре сълзите си. Когато Софая се върна от училище, намери майка си, свита на кълбо върху килима в спалнята, да стиска в ръка нашийника на Бъстър и да ридае.
	— Мамо, какво има? Защо плачеш?
	Софая поглади Пейган по главата и се почуди какво да прави, кого да повика.
	— Не знам — зави майка й, — но не мога да… да… да спра.
	Софая седна на пода до нея и също се разрева.
	Най-сетне двете можеха да споделят скръбта си.


>	10.

	_Края на юни 1979_
	— Просто ще им се наложи да почакат за парите си, кръвта ми не се приема от банката. — Джуди уморено избута купчината сметки от коленете си. Те се плъзнаха по покривката от лисичи кожи на кафявото легло към Том, който седеше на ръба му, с шумолене. — Добре поне, че сменихме печатарските машини. Спестихме доста от бюджета за този месец.
	Издуха шумно носа си. Пристъпът на летния грип правеше нещата по-лоши.
	Том поклати глава.
	— Не исках да обсъждам този въпрос с теб, преди да се върнеш в офиса, но цветните репродукции на юлския ни брой са доста под стандартните изисквания.
	— Печатарите се кълнат, че следващия месец ще се постараят повече.
	Том отново поклати глава.
	— Тогава ще е много късно. „Лейди Мирабел Козметикс“ оттегли новата си есенна рекламна кампания. Заявиха, че цветните ни репродукции вече не ги удовлетворяват.
	И без това бледото лице на Джуди стана съвсем бяло.
	— Кога ти съобщиха?
	— Днес следобед. Затова исках да говоря с теб. Много от рекламодателите мърморят. Вече загубихме няколко от по-дребните си клиенти, но отказът на „Лейди Мирабел“ е тежък удар.
	Джуди знаеше прекрасно, че компанията „Коледни подаръци“ на „Лейди Мирабел“ носи значителна част от техните приходи от септември до Коледа.
	— Няма с какво да запълним тази липса — наблегна Том.
	— Знае ли някой друг за това? — попита Джуди.
	— Не.
	— Сигурен ли си?
	— Да. — Том се засмя. — Дори и Тони не знае за този проблем.
	Джуди се тръсна уморено на копринените възглавници в цвят екрю. Том я погледна и помисли, че не й е присъщо да се държи така глезено и да бъде изпълнена с толкова самосъжаление. И няма за какво толкова да съжалява. Това, че си се родил беден, не означава, че светът трябва да ти бъде задължен цял живот. Понякога животът на Джуди беше труден, но пък винаги интересен и по пътя към върха тя бе имала няколко наистина щастливи възможности. Може би беше станала прекалено амбициозна, а може би това се отнасяше и за двамата. Том знаеше, че такова е мнението на Кейт. Проблемът бе, че Джуди не умееше да губи. А и двамата се намираха под огромно напрежение.
	— Джуди, решихме да рискуваме с печатарските машини и загубихме играта — каза Том. — Победителите винаги поемат рискове и понякога се случва да губят. Но може провалът да се окаже част от победа, която идва по-късно. Трябва да ги разбереш, Джуди. Те не могат да си позволят да пръснат милиони за разработването на тъмновиолетови цветове, а после да пуснат реклами в списание, което ги отпечатва в яркочервено. Смяната на печатарските машини се оказа неоправдана икономия. — Обикновено веселото лице на Том сега бе напрегнато. — А има още нещо, което може би си забравила. Всичките ни заеми се гарантират един друг. Рекламната компания все още върви добре, същото важи и за компанията за недвижими имоти, но те гарнират списанието, което на свой ред гарантира инвестициите на фондовата борса…
	— Искаш да кажеш загубите! — изсумтя Джуди.
	— … което означава, че ние не можем да ликвидираме една част от нашата работа, без да се получи ефектът на доминото. Всичко ще се срути.
	— Том, това е просто кошмар. Крахът е нещо, от което цял живот съм се ужасявала, а ти винаги си ми казвал, че съм прекалено предпазлива. Винаги си казвал, че правим заеми, за да не изпуснем появилите се нови възможности. И защо само преди девет месеца ми каза, че тази година капиталите ни са с два милиона _повече_. Какво ще кажеш за приходите от „Хофман-Ла Рош“, които грабна в швейцарски франкове?
	— Това беше преди проблема ни със залога срещу бъдещи сделки.
	Том се почувства неудобно. Джуди винаги бе против игрите му с бъдещи сделки.
	— Искам да отделим портфейла на „Виърв!“ — каза тя. — И да отделим сделките с инвестициите от останалата част на компанията, както предложи Кейт.
	— Просто все не успявахме да стигнем до това. Как ми се иска никога да не беше пускала това интервю с Лили! Хайде да спрем да говорим какво ни се иска, и да мислим конструктивно! — Той й подаде кутията с хартиени носни кърпички. — Финансовото ни положение прилича на къща, направена от карти за игра. Месеци наред вземахме пари назаем, за да платим други заеми, но повече не може да продължаваме така.
	— Понякога — гласът на Джуди бе равен — ме обзема желание просто да хвана един самолет и да зарежа всичко.
	Погледна мястото на стената, където бе висяла любимата й картина на благородника Манчу, рисувана на коприна, която преди няколко седмици бе последвала колекцията й от нефрити в „Сотби“. Въпреки топлината в апартамента и дебелата пухкава покривка на леглото Джуди усети хлад и смъртна умора. „Защо адвокатите на «Виърв!» не доловиха опасността от онова фатално интервю с Лили? — питаше се тя. — Защо Първата поправка към Конституцията важи само за вестниците, а не и за списанията? Как е възможно един въшлив отпечатан абзац да саботира това, което съм градила толкова години? Ако можех да изтрия пет минути от живота си — помисли Джуди, — щях да избера момента, в който Лили ми разказа за сенатора Ръскинтон.“
	Том стана и взе тежката кутия с документи, която съдържаше техните показания под клетва за съдебното заседание на следващия ден.
	— Искам да прочетеш изявлението си още веднъж, преди да го подпишеш, Джуди — каза той внимателно. — Всичко трябва да бъде абсолютно наред.
	Джуди въздъхна, взе документа и започна да чете.
	— Поне след като спечелим това заседание, ще изтръгнем няколко хиляди долара за щетите, нанесени ни от сенатора, когато заведем ново дело за дискредитиране.
	— Никой не печели от съдебните процеси, Джуди, знаеш това. Дори ако победим, ще продължаваме да дължим хиляди долари.
	— Само че не „ако“, Том, а „когато“ — натърти тя упорито. Бе постигнала всичко, защото не се предаваше лесно. Том не отвърна нищо, само погледна протритите си мокасини „Гучи“.
	— Искаш ли да чуеш какво става с Кейт? — попита той, за да смени темата.
	— Разбира се.
	Лицето на Джуди просветна, щом Том извади от джоба си плик за въздушна поща, надписан с равен, дребен почерк, без камшичета и заврънкулки.
	— Пише, че „… Партизаните от планинските племена стават все по-силни. Нападат банки, атакуват бенгалски селища и армейски гарнизони“. Тя мисли, че тайно планират да атакуват петролните компании. Предполагам „Шел“. Откраднали са пишещата й машина, но се надява да купи друга на черния пазар и казва, че като спи, вече ще я привързва с верига към китката си.
	— Май не се тревожиш много за нея, Том.
	— Познаваш Кейт. Тя мрази скучния живот, така че приемам това, което я прави щастлива. Разбира се, че се безпокоя.
	— Никой ли няма поне една добра новина, за да ме разсее?
	Джуди взе от купчината друг правен документ.
	— Никакви новини ли нямаш от Марк?
	— Вече ти казах, че всичко свърши още преди няколко месеца. — Тя скри лице в дланите си и прошепна: — Не мога повече. Защо става така, че щом равновесието ти се наруши само за миг, всички хищници веднага стягат обръча и се опитват да те повалят? Марк е в Никарагуа и е там, защото не желае да бъде до една провалила се стара жена.
	Том мълчаливо й предложи следващата хартиена кърпа от кутията върху масата от палисандрово дърво зад леглото.
	— Джуди, не мога да си представя някой да те напусне само защото си уязвена или потисната или пък защото вече не си на шестнадесет години. Ти си една завършена жена, Джуди, и при това почтена. Мисля, че си най-почтената жена, която съм срещал, и всеки мъж може да те обикне дори само заради това.
	Тя поклати глава и бавно изтри зачервените си очи.
	— Единственото, което Марк харесваше в мен, бе, че _не се нуждаех_ от него. Веднага, щом ми стана необходим, _наистина_ необходим, той избяга по възможно най-жестокия начин. — От ъгълчетата на очите й отново потекоха сълзи. — За него бях неотразима дотогава, докато можех да отделям внимание за бляскавата му кариера и за домашните му удобства. Беше му много приятно да живее през емоционалната ми сила, когато я имах достатъчно за двама, но веднага щом аз почувствах нужда някой да се грижи _за мен_ — ей така, за разнообразие, той не можа да го понесе. — Гласът на Джуди се прекърши от мъка и тя тихо зарида.
	— Естествено е човек да страда, когато една връзка рухва — каза й Том. — Получаваш няколко удара на гордостта си, чувството ти за достойнство е накърнено и това определено се отразява зле на всеки. Но ако погледнеш статистическите данни за броя на разводите и браковете, ще разбереш, че хората се разделят и женят по всяко време, на всяка възраст — опита се той да я утеши. — Все още си привлекателна…
	— Чудесно, Том, няма що — това ме кара да се чувствам като стогодишна бабичка. „Все още си привлекателна“ означава, че щом те погледнат, хората виждат, че наближава денят, в който вече няма да си привлекателна. Означава, че времето ми изтича. — Джуди отново издуха носа си. — Не исках да свърша така, Том — сама в леглото, само с моята работа. Не за това бяха розовите ми мечти в деня, когато избягах за първи път от Росвил, за да стана богата.
	Джуди изтри лицето си с кърпата и по страните й останаха червени следи.
	— Не бъди много сурова към Марк — рече й Том. — Мисля, че и с двама ни не е лесно да се живее особено когато сме под такова напрежение.
	— Причината не е в това. — Тя прекара ръце през косата си — жест, изпълнен с мъка. — С мен не е лесно да се живее, защото всички имат грешна представа за това, което съм. Марк е като останалите мъже. За него една жена, която е на върха на кариерата си, е издръжлива, пълна със самообладание и независимост — всички онези качества, които са необходими на него, за да се задържи на върха в своята професия. Но той не може да разбере, че фактът, че аз съчетавам в себе си всичко това, докато съм на работа, не означава, че искам да бъда такава и вкъщи. Подобно на всички вас, мъжете, Марк смята, че жената с успешна кариера не се нуждае от внимание, грижи и съчувствие, и си мисли, че това важи и за мен. Но _не е така_. Аз жадувам за обич точно толкова, колкото всяка домакиня, която се занимава с няколко деца и представлява едва ли не ходеща готварска книга, с тази разлика, че аз се занимавам с корпорация.
	— Приключвай с тези документи, Джуди, искам да ги прибера — каза й Том ласкаво. — Плачът няма да ни измъкне от блатото, в което сме затънали.
	Джуди избърса сълзите и дочете документите, а Том включи телевизора точно навреме за късните новини. Както очакваше, предаваха интервю със сенатора Ръскинтон, до когото бе застанала законната му съпруга. Лицето й бе сериозно и негодуващо.
	— Наистина, процесът е много неприятен и поради това ние с моята съпруга смятаме, че е мое задължение да представя пред обществото положението такова, каквото е — отговори сенаторът на поставения му въпрос. После се обърна обиграно с лице към обектива. — Това е просто непочтен начин да се покачат продажбите на едно неприятно списание чрез пикантни инсинуации и безбожни лъжи. Всички пари, които ще получим в резултат на този процес, ще бъдат дарени за благотворителни цели по избор на съпругата ми.
	Сенаторът бе нагло благочестив.
	— Но вие сте подали иск за нанесени щети в размер на десет милиона — напомни му репортерката.
	— Каквато и сума да бъде определена от съда като възмездие, тя цялата ще бъде дарена за благотворителни цели — потвърди сенаторът. — Със съпругата ми искаме да се знае, че не съществува никакво доказателство в подкрепа на отвратителните обвинения, отпечатани в списание „Виърв!“. Ние смятаме, че е необходимо хората, които издават това непочтено списание да си получат заслуженото за своето безчестие.
	Джуди размаха юмрук към екрана на телевизора и събра документите, разпръснати по леглото.
	— Ще ги прегледам отново, Том.
	— За някои хора е трудно да разберат защо се нахвърлихте с такава енергичност срещу „Виърв!“ — вметна репортерката.
	— Браво! — извика Джуди и седна в леглото. — Обзалагам се, че чете „Виърв!“.
	На екрана сенаторът отново се обърна с лице към камерата.
	— Съпругата ми и аз смятаме, че докато някой, който се намира в нашето положение, не окаже съпротива, всяка така наречена актриса ще може да привлича вниманието към себе си, като свързва името си с това на някой виден гражданин. — Сенаторът спря да си поеме дъх. — Искам всички да знаят, че нашето семейство е единно в борбата срещу този опит да се очерни доброто ни име и да бъда опозорен като развратник и прелюбодеец.
	— Но, сенаторе, не е ли това също така и опит от ваша страна да получите една доста голяма сума? — жегна го репортерката.
	— За мен моята лична репутация струва много повече от каквато и да е сума — отвърна сенаторът.
	Интервюто свърши и Том изключи телевизора.
	— Не го вземай навътре, Джуди — каза той, когато си тръгна от апартамента й малко след полунощ.
	„Точно това се опитвам да правя през последните тридесет години“ — помисли тя.
	Спомни си колко потисната се бе чувствала в Швейцария. По цял ден работеше в езиковата лаборатория, а всяка вечер и в почивните дни — като келнерка в „Шеза“. Така и не можа да се научи да кара ски, никога не отиде на танци и никога не бе имала красиви дрехи като Максин и Кейт. Още помнеше внезапно обхваналата я горчивина, когато младата Пейган, без дори да размисли, върна диамантената огърлица, която принц Абдула бе искал да й подари. Тази огърлица можеше да плати цяла година от престоя на Джуди в Европа.
	Никога не си беше позволявала да си припомня какво е да бъдеш истински бедна, защото винаги я обхващаше паника, щом си спомнеше как се чувства човек, който има само един чифт обувки и една постоянно кърпена дреха. Но щом пред очите й изплуваше безнадеждното изражение върху лицето на майка й и напрегнатата атмосфера в дома им през двете години, докато баща й бе безработен, Джуди изпитваше твърда решителност да успее — без значение на каква цена.
	„А пък Том ми казва да не го вземам навътре“ — помисли тя горчиво. Взе огледалото в абаносова рамка от тоалетката край леглото и погледна лицето си, по което личаха следи от напрежението през последните няколко месеца.
	Джуди цяла нощ работи върху показанията си под клетва и към шест сутринта най-сетне свърши. Чу как се превъртя ключът на домашната прислужница и извика:
	— Зарежи закуската, Франсета, и ме събуди в осем. Заминавам за Филаделфия.
	После потъна в сън.


	— Кога ще се прибереш, Къртис? — попита Дебра Халифакс съпруга си.
	Той отиде до бюфета и взе сребърния съд за предястие, за да си сипе за втори път бъркани яйца.
	— Предполагам, както обикновено — отвърна й и се запита: „Как е възможно да се чувствам толкова изхабен и изтощен още със започването на деня?“.
	— Какво мислиш да правиш днес, Дебра?
	— Не мисля да правя каквото и да било.
	Тя успя да изрече тези думи така, че да прозвучат като обвинение. „Поне вече яде — помисли си Къртис, — макар че май не наддава на тегло.“ Доктор Джоузеф смяташе, че безплодието на съпругата му е свързано с отсъствието на апетит.
	— Не забравяй какво каза доктор Джоузеф. Ако искаш да се възстановиш напълно, трябва да водиш свой собствен живот и да започнеш да планираш деня си. Защо не отидеш на пазар с Джейн?
	— Човек не може да преодолее нервна криза с пазаруване. Точно това съм правила цял живот. Там е проблемът!
	— Но, Дебра, доктор Джоузеф обясни, че това не е точно нервна…
	— О, да, точно така, нали?
	„Тя почти се гордее с кризата си — помисли изтощено Къртис. — Смята я за постижение, за единственото нещо, което някога е успяла да направи съвсем сама — да получи нервна криза.“
	— Но доктор Джоузеф каза и че това, от което се нуждая, е любовта и подкрепата на моя съпруг.
	— Аз те обичам, Дебра, и се опитвам да ти помогна — каза Къртис за кой ли път.
	— Тогава защо не прекарваш повече време с мен? — запита тя. — Ако не си в банката, си във „Филаделфия Клъб“, играеш голф или си някъде на риба с приятели.
	— Сега вече не е така. Прекарвам доста време с теб, Дебра.
	— Но не сам. — Гласът й бе кисел. — Винаги даваме приеми или отиваме на приеми. Отново и отново се срещаме все с едни и същи хора.
	— Но те са наши приятели — запротестира съпругът й.
	— Как можеш да говориш, че имаме приятели, Къртис? Аз не бих могла да го кажа. Виждаме се с твоите делови познати, с твоите политически познати и с роднините си, но нямаме истински приятели, така ли е? И въпреки че никога не ми остава и минутка свободно време, животът ми е празен.
	Думите й отново прозвучаха обвинително и тя започна да хленчи. Къртис никога не знаеше какво да каже, какво да направи или какво да предложи в подобни ситуации.
	— Виж какво, трябва да тръгвам, вече съм закъснял. Защо не отидеш с Джейн в някой музей?
	— Знаеш много добре, че музеите ме потискат. Те не могат да решат проблема ми. Не и сега, след като знам какъв е той. — Гласът й потрепери. — Има друга жена, нали? Ти обичаш някоя друга, нали, Къртис? Онази, дето я видях в офиса ти. Знам, че вчера е обядвала с теб, видях го в бележника ти за срещи. Тя все идва да те види. Имаш връзка с известната Джуди Джордан, нали, Къртис?
	— Не. Виждам се с нея по работа!
	Настойчивите въпроси на съпругата му продължиха и Къртис се почувства изтощен. Пристъпите на ревност на Дебра по повод въображаемата му изневяра бяха започнали почти веднага след като се бяха оженили. Доктор Джоузеф му бе обяснил, че ревността й е класически резултат от параноични халюцинации. Къртис се бе предал пред яростните й обвинения. Все пак имаше причина да се чувства виновен, въпреки че бе твърдо уверен, че Дебра не я знае.
	Постепенно Къртис разбра, че много малко от това, което тя говори, е смислено, и после лека-полека започна да осъзнава, че неговата съпруга не е съвсем… наред. Доктор Джоузеф използваше фразата „трудно определимо психическо заболяване“. След двадесет години брак Къртис Халифакс знаеше, че връзката на съпругата му със здравия разум се разхлабва много лесно. Семейството й го бе знаело винаги, а сега го знаеше и семейство Халифакс, но въпросът не бе обсъждан никога. Дебра бе просто нервна, това бе всичко.
	— Ако Джуди Джордан бе дошла в офиса ти, за да говорите само за работа, тогава защо плачеше?
	— Не помня да е плакала.
	— Плачеше, плачеше. Или бе плакала преди това. Видях очите й.
	— Просто нямам време, за да продължим тази сцена днес. Уверявам те, между нас няма никакви лични отношения.
	Той стана от покритата с дамаска маса за закуска, целуна бързо и хладно жена си по челото и тръгна. Вече бе закъснял за срещата си.
	След като съпругът й замина, Дебра Халифакс се качи в розовата си спалня, наведе се над мивката за ръце, изрисувана с ябълкови цветове, бръкна с два пръста в гърлото си и повърна закуската си. За да премахне от дъха си издайническия аромат на стомашни сокове, тя напръска устата си с одеколон, после го изплю. Отвратителният вкус бе наказанието й за това, че бе изяла две парчета препечен хляб на закуска. „Нищо чудно, че Къртис вече не ме обича — помисли си тя, като забиваше пръст в бедрото си. — Аз съм дебела, без воля и без капка самодисциплина.“
	Всеки път, щом се погледнеше в огледалото, Дебра наистина вярваше, че вижда там една тромава, отпусната и дебела повлекана вместо дребната, приличаща на скелет фигура. Изпъшка сутрешните си упражнения на тренажора велосипед, извлачи тялото си два пъти през програмата „Скалисти планини“, а после поработи с тежести, за да накаже твърде охранените си бедра и добре закръгления си корем (както тя смяташе).
	След това тръгна безцелно из празната къща. Неголямата част от деня й минаваше в умствено некоординирано състояние, при което тя никога нямаше точна представа за времето, за това къде се намира или какво върши. Прелисти набързо едно-две списания, прочете няколко изречения и ги захвърли. Взе ръкоделието, което от месеци лежеше незавършено на работната й масичка, направи няколко бода и го остави. Поля едно красиво цвете, поливано всяка седмица от градинаря за всеки случай. Разкошните стайни цветя на Дебра често умираха поради непостоянните грижи на стопанката си.
	Взе за четвърти път тази сутрин телефонната слушалка, за да се обади на Джейн, но разговорът изискваше твърде много усилия. Освен това Джейн обичаше да бъдат заедно само защото нямаше пари. А може и да е хвърлила око на Къртис. Това би имало смисъл от гледна точка на Джейн. Но пък тя бе католичка, омъжена и с две деца. В главата й, подобно на шум от далечна река, постоянно се въртеше мисълта, че Къртис й изневерява с някоя жена. Към един часа, когато домашната прислужница й донесе на поднос обеда, Дебра вече си бе изградила представа за една прелъстителка без определено лице, която иска да й открадне съпруга. Към средата на следобеда, когато сянката на магнолията върху поляната пред къщата се удължи, тя вече мразеше тази непозната жена с убийствена свирепост.
	В градината бе прекалено топло. Дебра отиде в библиотеката и седна в стола на съпруга си зад бюрото за двама, покрито със зелена кожа. Представи си го как разговаря по телефона с любовницата си, докато тя, Дебра, спи невинно горе. Представи си съпруга си, нашепващ пламенни любовни слова и видя лицето му, променено от нежност и чувственост, каквото го помнеше през първите няколко седмици след сватбата им. Към края на следобеда представата за изневярата на съпруга й бе много по-реална от всичко, което бе вършила през деня.
	Тя отвори едно по едно чекмеджетата на бюрото му и претършува документите, които намери в тях. Трябва някъде да има любовни писма, но къде ли са? Ами разбира се, малкото чекмедже най-отгоре бе заключено. Дебра изсипа писалките от поставката, в която стояха, намери сребърния нож за хартия и разби малката ключалка.
	Вътре имаше няколко черно-бели снимки на някакво младо момиче, купчина изрезки от вестници и къдрица черна коса, завързана с бяла панделка. Тънката ръка на Дебра извади няколко изрезки, направени напоследък, и ги обърна. „Лили ще играе в ролята на Мистингет“ — прочете тя. Значи Къртис се мотае с някаква актриса. Дебра потръпна от ярост. „Може да си млада, красива и известна, Лили, но хайде да видим дали парите не могат да ти навредят.“


	Черният „Спиър“ прелетя сред другите бели, зелени и оранжеви конкуренти на пистата на „Бранд Хан“. В горещото купе Грег се обливаше в пот. Пилотите губеха близо три килограма от теглото си по време на продължително състезание. Едно бяло БМВ пред него навлезе твърде бързо в Стърлинг Бенд, сцеплението му с пистата се намали, то изхвърча по права линия, удари се силно в завоя и избухна. „Спиър“ профуча покрай него.
	Грег прогони видението на собственото си тяло, обгърнато в пламъци. Колата прелетя покрай централната трибуна за пети път. Заслушан във воя на двигателя, работещ на високи обороти, той намали с две предавки, за да може да преодолее острия завой Друид. На излизане от него видя пред себе си маздата на Динети. „Има проблем, ще го задмина по Кулър Стрейт“ — помисли Грег.
	Към края на първия час от състезанието на хиляда километра той беше на седма позиция, но разстоянията между колите не бяха големи и на този етап това още не означаваше нищо. Малко лош късмет — и за секунда можеш да изхвърчиш от състезанието.
	Той взе завоя Стърлинг и ускори надолу по Клиъруейс. Насочи мислите си напред, към Кларк Кърв — един завой, който винаги изглеждаше измамно плавен, но изискваше изключително съсредоточаване при кола с мощността на „Спиър“. Сега Грег бе доста близо до Астън Мартин „Нимрод“-а и можеше да го изпревари на правия участък. Премигна, за да махне потта от очите си, и в този момент зелено-белият ягуар три коли пред него изведнъж изхвърли задно колело, отклони се към бариерата, а после се стрелна обратно към пистата сред дъжд от искри.
	Поршето зад него се дръпна бързо. Двете коли се докоснаха, но поршето успя да изправи и профуча напред. Пилотът на „Нимрод“-а не изчисли правилно пътя на продължаващия да се движи по пистата ягуар и връхлетя върху въртящата се кола. Двете машини се сблъскаха, чу се хрущене на метал, от което на човек му призляваше, а после силата на удара ги изхвърли от пистата две секунди преди Грег да се вреже в тях.
	Окъпан в студена пот, той усети, че краката му се тресат произволно, и с неистово усилие насочи вниманието си към пътя и изтласка от съзнанието си картината на пламтящото унищожение, останала вече зад него. Внезапно усети пронизваща болка в левия крак и почти подскочи. „Сигурно е глезенът! Слава богу, че отнех навреме газта. Ще трябва да предам кормилото на следващия технически пункт.“


	Четири часа по-късно Грег бе непосредствено зад поршето, намиращо се на челна позиция. Бе се стремил неотклонно да стане пръв през изминалите двадесет и седем обиколки, но не бе съумял да го постигне. Разстоянието между „Спиър“ и колата отпред бавно намаляваше. Притиснат между две поршета, Грег се промъкна по-близо до водещата кола и тогава всички натиснаха спирачки, за да вземат завоя Падък Бенд.
	Той пресметна, че непосредствено пред тях са се събрали накуп няколко по-бавни коли. Реши да направи веднага опит да заеме челна позиция откъм вътрешната страна на Друид, след който щяха да настигнат две от по-бавните коли. На Хейлуд Хил, Грег се изнесе вляво и натисна спирачки в последния момент. „Спиър“ прелетя покрай поршето точно когато навлязоха в завоя.
	Грег държеше трудната вътрешна ивица на завоя, но се плъзна навън, когато излизаше от него. Поршето остана отзад, сега нямаше възможност за изпреварване. Грег премина на зигзаг между помощната маркировка пред трибуните край Саут Банк и долови кресчендото на зрителските овации, когато колата изрева покрай тях. Оставаха му още шестнадесет обиколки.
	Глезенът го мъчеше, но болката бе поносима. Просто глупава неприятност. В шумното купе се дочуваше увеличаващата се възбуда в гласа на коментатора по радиоуредбата: „… остават още само три обиколки и изглежда, че Грег Игълтън, който е начело с «Игъл Спиър», увеличава разстоянието между него и поршето…“
	Когато се хвърли в завоя Дингъл Дел Корнър за сто и петдесети път този ден, Грег задържа с усилие погледа си върху трасето. Болката в лявото му коляно се бе усилила. Внезапно очите му се замъглиха. „Мили Боже — помисли той, — помогни ми да не загубя съзнание, преди да е свършило състезанието.“
	Турбодвигателят изригна в пламъци, когато той намали скоростта с две предавки преди главната трибуна. Изведнъж всяко движение на болния му крак се превърна в мъчителна агония. От пункта на „Игъл“ чу глас по радиовръзката, вградена в шлема му.
	— Дръж се, Грег, доста напред си.
	— Каква преднина имам? — От болката започна да му се повдига.
	— Четиринадесет секунди.
	Никакъв шанс да успее да отиде до техническия пункт и да предаде управлението на другия пилот за оставащите няколко обиколки. Нямаше какво да се прави, трябваше да остане докрай.
	Когато пак мина Падък Бенд. Грег едва успя да смени предавката. Болното му ходило бе отекло така, че едвам го движеше.
	— Поршето те настига лека-полека, Грег — предупреди го гласът в ухото му.
	„Спиър“ полетя.
	Излезе от Хоторн Бенд, но левият му крак едва имаше сила да натисне педала на съединителя и Грег усети как устата му се пълни със стомашен сок. С мъка успя да се съсредоточи и едва се размина на милиметри с „Нимрод“-а.
	При Дингъл Дел поршето ги задмина.
	От болка, съзнанието му се замъгляваше все повече, но Грег можа да долови въодушевения рев на тълпата, когато отстрани на трасето се развя флага на „Игъл“, отбелязващ навлизането му в последната обиколка.
	Устата му отново се напълни с жлъч и той загуби съзнание за още една фатална секунда. Гласът по радиото остана спокоен.
	— Настига ни и Стивънсън с БМВ-то. Ще издържи ли кракът ти?
	— Да.
	Грег бе прегракнал от усилието да контролира болката, раздираща тялото му. Поведе колата за последен път по трасето, обезумял от страданието, глезенът го болеше нетърпимо. Почти не забеляза БМВ-то, което го задмина.
	— Да, „Спиър“ определено е в затруднение. Разочарованието за екипа на „Игъл“ ще бъде огромно — дърдореше коментаторът, когато свърнаха в Брабам Стрейт. — И сега флагът се спуска и което значи, че първото място е за Вернер Хенцен с порше — съобщи радиоуредбата, — следва го Стивънсън с БМВ, а Игълтън току-що успя да хване третото място със „Спиър“ пред Динети с… нещо става със „Спиър“!…
	От местата над техническите пунктове Лили видя как Грег прелетя трети, после „Спиър“ загуби скорост опасно бързо и залъкатуши встрани от пистата. Пилотите, пресичащи финала, свърнаха, за да избегнат черната кола. Един не успя.
	Лили изпищя ужасена, когато ланчата в бяло и оранжево удари „Спиър“ косо отзад. Двете коли се завъртяха извън трасето и „Спиър“ се блъсна в една преграда. Без да обръща внимание на Джак, който й извика да внимава, Лили хукна към смачканата кола, от която вече се издигаше стълб пушек.
	— Върни се, върни се, глупачко! Може да избухне всеки момент!
	Един фелдшер грабна Лили и почти я прехвърли зад преградата.
	Друг фелдшер дръпна силно вратата на „Спиър“, отвори я и измъкна отпуснатото тяло на Грег. Само след минути медицинският хеликоптер се вдигна във въздуха с Грег на борда и отлетя към болницата.
	— Игълтън очевидно е ранен… — протръби радиоуредбата.


	— Фрактура от пренапрежение на костите, това е причината за проблема. — Докторът размаха писалката си над рентгеновата снимка. — Тъй като първата злополука е била преди няколко седмици и увреждането не е било диагностицирано навреме, страхувам се, че е възможно свързаните с него оток и изкривяване да са оказали влияние и на другите връзки.
	— И колко време ще мине, преди да мога отново да карам?
	Лицето на Грег се изопна и побеля.
	— Трудно ми е да кажа. Ще ви дадем болкоуспокояващи лекарства, разбира се, и ще направим серия инжекции, за да намалим отока, но за лечението на самата фрактура не сме в състояние да помогнем много. Това ще стане с времето.
	— Но _колко_ време ще с необходимо? Трябва да участвам отново в състезание във Франция след три седмици.
	— Най-добрият съвет, който мога да ви дам, е да забравите напълно състезанията поне за два месеца. — Лекарят мушна рентгеновата снимка обратно в светлобежовата папка. — Пълна почивка на легло поне месец и половина и никакво тежко натоварване от какъвто и да е род, докато не се излекувате сто процента. При този вид увреждане природата си иска своето.
	След като лекарят излезе, Грег започна да преглежда със секретарката си кореспонденцията; после пристигна Джак с подробен отчет за състоянието на „Спиър“.
	— Изглежда добре, Грег — този път помпата на горивото бе чиста, като свирка. Какво става с теб? Ще заменим ли Ричард с Пийт?
	Лили изчака търпеливо реда си на края на опашката от посетители. И когато се наведе, за да целуне Грег, една млада, руса сестра вмъкна глава през вратата.
	— Времето за днес изтече — каза тя. — Заповед на лекаря. Господин Игълтън има нужда от почивка.
	Другите тръгнаха към вратата.
	— Не можах да поговоря с теб, Грег — каза Лили.
	— Съжалявам, скъпа, но се опитвам да върша работата си от болничното легло. Трябваше да видя Джак, секретарката ми, спонсорите и татко, също така и теб, а ми е позволено да приемам посетители само по един час дневно. Знам, че не ме виждаш много често, откакто се запознахме, но не искам да си правиш грешни заключения. Ти познаваш екипа ми, Лили, и знаеш моите задължения.
	Лили погледна към пода и въздъхна. Грег продължи:
	— Аз не работя заради себе си, скъпа. От мен зависят всички в „Игъл Моторс“, а аз завися от тях. Всеки месец трябва да изплащам огромна сума, за да могат те да изхранват семействата си. В екипа ни има мъже, които работят за мен, за баща ми и за идеята на частните британски предприятия в областта на автомобилните състезания по двадесет и четири часа в денонощието дори през отпуска си. Не мога да ги изоставя, Лили. — Той протегна ръка, хвана нейната и я придърпа да седне до него. — Не мога да правя, каквото искам, да отида там, където искам, или да не дам най-доброто, на което съм способен, с тази кола. Това би било нечестно и безотговорно. Трябва да разбереш, че работата ми е на първо място в живота ми и аз не мога да позволя нищо да ме отвлича от нея, дори и ти, скъпа.
	Лили се наведе мълчаливо и го целуна.
	— Аз мога да чакам.


	Дебра Халифакс се отпусна на възглавниците с английска бяла бродерия и запрелиства безцелно вестника, докато стигна до колоната на Лиз Смит. Изведнъж една новина грабна погледа й и тя зачете на глас: „Лили ще изпълнява главната роля в представление с благотворителна цел…“ Дебра вдигна очи и тихо каза:
	— Точно това ми трябваше.


>	11.

	_Началото на юли 1979_
	Тапетите на розови хортензии подхождаха на тежките пъстри завеси, прибрани със златни шнурове с пискюли. На стената висеше портрет на лорд Байрон в яворова рамка. Високото махагоново бюро имаше безброй чекмедженца и рафтове. По него бяха разпръснати снимки в сребърни рамки, малки купи с изсъхнали листа, старинен сребърен календар, наблъскан за икономия на място с цял куп писма, притиснати от заешкото краче, носещо късмет, което бе принадлежало на отдавна починалия й дядо. Приличаше на кралско бюро, на онзи вид бюра, по които няма място за работа.
	— Нещо друго?
	Пейган огледа останалите единадесет члена на комитета за събиране на средства, разположили се в салона. Бяха се събрали за уточняване на галавечерта на Лили в помощ на Англо-американския институт за борба с рака. Бяха обсъдили разходите за репетицията и заплащането на извънредния труд, поискано от профсъюза на сценичните работници за работата в неделя. Бяха утвърдили дизайна на програмната диплянка и подреждането на местата в Кралската ложа. Пейган бе обявила радостно, че всички места в театъра са разпродадени, и изгризаният й жълт молив тъкмо отмяташе последната точка от дневния ред.
	— Само още един въпрос. — Организационната секретарка й подаде писмо, написано на синята хартия на „Гровнър Хаус Хотел“. — Някой е направил предложение да организира забава преди галавечерта.
	— Колко любезно от негова страна. Кой е той?
	— Още един анонимен благотворител, лейди Суон.
	Пейган набързо прочете писмото.
	— Прием с шампанско за две хиляди души! Прекрасна новина!
	— Изглежда, някой е много загрижен за фондацията.
	— Или за Кристофър — каза Пейган и веднага се натъжи.
	— Или за Лили? — предположи съпругата на един милионер с верига от магазини. — Може би един от обожателите й?
	— Сигурно има някой и друг шилинг, след като може да осигури шампанско за толкова хора — каза захапалият пурата си търговски банкер с прошарени коси.
	— Ще изпратим поканата заедно с билетите — реши Пейган и прегледа папката си.
	— Ще има ли време да се отпечатат поканите? — Шотландската дукеса изглеждаше разтревожена.
	— Да — каза секретарката. — Вече говорих с печатницата.
	Пейган, прословута със строгия финансов контрол, който упражняваше при организираните от нея събития за набиране на средства, прелисти папката си.
	— Получили ли сме чека?
	— Платено е директно на „Гровнър Хаус Хотел“ чрез банков превод.
	— Изключително любезно — отбеляза Пейган.
	Тя се изправи и отвори един прозорец, тъй като мразеше в стаята да мирише на пушек от пура и щяха да са необходими поне две седмици, за да се избави от миризмата. Върна се и се облегна на доста грозната камина, облицована с чер мрамор, върху която бяха разхвърляни безразборно сини чинии с китайски мотиви, една червеникавокафява делва, кутия за бисквити от миналия век и малък син емайлиран часовник с циферблат, украсен по края с диаманти, подарен на баба й от кралица Александра.
	Пейган се усмихна на присъстващите.
	— Съжалявам, днес се задържахме малко повече от планираното време, но трябваше да обсъдим това неочаквано великодушно предложение. А сега, моля да ме извините, но трябва да бягам или ще изпусна полета си до Венеция.


	Вятърът развяваше косите на Пейган, докато мощната бързоходна моторница летеше с пълна скорост през лагуната към Венеция. Тя виждаше в далечината сивите кубета на Катедралата, богато украсената камбанария на площад „Сан Марко“, изрисуваните на ивици стълбове за акостиране, стърчащи под най-невероятни ъгли от водата, и ятата гълъби, пърхащи в леко замъгленото синьо небе.
	Частният самолет на Абдула ги остави на летище „Марко Поло“ и сега отиваха към хотел „Чиприани“. В голямата моторна лодка зад тях пътуваха четиримата му телохранители и повечето от багажа им, голяма част от който бе негов.
	Пейган гледаше невероятния град, издигаш се направо от водата. Бе възхитена.
	— О, Абди, толкова е красиво! Градът плува в морето като някакъв трептящ златен мираж!
	— Не очаквай твърде много романтика — предупреди я Абдула. — Много хора ненавиждат Венеция.
	— Защо, за бога?
	— Миризмите, тълпите, клаустрофобията и тази отвратителна, просташка стъклария.
	— В такъв случай не мога да очаквам никакви златни гондоли! — засмя се Пейган.
	— Златните гондоли излизат само веднъж в годината за състезанията по случай фестивала на гондолиерите.


	Олющеният зелен куфар от крокодилска кожа, принадлежал някога на бабата на Пейган, бе оставен върху бледокораловия килим в апартамента. Стените бяха изрисувани с нещо като въздушна зелена гора, диваните и завесите в сребристозелено преливаха с нея. Пейган се втурна навън през стъклените врати, които водеха към тераса, заобиколена от миниатюрни дръвчета. Под нея се виждаха портокалови дървета, обграждащи плувния басейн на хотела, а зад тях се разстилаше цяла Венеция.
	— Харесва ли ти? — чу тя гласа на Аблула зад себе си.
	Пейган го погледна смутено и се почувства неудобно. Не знаеше дали той възнамерява да остане в нейния апартамент.
	Абдула се засмя.
	— Ще бъда в съседния апартамент… ако ти потрябвам. За жалост, тук няма билярдна стая. Във Венеция се плаща за всяко допълнително помещение.


	На следващата сутрин, докато чакаше край два стълба за акостиране на бели и черни черти на пристана Чиприани, Пейган стисна ръката на Абдула.
	— Виж! Ти не си разбрал!
	Върху пенливата зелена вода към тях се приближаваше с поклащане една златна гондола.
	— Всъщност тя е за теб — каза й Абдула. — Надявам се, че не го смяташ за прекалено суетно.
	Седнала на избелелите моравочервени възглавници под извития в арка златен балдахин, Пейган гледаше голия златен гръб на Нептун, вдигнал тризъбеца си над кърмата на лодката. За нейно разочарование този великолепен съд бе моторизиран. Хвърлящият пръски двигател бе по-подходящ за някоя малка рибарска лодка, отколкото за романтичната гондола.
	Гондолата запухтя по Канале Гранде между лодки, развозващи въглища, кока-кола, японски туристи и групи работници към съответните им предназначения. Минаваха покрай барокови дворци в розово и охра, с петна от водата и плесен, рушаща камъните им, покрай старинни сгради, прикрили олющената си мазилка с паяжини.
	— Не моли гондолиера да пее „Санта Лучия“ — прошепна й Абдула. — Песента е неаполитанска и това ще го накара да изскърца със зъби.
	Пейган вдъхна щастливо аромата на града.
	— Всичко тук ми харесва, дори миризмата.
	— Тя идва от разлагането и гниенето във водата и наистина е пленителна, стига да не се разнася из дома ти.
	След час слязоха от гондолата и тръгнаха да опознаят града пеша. Но скоро, след като кривнаха от големите, претъпкани с хора улици, по някакви тесни, криволичещи преки край тях, Пейган загледа озадачено и спря.
	— Всички улички си приличат. Обърках се.
	Един от телохранителите пристъпи и тихо каза няколко гърлени думи на краля. Последваха го, докато се върнаха при малкия мост от ковано желязо, където ги чакаше златната гондола.
	— Венеция е малък град, но в него е много лесно да се изгубиш — каза й Абдула. — Тази опасност е добре известна. Всички мостове и сгради изглеждат различно в зависимост от това дали има прилив или отлив. Улиците са истински преплетен лабиринт и човек просто не може да се ориентира.
	После той настоя Пейган да си купи някои неща в магазините около площад „Сан Марко“. Тя премери чифт сребристи обувки от змийска кожа, но си избра един класически модел в червено.
	— Много са елегантни. Поръчай от всички цветове, които има — каза Абдула и махна с ръка към развълнувания млад обущар, който излезе от магазина, а Пейган попита замислено:
	— За бога, какво ще правя с двадесет и седем чифта официални обувки?
	Докато пиеха по време на обяда „Белинис“ (смес от шампанско и сок от праскови, измислена във Венеция), телохранителите пазеха още една моторна лодка, натоварена с пълен комплект обувки, златни катарами, двадесет метра ръчно плетена дантела, която Пейган възнамеряваше да запази за сватбената рокля на Софая, и толкова дрехи, колкото Пейган не бе имала никога през живота си, включително три старинни рокли от „Фортюни“ в коралов цвят, кафяво и тъмнозелено и една пелерина за опера от яркожълта коприна.


	Прекараха един незабравим следобед в леглото.


	— Ваше Величество, това е Сала дел Маджор Консильо, люлката на западната демокрация. Тук се е събирал Великият съвет на Венеция, за да избере представители в управляващите комисии.
	Пейган и Абдула последваха послушно с очи пръста на уредника на музея, който посочи изрисувания таван, където върху богатите цветове на кесоните танцуваше седефената светлина, идваща от лагуната отвън.
	— Обърнете внимание на фризовете на седемдесет и шестте дожи, на картината от Тинторето, изобразяваща Рая, и „В прослава на Венеция“, ето тук, нарисувана е от Веронезе.
	— Люлка на демокрацията! — измърмори развеселен Абдула. — Как могат да твърдят такова нещо, след като ренесансова Венеция е била корумпирана държава, управлявана от шпиони и политически убийци, пълна със затвори и с хора, въоръжени с ками и отрова.
	С Пейган бяха изморени след часовете, прекарани в обикаляне на богато украсения дворец, следвани на почтително разстояние от двамата телохранители. Вратът я болеше от постоянното гледане по пищните тавани, а краката й бяха натъртени от твърдия мраморен под.
	— Е, венецианците поне са избирали сами своите управници — възрази Пейган.
	— Но са ги избрали сред аристократичния елит. Това не са свободни избори в демократичния смисъл на думата — поправи я Абдула.
	— Преди петстотин години Венеция е била доста по-демократична в сравнение със Сидон сега — отвърна тя, засегната от покровителствения му тон. — Вашият Съвет на петимата не е избран чрез свободни избори с участието на всички граждани.
	— Пейган, не бъди глупава. Демокрацията има място там, където народът е грамотен, където има добър жизнен стандарт и няма повсеместна корупция. Обикновеният гражданин на моята страна ще гласува за всеки, който му обещае две кози и гривна за съпругата му.
	— Тогава защо не направиш нещо за това?
	— Знаеш, че се опитвам. — Гласът на Абдула бе леден.
	— Мисля, че си щастлив в ролята си на великодушен деспот — изсумтя Пейган.
	— Демокрацията не е гаранция за силата на една държава. Само доброто управление може да я осигури.
	— При демокрацията богатството не е в ръцете на няколко племенни рода, както е в Сидон.
	— Глупава забележка.
	— О, не бъди толкова противно надут! — отсече Пейган и се завъртя на токчетата си. Мина бързо през една висока врата и влезе в друга огромна стая. Дочу стъпки зад гърба си, обърна се и видя, че я следва един от кралските телохранители, а Абдула разговаря с екскурзовода, като че ли нищо не се беше случило. „Да си туристка в антуража на крал е по-лошо и от това да си ученичка — помисли Пейган. — Никога не можеш да останеш сама.“ Бе прекарала само един ден, съпровождана постоянно от телохранителите, и това вече й се виждаше тягостно. Тръгна по-бързо. „Проклета да съм, ако се оставя да бъда бавена като малко дете“ — рече си тя.
	Тъй като Палатът на дожите бе затворен заради тяхното посещение, Пейган се движеше все по-бързо през празните стаи и стигна до стълбището, което водеше надолу към двора. Но след като изтича под триумфалната арка на Двореца и излезе на пълния с народ площад „Сан Марко“, тя още чуваше тропота на телохранителя зад гърба си.
	„Проклета да съм, ако се оставя загубеният пес на Абдула да върви подире ми“ — помисли ядосано Пейган и се втурна сред малка група немски туристи.
	Видя ресторанта, в който същия ден бяха пили „Белинис“, затича, заобиколи отзад и отвори вратата към умивалнята. Но се оказа в кухнята. Мина забързано покрай удивените келнери и готвачи, покрай щайги с плодове и зеленчуци и стигна до изхода в другия край на помещението. Излезе и се озова в тясна ароматна алея. Розовата вечерна светлина огряваше само най-високите балкони, висящи над кофите за смет на ресторанта.
	Втурна се в някакъв вход и загледа към вратата на кухнята, за де се увери, че телохранителят я е изгубил. После тръгна самодоволно по алеята с намерение да се върне в хотела.
	Но въпреки че сутринта бе изучила града от гондолата, изведнъж разбра, че няма никаква представа къде се намира и че не знае адреса на хотела. Никакви проблеми. Венеция е малък град. Щом стигне до някой канал, ще върви, докато намери водно такси и ще го помоли да я закара до Чиприани.
	Никога не се бе притеснявала, когато се бе губила. Колкото и далече да скиташе като дете, винаги можеше да намери обратния път до „Трелони“ през корнуолската пустош. „Всъщност, дори ми харесва да не знам къде се намирам“ — помисли Пейган и свърна в първата пряка. Когато се губеше, животът й изглеждаше пълен с възхитителни, неочаквани възможности. „Защо ли обичам изненадите и мразя еднообразието?“ — замечтано размишляваше тя, докато се питаше дали да тръгне вляво през един мост от дялан камък, или да се гмурне в заплетените като лабиринт улички вдясно.
	На най-високата част на извития като арка мост Пейган спря и погледна мръсния сив канал, пълен с какви ли не лодки. Видя и площадката за качване и слизане, където малки моторни лодки — такситата на града, вземаха пътници. Тръгна към нея, но когато бе почти стигнала, промени решението си. „Един час свобода във Венеция не е нещо, което можеш да изпуснеш просто защото краката те болят“ — реши Пейган, обърна се и закрачи в обратна посока.
	Видя огромна открехната дървена врата, влезе през нея и се намери в църква, изпълнена с аромат на тамян. За разлика от величествените храмове, които бяха посетили с Абдула и които приличаха повече на картинни галерии, отколкото на място за молитви, тази черква бе действаща. Вътре се молеха няколко жени, облечени в черно. Статуята на свети Антонио от Падуа бе обградена от полуизгорели оброчни свещи. На стената бяха забодени множество изображения от златен и сребърен станиол — послания в знак на благодарност към светеца, изпълнил молбите на богомолците. Дланите, стъпалата, ръцете и краката от станиол бяха от изцелени сакати хора; изображенията на бебета бяха от някога бездетни двойки. Станиоловите сърца с рози, корони или панделки около тях бяха от новобрачни. „Тези хора не крият желанията си — помисли Пейган. — Това е едно от нещата, по които италианците се различават от англичаните.“
	Огромната врата изскърца, когато тя се промъкна през нея и излезе в избледняващия ден. Щом зави край ъгъла, чу, че вратата зад нея изскърца отново, а после долови леки стъпки по стъпалата. Помисли си, че са доста бързи за скованите от артрит крака на възрастните дами, които бе видяла в църквата. Перлената светлина на венецианската вечер бързо чезнеше. Пейган крачеше забързано към канала. Само дето не вървеше към него, както скоро откри. Стоеше пред тесен плавателен канал, къщите край него стърчаха направо от тъмната вода. Изведнъж тя разпозна клонките аспарагус, падащи от балкона на първия етаж над пътеката вляво. „Аха — рече си, — видях ги тази заран. Значи съм на прав път.“
	Отново тръгна уверено. И пак чу леките, предпазливи стъпки зад гърба си.
	Спря и погледна през рамо. Сърцето й заблъска лудо, щом осъзна, че от доста време не е срещнала никого по тесните улички.
	Стъпките също спряха. Пейган забърза между високите, ронещи се стени.
	Отново спря и се заслуша. Лекото трополене зад нея също престана.
	Пейган се обърна. Пътят зад нея извиваше и не се виждаше никой, но тя бе сигурна, че някой я следи и изведнъж се изплаши.
	„Вече се стъмва — помисли тя и се затича, — и това не е телохранителят на Абди. Сигурна съм, че той ме изгуби. А може би е някой нападател? Ще се върна в църквата и ще помоля някоя от възрастните жени да ми помогне. Никой няма да ме нападне в църква.“ Затича по-бързо.
	Бягаше по празните улички, завиваше напосоки при всяка позната гледка и накрая разбра, че няма никаква представа къде се намира. Докато се движеше из объркания мрачен лабиринт, стъпките зад нея се чуваха все по-силно и по-близо. Спря безпомощно на следващата пресечка.
	Изведнъж една силна ръка сграбчи рамото й и я завъртя.
	Беше Абдула.
	Успокоена, Пейган обви ръце около него.
	— Мислех, че никога няма да ме намериш!
	— Защо тичаше?
	— Помислих, че някой ме следи — отвърна тя. Не искаше да признае, че се е уплашила.
	— Знаеш ли къде се намираш?
	— Не. Къде сме?
	— Нямам никаква представа. — Той я прегърна с една ръка. — Казах ти, че сме в най-объркания град в света.
	— Мисля, че рибният пазар е наблизо. — Пейган сбърчи нос.
	— Из цяла Венеция от водата се донася този мирис на гниене — отхвърли Абдула предположението й.
	Зад ъгъла се оказаха на безлюдния рибарски пазар.
	— Поне знаем къде сме — победоносно изтъкна Пейган. — Ето там е каналът! Сега остава само да намерим едно водно такси.
	Абдула погледна умореното й лице, привлече я към себе си и я целуна.
	— Цял ден се надявах да го направиш. — Пейган обви ръце около слабото му тяло. — Толкова е прекрасно да сме без твоите придружители-телохранители.
	— Вече би трябвало да си свикнала с тях.
	Абдула докосна леко веждите й с устни.
	— Не мисля, че някога ще мога да свикна. Притесняват ме. Толкова се радвам, че успях да им избягам.
	Абдула се дръпна назад разтревожен.
	— Искрено се надявам да не е така. — Огледа се бързо. — Ако не са след нас, трябва незабавно да се върнем в хотела.
	Тръгнаха бързо. Докато вървяха по влажния паваж на пазара, Пейган дочу шум от прокрадващи се след тях стъпки. Отново усети, че я обзема паника.
	— Абди, мисля, че някой ни следи. Може би все пак са телохранителите?
	— Глупости, Пейган, това е само ехото от стъпките ни. То те следва навсякъде из Венеция, звукът отеква в стените.
	— Да, може би си прав.
	Гласът на Пейган издаваше съмнение. Зад тях се дочуваха стъпки, идващи откъм сградите край пустия пазар.
	Почти бяха стигнали до канала, когато от една странична уличка изскочиха двама младежи и им преградиха пътя.
	Абдула бутна Пейган с една ръка в някакъв вход, а с другата ръка сграбчи единия младеж за врата и притисна сънната му артерия, за да го повали в безсъзнание.
	Тихо проблесна метал — вторият нападател отвори автоматичен нож и започна да се върти около борещите се, като търсеше възможност да се хвърли в атака.
	— Пейган, бягай! Имат ножове! — извика Абдула, подхлъзна се на влажните камъни и двамата с противника му паднаха, при което Абдула го изпусна.
	Пейган вече не се страхуваше. Усещаше се спокойна и почти въодушевена. Смъкна обувките си на високи токчета и се хвърли към лежащия на земята нападател. Щом той се опита да се изправи, тя замахна към главата му с тънките си като гвоздеи токчета с метални капачета. Вторият младеж се хвърли напред, но Абдула сграбчи ръката му, с която държеше ножа, и после с ловко движение хвърли и нападателя, и оръжието му в канала.
	Докато се обърне, за да помогне на Пейган, другият младеж бе успял да се извърти и да избегне нейните удари и хукна да бяга покрай канала. Абдула го последва. Нападателят бягаше бързо, но нямаше късмет. Щом свърна зад ъгъла, се блъсна направо в широките гърди на телохранителите.
	— Ама ти също имаш нож! — ахна Пейган. — Божичко, ти се биеш нечестно!
	Тя отметна косата от лицето си.
	— Всички крале се бият нечестно — задъхано отвърна Абдула, оправи вратовръзката си и допълни: — Когато си крал, винаги трябва да се биеш така, че да спечелиш.


	Същата вечер двамата седяха на терасата с изглед към блещукащите светлини на площад „Сан Марко“ оттатък лагуната. Абдула изчака да отнесат сребърния поднос от кафето и се наведе към Пейган. Тя бе облечена в тъмнозелената рокля от „Фортюни“.
	— Затвори си очите — каза й той.
	Тя чу, как столът му изстърга по каменните плочи, когато Абдула се изправи, а после усети, че той застава зад нея. Почувства как ръцете му повдигат косата на врата й и поставят нещо топло и тежко върху ключиците й.
	— Надявам се, че сега си достатъчно голяма, за да приемеш една огърлица от мен — прошепна й той.
	Пейган се втурна към огромното огледало от венецианско стъкло в салона. Върху светлата, покрита с лунички кожа на деколтето й лежеше огърлица от платина, обсипана с изумруди.
	Видя отражението на Абдула, който пристъпи към нея и хвана раменете й.
	— Днес следобед бяхме добър екип… — започна той.
	— И ти се представи не само като хубавец — продължи Пейган.
	— А ти — не толкова твърда, колкото се смяташ — засмя се той.
	— Ти наистина ме спаси.
	— И ти не падна по-долу — каза Абдула. — Не можем ли да останем заедно за повече от два дни?
	Изведнъж на Пейган й стана нервно.
	— Не знам.
	— Ще останеш ли до края на лятото с мен в моето имение в Кан?
	— Не знам — отвърна тя уклончиво.
	— Ще дойдеш ли, ако поканя Максин и Шарл?
	— Никога досега не съм мислила за Максин като за придружителка.
	Под настойчивия поглед на черните му очи Пейган усети как волята й се размеква.
	— Мисля, че ще бъде… — Имаше намерение да каже „невъзможно“, но се чу да изрича: — Прекрасно!
	И едновременно с това във водата се отразиха падащите зелени и розови звезди на фойерверки, изстреляни от другата страна на лагуната.
	Абдула хвана голите й рамене и я обърна към себе си. Тя затвори очи и вдигна лице към него в очакване да я целуне. Но вместо това той заговори сериозно.
	— Чуй, ме Пейган. Искам да ти обясня как стоят нещата в Сидон. Фундаменталистите получават помощ от комунистическия лагер и ако в скоро време не разбия техните партизани, ще бъда изправен пред истинска война. Невъзможно е да ги победя без американско оръжие и помощ, а до момента не мога да си ги осигуря.
	Пейган не бе очаквала политическа лекция.
	— Знам, че модернизацията ти създава проблеми — каза тя, мъчейки се да скрие разочарованието си.
	— Друг мой проблем са жените в страната ми.
	— В какъв аспект? — запита Пейган, без в този момент да изпитва особен интерес към проблемите на други жени.
	— Във всякакъв. За жените в моята страна се оказа много по-трудно да станат част от съвременния свят, отколкото за мъжете. Преди те живееха зад фереджетата, зависеха изцяло от мъжете си, но също така и разчитаха на абсолютна защита от тях. Независимостта ги плаши, но и не могат вечно да карат постарому.
	Взрив от златни искри осея небето.
	— Те съжаляват западните жени — продължи Абдула, — които се оправят сами, без мъжка подкрепа.
	— Но това не е така! — възкликна Пейган.
	— Според закона на Корана мъжът е длъжен да се грижи за всички жени в своето домакинство. А на Запад един мъж може да зареже съпругата си съвсем безотговорно. Така че западната жена не живее в абсолютна сигурност, както тя смята.
	Пейган си помисли за развода с първия си съпруг, не можа да възрази нищо и само кимна.
	— Въпреки това — продължи Абдула — по-младите жени в моята страна започват да поставят под съмнение някои от нашите традиции.
	— Като например?
	— Както знаеш, все още се практикува обрязването на жените. А освен това тялото на едно момиче принадлежи на нейния баща или съпруг, както козите.
	— Знам всичко това, Абди, казвал си ми го много пъти. Защо го обсъждаме точно сега? — объркано попита Пейган.
	— Защото докато жените не започнат да играят активна роля в моята страна, тя никога няма да стане част от модерния свят. — Една зелена ракета блесна с пищене и падна в морето. — Имам нужда от опитна, дипломатична, изтънчена жена с организационни способности до себе си. Точно от това се нуждае страната ми.
	— Говориш, като че ли обмисляш обява за запознанство — каза му Пейган — „За предпочитане с опит в гинекологията“.
	Абдула пусна раменете й, отиде до парапета на терасата и се обърна с лице към нея.
	— Нуждая се от някого, който да разбира живота на Запад, да познава жените там и да разбира необходимостта нашите жени да се борят за правата си.
	— Защо не направиш предложение на Глория Стайнъм?
	Устните на Абдула потрепериха от гняв.
	— Кълна се, че няма да изпусна нервите си, Пейган. _Няма_ да ти позволя отново да не ме разбереш. — Той я разтърси за раменете. — Разбирам, че си вироглава, импулсивна…
	— И стеснителна? — прекъсна го Пейган. — Не забравяй това. Точно поради тази причина се карахме постоянно, когато бяхме млади. Ти беше нервен и надут, а аз бях само нервна.
	Зад гърба на Абдула, в другия край на лагуната, на светлините на прожекторите блестеше филигранната фасада на Двореца на Дожите.
	— Вече не сме млади — каза й Абдула.
	Пейган се засмя.
	— Много си тактичен. Но, Абди, когато съм с теб, аз все още се чувствам млада, нервна и неуверена.
	— Ще свикнеш.
	Изведнъж Пейган разбра причината за политическата лекция.
	— Да, искам да се омъжиш за мен — потвърди Абдула и продължи настойчиво: — Пейган, хайде този път да не оплескваме нещата.
	— Не мога да повярвам.
	— Знаех, че ще го кажеш.
	Той се изправи и закрачи отново по края на терасата. Силуетът му се очертаваше на фона на златните проблясъци на фойерверките, избухващи над морето.
	Пейган премина енергично през терасата и постави ръка върху неговата.
	— Ти не ме разбираш… — започна тя.
	— Не, Пейган, разбирам те — прекъсна я той. — Страхуваш се, че може пак да бъдеш унижена, страхуваш се, че отново ще те изоставя, както направих, когато бях деветнадесетгодишен. — Той въздъхна. — Моля те, не забравяй, че това бе преди толкова много време!
	— Вярно е, че не искам да изпитам отново болката на напразната надежда, Абди. Не искам да се чувствам несигурна, а после по всяка вероятност да разбера, че на моята възраст съм допуснала да очаквам твърде много, че отново съм била глупава — и този път пред очите на целия свят.
	Абдула хвана и двете й ръце.
	— Но аз _наистина_ имам нужда от теб. _Точно_ от теб, Пейган, защото ти също си била хвърлена от един живот със стари традиции в модерния свят и ще можеш да разбереш моя народ.
	Пейган все още имаше усещането, че я вербуват за някакъв особено неприятен дипломатически пост, а не че е ухажвана от мъжа, който иска да се ожени за нея. „Ето ни в този прекрасен романтичен град — помисли си тя, — върху вълните трепти лунна светлина, там долу се движат гондоли, гондолиерите пеят любовни песни, а Абди ми говори, като че ли наема администратор по връзките с Близкия изток.“
	— Разбирам защо имаш нужда от кралица — каза Пейган, — но не ми е ясно за какво ти е съпруга.
	Последва мълчание.
	— По съвсем обикновени причини.
	Той извърна поглед встрани.
	— Абди, дълбоко в сърцето си всяка жена остава завинаги на седемнадесет години и това седемнадесетгодишно момиче иска да ги чуе.
	„Ще го накарам да ми го каже, дори да умре от това — обеща си Пейган мислено. — Всяка жена иска да го чуе, а мъжете никога не разбират защо.“
	Накрая Абдула погледна към пода и измънка:
	— Обичам те.
	— Аз също те обичам — нежно му отвърна тя.
	— Мога ли тогава да смятам, че отговорът ти е „да“?
	Пейган отново долови странната, бодра нотка в гласа му. Това ли бе прословутият любовник? Романтичният плейбой, мъжът, похарчил цяло състояние за рози?
	— Има няколко допълнителни обстоятелства, които се налага да обсъдим — рече тя.
	— Не искам да слушам, че не си достатъчно млада или че с нещо си неподходяща — каза й той, заровил лице във врата й. — Хайде да изтрием всички тези страхове.
	— Не, нека ги извадим на показ и то _сега_, Абди. Първо, мисля, че съм доста стара за теб.
	— Любезно те моля да оставиш аз да преценя това.
	Пейган докосна зелената панделка на ордена „Семира“, окачен на бялото му вечерно сако.
	— Знам, че моментът не е най-подходящ за въпроса ми, но той е особено важен за мен. Възнамеряваш ли да бъдеш верен съпруг, Абди?
	— Защо вие, западняците, постоянно бъркате секса с любовта? Сексуалната вярност няма почти нищо общо с брака.
	— _Възнамеряваш ли да ми бъдеш верен?_ — Струваше й се, че върви по тънък лед, но бе решила твърдо, че Абдула ще отговори на въпроса й. — Все пак на Запад сексуалната вярност има много общо с брака — особено за съпругата. А при вас още се случва от време на време някоя блудна жена да бъде обезглавена, нали? Така че — какви са ти намеренията, Абдула?
	— Когато човек знае, че може да притежава безброй зрели, млади жени само с едно щракване на пръстите, желанието да го направи намалява.
	— Абди, не избягвай въпроса ми. Ще ми бъдеш ли верен?
	— Не мога да отговоря.
	— Трябва да бъдем честни един към друг — припомни му тя.
	Той замълча.
	— В такъв случай — съмнявам се.
	— Ще бъдеш склонен да щракнеш с пръсти?
	— Трябва да бъдем честни.
	Пейган усети тъпа болка.
	— Тогава отговорът ми е „не“ — каза тя с наранено достойнство. Отдръпна се от него разочарована и разгневена. — Защо си толкова ужасно безочлив?
	— Поиска от мен да бъда откровен. И пак поставяш гордостта си пред реалността. — Погледна я и опита да сдържи гнева си. — Кълна се, че няма да ти позволя отново да изгубя самообладание.
	— Аз те карам да губиш самообладание? — изкрещя Пейган.
	Абдула сграбчи ръката й.
	— Хайде да спрем тук, Пейган. — Беше му трудно да се владее. — Караме се за нещо, което се е случило преди тридесет години.
	— Искаш да кажеш за нещо, което не се случи.
	Тонът й бе изпълнен с горчивина.
	— За нещо, което би могло да се случи сега — настоя мило Абдула, като я дърпаше към кушетката.
	„Той просто демонстрира по идеален начин как може да не предложи на една жена“ — помисли тя, а после каза тъжно:
	— Абдула, не мисля, че от такъв брак може да излезе нещо.
	Във въздуха се пръсна последният фойерверк и морето стана по-тъмно отпреди. Абдула мина към временна самоотбрана.
	— Но все пак ще дойдеш в Кан, нали? — попита той тихо.
	— Сигурен ли си, че искаш да дойда?
	— Мисля, че така ще имаме възможност да обсъдим какво точно не ни достига.
	„Наистина ли иска да каже това?“ — зачуди се Пейган. Приличаше й на стъпките, които я преследваха тази вечер, а тя се опитваше да открие откъде идва звукът.
	„Но никога няма да разбера, ако не се реша и не опитам.“
	— Ще дойда в Кан — обеща му Пейган. — След галавечерята на Дръри Лейн.


>	12.

	_Юли 1979_
	— Събрахме доста допълнителни средства от напитките, приема и томболата.
	Шотландската дукеса огледа балната зала. Жени с голи рамене, облечени в лъскави рокли от тафта, разговаряха с мъже в ризи с обсипани с перли предници и всички демонстрираха добри обноски.
	Пейган усещаше, че цялото лице я боли от постоянното усмихване на гостите, и почти не слушаше, докато дукесата се питаше тревожно дали хотелът е изпратил достатъчно келнери.
	— От доста време не съм виждала толкова много истински диадеми — продължи дукесата. — Почти никой не носи днес истински бижута. Никол Бърмингам ми каза, че когато последния път сложила аквамарините си, това й струвало пет хиляди долара за застраховката и телохранителите, така че на следващата заран отишла направо на Кенет Лейн да ги върне.
	Пейган погледна неспокойно часовника, във вид на сватбена торта, над вратата. Още пет минути и ще трябва да произнесе словото си, а после да поведе двете хиляди гости към „Ройъл Тиътър“ на Дръри Лейн.
	Изведнъж до нея застана управителят на банкета.
	— Може ли, милейди?
	— Нещо не е наред ли, господин Гейтс?
	— Току-що разговарях с господин Цимер. Обади се от театъра и ми каза, че имат малък технически проблем — нещо с противопожарната завеса. Затова ви моли да обявите, че галавечерята ще започне един час по-късно от обявеното — в осем и половина. Каза ми да не се безпокоите, всичко ще се оправи, но им трябва малко време.
	— Колко неприятно, господин Гейтс — отвърна Пейган и помисли: „Проклета завеса! Най-добре да съобщя веднага“.
	Отиде до подиума, изкачи се по стълбата и взе микрофона.
	— Уважаеми дами и господа…


	— Завесата трябваше да бъде вдигната преди десет минути, а в залата още няма нито един човек.
	Лили погледна с насълзени очи през кадифените завеси на сцената. Пред тях в театъра имаше две хиляди свободни места.
	Ръководител сцената с изкривена папийонка кимна напрегнато.
	— В театъра няма никого. Нито един човек.
	Очите на Лили с тежък сценичен грим гледаха уплашено. Тя подръпна нервно нагоре дългата черна ръкавица, която покриваше дясната й ръка.
	— Не мога да повярвам. — Тръсна глава и от трите бели щраусови пера, които висяха от малката й шапчица, се посипаха пайети. — Какво ли се е случило?
	Захапа долната си устна, за да овладее тревогата, която я изпълваше, а после поглади нервно черната кадифена рокля, прилепнала плътно по тялото й. Едното й рамо и единият й крак бяха голи.
	— Не знам. — Ръководител сцената прекара ръце през мазните си руси коси. — Трябваше да се изсипят през вратите поне преди половин час. Театърът е съвсем празен.
	Лили потропа с елегантния си, изопнат като на пони за поло крак, обут в искрящи сребристи чорапи и сребристи обувки.
	— Моля ви, проверете отново билетите. Да не би на тях да е отпечатана друга дата.
	— Вече го направихме. Няма никаква грешка в поканите.
	Мъжът гледаше безпомощно. Представленията с благотворителна цел, организирани от аматьори, винаги се превръщаха в истинско бедствие.
	Цимер обгърна Лили с ръка.
	— Не плачи, скъпа, иначе ще трябва отново да се гримираш. Най-добре се върни в стаята си, както всички останали. Сташ ще разбере какво, по дяволите, става.
	Агентът на Лили кимна, потупа я по осеяния с пайети гръб й забърза към телефона при служебния вход на театъра.
	На Цимер му беше ясно, че това не е обикновено театрално произшествие. За да се случи такова нещо, би трябвало да е станала някаква страхотна улична катастрофа близо до хотела, например някой Боинг-707 да е паднал на Пикадили. Но неговата работа беше да успокои главната изпълнителка.
	— Стегни се, Лили — каза й той. — Нали не си забравила, че си професионалистка? Ставали са и по-лоши неща в театралния живот. Все пак никой не е умрял на сцената, не са застреляли пред нас Ейбрахам Линкълн, а Оперният Фантом е все още в Париж.
	Лили се усмихна леко. Когато нещата не бяха наред, Цимер се показваше откъм най-добрата си страна. Колкото по-лошо бе положението, толкова по-спокоен бе.
	Сташ се появи в гримьорната.
	— Загадката е разрешена — каза той. — Всички са още в Гровнър Хаус, защото някой е съобщил, че имаме проблеми зад кулисите и че откриването се отлага с един час. Успях да разговарям с лейди Суон и до петнадесет минути тя ще доведе всички тук. Търсят по радиотелефона всякакви свободни таксита из Лондон.
	— Ще са ни необходими петнадесет минути, за да ги настаним — обясни Цимер. — Така че ти, Лили, имаш половин час, за да се успокоиш, да помислиш за ролята си и да стоплиш краката си.
	Той имаше право. Лили се пресегна и взе поомърляните топлинки за крака.
	— И си оправи грима, скъпа — каза й Цимер. От сълзите дебелата й черна очна линия се бе размазала. — А после се съсредоточи над ролята си. Забрави всичко. Остави го на мен.
	Цимер знаеше, че преди да излезе на сцената, всеки актьор се намира в деликатно мисловно състояние. Често половината час преди вдигането на завесата се прекарваше на някой стол в тихо вживяване в ролята, в съсредоточаване само в това, което предстои, и изключване от всичко останало. През това време актьорът мразеше да го заговарят или да го прекъсват. При добрите изпълнители играта идваше дълбоко отвътре и това бе един почти безсъзнателен процес. Актьорът знае репликите си, изучил е ролята си и я е изрепетирал с другите изпълнители, но времето преди вдигането на завесата е моментът, когато ролята го обсебва. Съзнателната мисловна дейност спира и започва подсъзнателната, която превръща всичко, заучено по време на репетициите, в живо изпълнение.
	След двадесет минути на вратата на гримьорната се почука и вътре се появи смутената Пейган в сатенена рокля в цвят екрю с пола като лале и огърлицата от изумруди, подарена й от Абдула.
	— Не знам какво се случи, Лили, но съм сигурна, че някой се опита да провали представлението ни. Само че _ние няма да му позволим_. След петнадесет минути ще имаш пълна зала.
	— Прекрасно, Пейган — отвърна Лили и гласът й прозвуча уморено. — Но сега на теб не ти се налага да застанеш на сцената, да се усмихваш, като че ли нищо не се е случило, и да се опиташ да вземеш акъла на всички.
	— Лили има нужда да бъде сама — каза твърдо Цимер.
	Той излезе с Пейган от мрачната гримьорна и я заведе зад кулисите, където събралите се танцьори се потяха в горещата юлска вечер. Мина на пръсти през сцената, надзърна през шпионката в средата на завесата и пак на пръсти се върна при Пейган.
	— Идват! — потвърди Цимер, после се обърна към ръководител сцената. — Моля, накарайте охраната да претърси целия театър. Да повдигнат всяка седалка, да проверят шнурбодена и склада с декорите, да изпразнят тоалетните казанчета и да изчистят улицата.
	— Невъзможно е, така представлението ще се забави още повече!
	Ръководител сцената си даде обещание, че докато работи в този театър, няма да позволи на собственика му повече никога да го предостави за друго събитие с благотворителна цел.
	— Ние знаем, че има някой, който не обича Лили — каза Цимер. — Длъжни сме да настояваме за пълна проверка на безопасността. — Той се обърна към Пейган. — Ужасно е да се случи такова нещо на един изпълнител. Откриването ще бъде тежко за Лили.
	— Знам. И затуй словото ми преди това ще бъде по-различно, отколкото възнамерявах.
	Когато тръгна към средата на сцената, Пейган разбра, че краката й треперят. Една ръка дръпна настрани завесата, за да може тя да излезе. Пое дълбоко дъх и пристъпи през отвора. Прожекторът за миг я заслепи. Тя вдигна ръка, за да помоли за тишина, и видя обърнатите към нея лица на седящите на първите редове. Зад тях следваше тъмнина. Но Пейган знаеше, че залата е пълна, така че се засмя на публиката и започна.
	— Много неща могат да смутят увереността на една звезда, но всеки артист е бил измъчван от кошмарната мисъл, че никой няма да дойде на представлението. Защото без публика няма представление. — Преди да продължи, Пейган усети, че залата притихна. — Тази вечер за Лили, нашата звезда, този кошмар се бе превърнал в реалност…
	След като Пейган свърши словото си, отначало се чуха откъслечни ръкопляскания, които бързо преминаха в бурни аплодисменти. Тя бързо се скри в едното крило на сцената, завесите се дръпнаха и светлините угаснаха. После един-единствен прожектор очерта на върха на богато украсено стълбище дребния силует на Лили, искрящ в сребристите дрехи.
	Аплодисментите преминаха в продължителни овации, публиката изразяваше с ръкопляскания и подвиквания цели пет минути своето одобрение, преди Лили да започне да пее „C’est Paris…“.


	— „… можем само да похвалим голямата й смелост“ — това е в „Мейл“. — Агентът на Лили хвърли вестниците върху леглото й, свали черните си кожени ръкавици и разкопча палтото си от викуня. — „Таймс“ пише, че си естествена приемничка на Пиаф и Гарланд, „Сън“ ти е предоставил първа страница — „Сексбогинята на драмата Лили“. Всички са го пуснали като вестникарска новина. Отделено ти е голямо внимание.
	— И все още нямаш никаква представа кой е замислил тази ужасна шега.
	— Единственото, което знам, е, че сигурно е човек с много пари. Това бе доста скъпо начинание.
	— Като говорим на тази тема, изпрати ли парите на Тереза?


	На нощното шкафче имаше чифт изящни златни белезници от „Ван Клееф“ в Кан. Край пластмасовата торбичка с памучни топчета и малката фармацевтична кутийка с капсули с амил нитрит* стоеше празна бутилка от „Болинже“ и чаша за шампанско с размазано по нея червило. Другата чаша беше разбита на пода до халата от ален сатен, обточен с черно.
	[* Химикал, действащ възбуждащо. — Б.пр.]
	Тереза бе облечена с богат костюм от черна кожа от „Барбарела“, а високите и до бедрата черни кожени ботуши бяха с десетсантиметрови токчета. Тя гукаше любовно гадни обидни думи в ухото на пълния мъж, лежащ на леглото край нея.
	— Моля те, спри — примоли се той. — Не бъди толкова жестока, нямах това предвид.
	— Значи освен това ме и лъжеш!
	Тя го избута настрани и мъжът се претърколи, свлече се на пода и изскимтя, щом тялото му попадна върху счупената чаша от шампанско.
	Той запълзя на ръце и колене и се махна от леглото. Тереза скочи пъргаво на пода, ритна поклащащия му се космат задник с високите си токчета и после размаха с опитна ръка над главата му тънкия си черен камшик, като за малко не закачи пластмасовия полилей.
	— Не ме ритай, не ме ритай, моля те — захленчи мъжът.
	— Тези ботуши са мръсни — изръмжа тя, — не си ги почистил както трябва.
	Отново го ръгна леко отзад. „Най-добре е да внимавам — рече си тя, — не бива да оставям следи.“
	С ловкостта на каубой от родео Тереза перна леко ухото му с камшика.
	— Обърни се — заповяда тя.
	„Да свършвам по-бързо, не ми се иска да закъснявам за тренировката по тенис в престижния вашингтонски «Потомак Клъб»“ — помисли тя. Ритна мъжа по увисналия корем и нареди:
	— А сега олижи ботушите ми!
	Докато той изпълняваше заповедта, Тереза видя, че най-сетне виненочервените му интимни части започват да реагират. Погъделичка го внимателно по гърба с камшика, после го хвърли на леглото, протегна се назад и взе памучните топчета и капсулите.
	Продължи с потока от обиди. От време на време го шибваше окуражително с четката си за коса, докато обвиваше капсулите с памук и накрая ги върза в една носна кърпа.
	— А… а… а… — стенеше мъжът в екстаз. Тереза погледна надолу. Клиентът бе почти готов за нея. Беше едно нелошо, при това щедро старо момче. Ритна го още един-два пъти за сметка на заведението. Все пак, _беше_ си платил двойно.
	— Никога няма да се научиш как да го правиш, гадно прасе такова. — Тя дръпна крака си от езика му и посегна за бича. Пльосна бързо мъжа по корем, преобърна го, като го ритна леко, и възседна хленчещото пълно тяло. Лявата й ръка посегна към пениса му. Дясната грабна празната бутилка от шампанско, удари с нея силно носната кърпа на бабуни и бързо я поднесе под носа на дебелака. Лицето и врата му се обагриха в червено. Тереза чу нечленоразделни звуци, клокочене и стенание, докато той почервеня целия, а изпъкналите му очи я гледаха в екстаз.
	„Колко ли време ще ми отнеме още този стар помияр? — почуди се Тереза. — Докато се върна в Париж, бекхендът ми трябва да стане непреодолим.“


	— Бихте ли го прибрали в една червена папка, преди да си тръгнете? — каза Джуди.
	В личния й офис цялата творческа работа, която имаше една крайна цел — и твърд краен срок, се прибираше в прозрачна пластмасова обвивка. Тези червени папки стояха в отделни кошнички с надписи „за изпълнение“, „висящи“ и „непотребни“. Сутрин започваше най-напред с папките „за изпълнение“ още преди обсъждането на останалата работа, дори преди да е вдигнат за първи път телефонът. Това означаваше, че приоритетите са определени така, че да не си пречат, и работата, от която зависеше успехът им, се извършваше преди рутинните дейности.
	Секретарката си тръгна и Джуди взе проектите на обявите за август. Май следващият месец щеше да е по-потискащ и от юли. Лятото винаги бе слаб период за приходите от обяви.
	На вратата се почука и в офиса влезе Тони.
	— Тази папка беше останала в колата, Джуди. Брей, страшно съжалявам, че изпуснахме „Лейди Мирабел“.
	Лили го погледна изненадано. Том й беше казал, че никой не знае, че са изпуснали този важен източник на средства. На излизане Тони почти се сблъска с влизащия Том, който изчака вратата да се затвори.
	— Добре, Джуди, готови сме да се предадем, ако се стигне дотам. Подготвил съм всичко, остава да заложим часовниците си.
	Нощ след нощ, след като персоналът си тръгнеше, той бе работил, за да приготви списание „Виърв!“ за закриване. Бе прехвърлил малко по малко всяка придобивка, притежавана от списанието, на имената на двете холдингови компании, създадени специално за целта. Сега всичко материално — от наетия офис до мотоциклета на момчето за поръчки, можеше да бъде спасено сред развалините, така че да могат да започнат отново. Том бе проверил всички трудови договори на персонала и без знанието на Джуди бе уредил тихичко да бъде предложена работа в конкурентни списания на двама от редакторите, работили най-дълго време при тях. Така щеше да спести изплащането на компенсациите им от неговата компания. Бе подготвил тези стратегически спестявания на фона на очакваните катастрофални загуби. Вече не съжаляваше за годините на триумф в бранша, а усещаше само спокойната решителност на самосъхранението. Надяваше се организаторският му нюх и находчивият му мозък да запазят покривите над главите на двете му семейства. Кейт не знаеше за надвисналата криза, но сега апартаментът и къщата в провинцията бяха нейна собственост. Бившата му съпруга и двамата му сина имаха целеви фонд, който не можеше да бъде пипнат от никого. Винаги бе гледал на нещата по-реалистично от Джуди. Въпреки че в работата поемаше големи рискове, те винаги бяха пресметнати. Добрият играч винаги умее да разпознае лошия късмет, когато го срещне, и знае, че щом не му върви, трябва да хвърли картите на масата, да стане и да каже довиждане.


	— Да се разстрелят. И то колкото може по-бързо, Сюлейман. Издай веднага заповед.
	Генерал Сюлейман отдаде чест и напусна стаята. Абдула се отпусна назад и притвори за малко очи. Хвана горната част на острия си орлов нос. Усещаше, че там, между извитите му черни вежди, се бе събрало напрежение. После стана, тръгна бавно по зелената трева на парка „Сейнт Джеймс“ към лондонското си посолство и погледна нагоре по „Мал“ към строгото здание от сив камък на Бъкингамския дворец. Предишния ден се бе завърнал от Венеция, за да разбере, че на бюрото му, разбира се, го очаква криза.
	„Предците ми не са се сблъсквали с удобствата или усложненията на цивилизацията — мислеше той. — Животът им е бил прост, защото почти не е имало какво да го обърка: нито имущество, нито сантиментално обвързване. Но моите предци — бедуини са притежавали най-важното удобство — свободата. Животът им е бил определян от жестоката природна среда и безжалостния ред на пустинята, но духът им е бил свободен.“ Абдула почувства отново стария, добре познат му копнеж по суровото спокойствие на пустинята. Въздъхна и пое към салона.
	— Е?
	Пейган отметна назад тежката си махагонова коса и погледна загрижено Абдула. За двата дни, откакто се бе върнал, през които бе размишлявал тревожно над съдбата на онези трима терористи, той като че ли се бе състарил с десет години.
	— Екзекуция. — Абдула седна на стола до нея. Навъсеното му лице и униформата му в защитен цвят контрастираха на фона на сините копринени възглавници. — Баща ми се оказа прав. Зарежи напълно снизхождението, когато става въпрос за врага ти.
	„Както няма нужда да учиш котката да се изляга край огъня — помисли Пейган, — така няма нужда да учиш бедуина на жестокост. Пустинята е жестока и такива са всички, които оцеляват в нея. Животът там е толкова суров, че наказанието трябва да е още по-сурово.“ Тя разбираше бедуинската природа на Абдула, но се питаше дали ще може да свикне с нея някога.
	— На баща ти не му се е налагало да се разправя с мюсюлмани фундаменталисти — каза тя със съмнение, като си мислеше, че старият негодник е имал работа само с традиционната шайка от жадни за власт втори братовчеди, опитващи се да забият един другиму нож в гърба.
	— Така е, но той пък е имал други фанатици, с които е трябвало да се справя — отвърна Абдула.
	— Ще разберат ли за това свещениците?
	Пейган знаеше, че ако терористите бъдат екзекутирани, Абдула рискува да ги превърне в мъченици.
	— Не веднага. Ще разберат, след като почнат да не получават новини от своите хора в затвора, но тогава ще бъде твърде късно. Трудно е да направиш от някого мъченик месеци след екзекуцията. А ако тези мъже са били известни в тяхното селище, щеше да има силни протести при арестуването им. Свещениците не можаха да предизвикат големи вълнения. Мисля, че най-сетне силата им започва да намалява. Те използват невежеството на хората. В Сидон за тридесет години трябваше да наваксваме векове. Така е при всички нации от Залива. Не искам страната ми да тръгне по пътя на Иран и няма да допусна да видя Сидон, запратен обратно в невежеството и суеверието. Моята работа е да водя народа си към двадесети век.
	Той скочи и закрачи по стаята. Представи си своята прашна страна, вклинена на Персийския залив между Оман и Обединените арабски емирства. Мислеше си за камилите и кадилаците, движещи се едни до други по пътищата на пустинята, за изключителната феодална бедност и полувъзприетия съвременен свят.
	— Откакто съм крал, съм ликвидирал единадесет революционни групировки. — Гласът му бе мрачен. — Всяка една от тях се предвождаше от някой от собствените ми кръвни роднини и всички те бяха екзекутирани.
	„Нищо чудно, че Абди има само един наследник“ — помисли Пейган.
	— Всички искат едно и също — власт. Свещениците не са по-различни, само че използват свещеното име на пророка Мохамед, за да оправдаят предателството си. Те объркват и плашат народа ми, който, подобно на всички други, мрази промяната. Трудно им е да преминат от традициите към модерния начин на живот, развит на Запад. Предпочитат да се върнат към средните векове.
	— Същото важи и за теб, нали? — осмели се да попита Пейган.
	Абдула я погледна изненадан.
	— Какво искаш да кажеш?
	— Ти също си притиснат между тези два свята, нали? Не можеш да бъдеш абсолютен властелин като баща си…
	Роден на Изток, Абдула бе обучен съвсем преднамерено на Запад, за да може да работи с управниците на модерните държави. Духът на Запада, пропит в него, го караше да критикува собствения си народ. Беше се отказал от една култура, но не беше приет от другата. И затова цял живот се бе чувствал в изолация — нещо, което Пейган бе забелязала отдавна.
	Абдула се спря на облегалката на стола й и целуна покрития й с лунички нос.
	— Проблемът на моя баща — каза той — бе, че трябваше да увещава номадите да си построят къщи. После трябваше да ги убеждава да си направят тоалетни в къщите. А след това, когато аз станах крал, проблемът беше да науча номадите да сядат на тоалетната чиния, вместо да се качват върху нея. И сега, ако свещениците не бъдат поставени под контрол, номадите ще превърнат тоалетните казанчета и чинии в корита за хранене на камилите, защото свещениците им казват, че Аллах не позволява да се пикае вкъщи.


	Също както другите жени усещат в себе си подтик да пренаредят мебелите, Максин пренареждаше безценните съкровища на фамилията дьо Шазал. Преди години, когато успя да запази замъка, ги бе спасила от плесента и молците. Тогава тя го отвори за посещения, като подготви едно красиво историческо представление, което помогна на семейството й в производството на шампанско.
	Когато Пейган пристигна в Шато дьо Шазал, първо влезе в просторната картинна галерия на първия етаж, боядисана в китайско жълто. Тя бе известна на посетителите като Разходка из историята, макар че семейството я наричаше Алея на предците.
	Максин, обута с чорапи, се бе качила върху един стол и дялкаше с кухненски нож позлатената рамка на една картина.
	— Какво правиш, Макси? — Пейган й прати въздушна целувка. — Защо съсипваш тази рамка?
	— Не я съсипвам, а я остъргвам — отвърна й усмихнато Максин. — Искам да изглежда стара и изтъркана, като че ли е висяла тук поне сто години, а не само три дни.
	— И какъв е смисълът?
	Максин слезе от стола и я целуна по бузата.
	— Това е същността на изтъркания шик. Така би трябвало да изглеждат аристократичните къщи. Всеки, който има много пари, може да притежава всичко ново, но е много по-трудно да постигнеш този леко изтъркан, не съвсем добре съчетан, непринуден очарователен вид на една стая, в която редом с акварела на Соренто, нарисуван от баба ти, виси някоя безценна картина.
	— Но кое е толкова шик в една нащърбена рамка?
	— Всеки паралия може да подреди една бляскава стая, излязла като от списание. Обаче са необходими поколения семейна история, за да се чувстваш уютно с един килим „Обюсон“, изтъркан в единия ъгъл, с кретонени завеси, които са избелели, защото са висели на този прозорец над сто години, и с китайските тапети, рисувани на ръка, които, разбира се, са малко обезцветени, защото са били изрисувани през осемнадесети век от китайски художници, докарани от твоите предци специално за целта чак от Китай.
	— Но какъв е смисълът?
	— Снобизъм, скъпа Пейган. Това е новото виждане за вътрешна украса. Смисълът на изтъркания шик е, че не можеш да го постигнеш, ако не е автентичен или ако нямаш много находчив декоратор.
	— Никога ли не спираш да работиш, Макси?
	— Ако в работата намирам повече радост, отколкото в удоволствията, тогава това работа ли е, или удоволствие?
	— Я гледай ти! Не ме питай, мразя да разкрасявам. Ако това, което го има в магазините, ми харесва като цвят, то се оказва, че не отговаря по размери. Винаги. Софая желае да обнови стаята си за рождения си ден, а аз наистина не мога да се оправя. Иска голи чамови мебели и медно легло във викториански стил.
	— Мога да ти ги осигуря, ако искаш — предложи й Максин, — но не гол чам и мед — това е твърде старомодно. — Тя хвана ръката на Пейган. — А сега ела да ти покажа твоята стая и после можеш да ми кажеш защо така внезапно поиска да се видим. Кое е това толкова важно нещо, ме да не можем да говорим за него по телефона? Какво е то, че да не може да почака до ваканцията в Кан?
	— Искам от тебе съвет. Но най-напред трябва да говоря с Шарл.
	— Шарл? За какво, за бога, искаш да разговаряш с Шарл?
	— За политика. Източна политика.


	След като се наобядваха, Пейган поведе Шарл към дивана със зелена кожа в библиотеката. Знаеше, че той има връзки с Близкия изток и че с Абдула са познати, откакто е женен за Максин.
	— Шарл, искам да говоря с теб за Абдула — започна тя, но изведнъж се затрудни. — Нали го знаеш — Абди, плейбоя на западния свят.
	Шарл завъртя коняка в чашата си.
	— Само на Запад го смятат за плейбой, Пейган. В собствената му страна, а също така и в държавите от Персийския залив, го считат за смел и себеотдаден водач. — Той помириса коняка си. — Сред всички управници от тези страни Абди води най-умело своя народ към двадесети век, въпреки ме в момента се намира в много трудно положение.
	— Какво искаш да кажеш?
	Изведнъж Пейган, свикнала да слуша Абди с половин ухо, когато разказва за държавните си работи, пожела да чуе повече от Шарл. С Абдула сега бяха разделени и тя успяваше да вмъква неговото име във всеки разговор, без значение в какъв контекст.
	— Подобно на другите народи, свързани с добиването на петрол, и сидонците са смутени от допира до съвременния свят и се чувстват объркани по отношение на националната си идентичност. — Шарл отпи от коняка си „Наполеон“. — Наистина ли искаш да научиш нещо повече?
	Пейган кимна.
	— Армията на фундаменталистките партизани получава помощ от комунистите, Пейган. Ако Абдула не се справи с положението, не само ще изгуби страната си, но много бързо над една от стратегическите позиции на крайбрежието ще се развее червено знаме.
	— Нямах никаква представа… Не знаех…
	— Като прибавиш към това положението в Иран и Аятолаха от другата страна на Персийския залив, нещата може да стигнат дотам мюсюлманите фанатици да контролират осемдесет процента от световния нефт — и да изпълняват заповедите на Москва.
	— Съвсем не е чудно тогава, че Абдула е толкова безжалостен — промърмори Пейган.
	— Сидон е безжалостно и безумно място. Всъщност цялата област около Залива е безумна. Случвало ми се е да имам работа с принцове, които са облечени с копринени ризи, пият уиски и говорят английски по-добре от мен. А в домовете им техните майки и съпруги са в традиционните дълги черни роби. Но под тях те носят облекла, които са последния вик на парижката мода, и най-красивите бижута — всичко това закупено от „Кристиан Диор“ и „Картие“. Но тъй като жените им никога не излизат на обществени места, те носят цялата тази красота, когато пият чай една с друга. И това е всичкото, за което ги бива.
	— Какво искаш да кажеш? — попита Пейган заинтригувана.
	— Тъй като винаги са били изключвани от обществения живот, повечето арабски принцеси нямат чувство за социална отговорност. Те не нравят нищо, с което да подпомогнат бедните в страната си.
	— Как предполагаш _ти_, че трябва да се държи една принцеса от Залива? — Пейган се опита гласът й да бъде безразличен.
	„Аха — помисли Шарл, — значи това било.“
	— Не и да прекарва времето си, като гледа видео, като клюкарства или яде торти. Би трябвало да организира помощи за младите, възрастните и бедняците. Да върши работа, подобна на тази, която ти извърши за Изследователския институт, Пейган.
	— Така ли мислиш?
	Гласът й не прозвуча толкова безразлично, колкото й се искаше. Скочи и започна да си играе с розовите божури, натопени в една ваза. Библиотеката бе пълна с божури и розови хортензии в сини вази с китайски мотиви.


	Сутринта на следващия ден Максин предложи на Пейган да се разходят из парка.
	— Хайде да поговорим за теб, Пейган — каза тя, докато вървяха бавно по тревата след вързаните на каишки бежово сиви ваймаранери*. — Какво има?
	[* Големи кучета с гладка козина, произхождащи от Германия. — Б.пр.]
	— Максин, защо на мъжете им е толкова трудно да кажат „Обичам те“?
	— Скъпа моя, те го казват, но не с тези думи. Обикновено заявяват: „Нямаше да съм тук, ако не исках, нали така?“, или: „Но нали се ожених за теб?“.
	Пейган крачеше мълчаливо по тревата.
	— Думите нямат значение — окуражи я Максин. — Важно е какви са действията. Всеки мошеник католик може да ти каже „Обичам те“. Трябва да съдиш мъжете по делата им, не по думите им.
	Пейган остана мълчалива, докато стигнаха една малка беседка. Седнаха под покритата с лишеи статуя на Аполон.
	— Какво смяташ, че ще си помисли светът, ако се омъжа за Абди? — попита тя направо.
	Максин завъртя така рязко глава, че слънчевите й очила едва не паднаха. Значи Шарл бе прав.
	— Пейган, искаш да кажеш, че ти е предложил?
	— Да, но аз не му отговорих положително. Ето защо исках да говоря с теб. Помниш как се държа той… когато бяхме млади. Затова не му казах „да“.
	— Но защо? — Максин не можеше да повярва на ушите си.
	— Защото ако се омъжа за Абдула, аз ще се омъжа и за неговата страна, за народа му, петролните му полета, членството му в ОПЕК, партизаните комунисти, изостаналия му народ и потиснатите му жени. — Пейган захапа долната си устна. — Не мога да се _справя_ с всичко това, то ме плаши до смърт.
	— Глупости! Ти се справи чудесно с публиката в „Ройъл Тиътър“. Справи се с болестта на Кристофър, събра хиляди долари за института за борба с рака. Определено имаш талант да се справяш с нещата — освен когато си влюбена.
	Максин свали очилата си и се вгледа в обезпокоеното лице на Пейган.
	— Но ако ме зареже както преди?
	— Толкова малко жени разбират, че и след унижението _има_ живот. И защо ще те зареже?
	Пейган скочи нервно.
	— Хайде да продължим да вървим.
	Отново тръгнаха бавно в мълчание покрай високия над два метра жив плет от чемшир, който ограждаше имението. Накрая Пейган избухна.
	— Попитах го дали възнамерява да ми бъде верен. Негодникът му с негодник каза… той изтъкна… Макси, глупавият му мошеник каза: „Не мога да ти обещая да ти бъда верен, защото не знам дали това е възможно, просто не знам“.
	Максин се разсмя на това как Пейган сполучливо изимитира надутите маниери на Абдула.
	— Много разумно от негова страна. То съвсем не означава, че ще те зареже. Точно обратното. Бил е много честен с теб.
	Пейган я погледна безпомощно, като че ли се молеше някой гадател да й предскаже бъдещето.
	— Обаче аз мисля, че гордостта ми няма да ми позволи да си затварям очите пред тълпите млади блондинки с големи цици. Може би на теория това е възможно, но съм абсолютно сигурна, че на практика не съм способна да го направя.
	— Гордостта винаги е заставала между теб и Абдула. Неговата буйна гордост и твоята упорита гордост. Ще разбереш, че когато остаряваш едно от добрите неща, на които се научаваш, е да правиш компромиси, да вземаш, но и да даваш.
	— Забелязах, че при вас с Шарл е така. Ти даваш, а той взема.
	Стигнаха до портите от ковано желязо с множество извивки и тръгнаха обратно по тревата откъм страната на алеята за коли.
	— Шарл се отнася много внимателно към чувството ми за лично достойнство — заяви Максин. — Е, почти винаги. Има си своите малки любовни връзки, но е много дискретен, никога не ме унижава. Е, почти никога.
	— Значи си се примирила с това и то ти стига — твоето достойнство и тихият живот. Каква е тогава разликата между достойнството ти и моята гордост, Максин?
	— Примирила съм се с деветдесет процента от тортата вместо с петдесетте процента на издръжката.
	Максин свали сърдито очилата си.
	— Ето това е, стоим си, говорим си за разводи, а аз още дори не съм се омъжила — засмя се Пейган.
	Максин започна да разбира защо понякога Абдула се вбесява от несериозността на очарователната Пейган.
	— О, Пейган — въздъхна тя. — Абдула е това, което винаги си желала. Не мога да разбера защо не използваш възможността да се омъжиш за него, след като си била влюбена години наред.
	— Да си влюбен е нещо различно от това да обичаш! — отвърна й Пейган. — Не мога да си представя, че ще обичам Абди по начина, по който обичах Кристофър. Покойният ми съпруг наистина се грижеше за мен. Ние си вярвахме и затова не ни беше страх да показваме слабите си места. Не бих желала да рискувам и да се омъжа уязвима пред Абди. А той никога няма да повярва никому.
	В далечината блестяха куличките на замъка.
	— Но какво ще кажеш за всички онези чудесни неща, на които го е научил хекимът, когато е бил шестнадесетгодишен? — припомни Максин на Пейган.
	Пейган се поколеба.
	— Когато сме в леглото, физически всичко е прекрасно, но Абди не е увлечен емоционално. Онзи доктор по любовно изкуство от Кайро му е показал всичко за еротизма, но нищо за любовта. Не желая само сексуална връзка. Искам топла интимност и взаимна загриженост.
	— Вероятно би могла да го промениш?
	Максин допускаше фаталната женска грешка да смята, че това е възможно.
	— Поне не съм толкова глупава, за да си мисля такова нещо!
	— Но щом е поискал да се омъжиш за него, а ти не знаеш как да отговориш, защо не предложиш да се сгодите за шест месеца? Ще бъде тайно и светът няма да узнае никога, но така ще имаш време, за да свикнеш с мисълта. Не рискуваш да загубиш нищо с един таен годеж.
	Прозорците на далечното каменно здание заблестяваха ред поред на слънчевата светлина. Пейган обмисли идеята. Най-привлекателното в предложението на Максин бе това, че така можеше да отложи окончателния отговор.
	— Максин, мисля, че ти даде решение на проблема ми — каза и тя, загледана в редовете фонтани пред терасата на замъка. Юлското слънце образуваше разноцветни дъги в танцуващата вода.


>	13.

	_Август 1979_
	Пласт върху пласт лебедовобяла дантела се полюшваше леко при движението на бедрата на Санди, а полускритите ромбовидни диаманти проблясваха като звезди във филм на Уолт Дисни. Санди скръсти китки под гърдите си, а това ги повдигна заедно напред и нагоре. И воланите помагаха, но със сигурност й се искаше циците й да са по-големи.
	— Колко струва, Кен?
	Пълничката розова ръка на шивача внимателно поглади сатенените венчелистчета на розовата пъпка между гърдите й.
	— Да не говорим за цената, Санди, само ми кажи какво мислиш за нея.
	Санди знаеше, че когато един мъж каже: „Да не говорим за цената“, работата става дебела. Според клюките обаче Кен предпочитал класическия начин и свършвал бързо.
	— Ами красива е, Кен — изгука тя точно в нейния стил на южна красавица. Нито едно момиче не можеше да отиде на финала в състезание за красота в рокля, скалъпена от майка й, въпреки правилото, че нито една вечерна рокля не трябва да струва повече от двеста долара. Това беше причината Кен Шърман да дава под наем роклите си с рекламна цел, ако сметнеше, че някое момиче има добри шансове да спечели шествието на красавиците. И, разбира се, момичетата трябваше да са мили с Кен.
	— Не мога да си представя по-фина рокля отпреди Гражданската война — усмихна се Санди с блестящата си, лъхаща на здраве усмивка. В здрача на опустялата пробна Кен побутна розовия сатенен шарф на мястото му, отдръпна се от прожектора и бавно кимна — нито едно момиче не можеше да загуби в тази рокля.
	— Добре — каза той рязко. — Да пийнем по един коктейл у нас, а?
	— Ама, Кен, за мен е чест — задъха се Санди. _Знаеше, че е тъпо, но трябваше да се прави на възхитена._


	Подът и стените на спалнята бяха бели. Лампите представляваха кристални мидени черупки, а кръглото легло беше покрито с бяла кожа. На леглото лежеше разкраченият Кен, а Санди жизнерадостно смучеше малкия му твърд пенис. Момичетата бяха прави за Кен — това беше най-евтината рокля, с която се беше сдобивала някога. За Санди сделката беше изгодна, но Кен искаше повече за роклята си и знаеше, че след утрешното състезание шансовете му свършват.
	— Я да те видим хубавичко. — Кен избута една бяла кожена възглавница зад главата й, разтвори водопада от светлоруси къдрици, намери ципа на плътно покриващия я сребърен костюм от ламе и го дръпна. — Виж какво, скъпа, няма какво да се безпокоиш за утре. — Погледна я и докато разтваряше сребърното ламе, си помисли, че гърдите й са малки дори за сутиен 75Б. — Малко музика? — Натисна няколко копчета върху таблото над леглото, а то изглеждаше така, като че ли с него може да се управлява Боинг 747. Доли Партън занарежда сладко, някъде отгоре видеокамерата започна да се върти.
	— Мммм! Като бебенце си — измърка Кен и обърна Санди по гръб.
	„Кого си въобразява, че заблуждава с този огледален таван?“ — Мислеше си Санди, докато Кен изстискваше лосиона й за тяло върху гърдите й. Тя му се подчини и разтърка прозрачната лигава течност — затова значи покривката на леглото беше от бяла кожа — да се бърше лесно.
	— Скъпи, чудесен си! — задъхваше се тя, докато вкарваше пръста си с безупречно направен маникюр в розовите си бикини от газ. След това повдигна задника си и дръпна фльонгите, които задържаха розовите газени бикини.
	Последва половин час, в който Санди беше стискана, мачкана, обръщана и поставяна в какви ли не пози. В един момент тя разбра, че видеокасетата е свършила, защото Кен стисна гърдите й, търси клитора й няколко секунди и като не го намери, размаза от лосиона за тяло върху пениса си, вкара го в нея, направи десет много внимателни движения навътре и навън, изпъшка, изтърколи се настрана, потърси цигарите си и каза:
	— Какво си си направила долу, скъпа?
	— Електролиза. Страшно болеше. Повече, отколкото като ти пломбират зъбите. Би трябвало да го правят под упойка.
	Кен дръпна от цигарата си.
	— И така, нали се разбрахме?
	— За какво?
	— Ако спечелиш състезанието за „Мис Международна красавица“ утре, ще имаш нужда от повече рокли — по три хиляди долара на поръчка. — Той изгаси цигарата си във вградения в леглото пепелник. — Ще получаваш роклите от мен за десет процента от стойността на наградата. И не се опитвай да се пазариш — така върви в момента.
	— Ама не, скъпи, каквото кажеш. Не съм достатъчно умна за бизнес.
	Кен се ухили цинично:
	— В моя бизнес не ти трябва ум.
	Санди се плъзна от леглото и се усмихна.
	— Скъпи, трябва да си взема душ и да се прибера да се наспя.
	Под душа тя обмисли плана си. Докато Кен се къпеше, тя щеше да скочи на леглото и да дърпа огледалните плочки, докато намери онази, която скрива камерата. Разбира се, че човек _трябва_ да е умен в този бизнес — нали миналата година калифорнийската Цитрусова принцеса беше принудена да се оттегли, тъй като някакъв приятел публикувал нейни голи снимки в списание за гърли.


	Към третия ден от състезанието за „Мис Международна красавица“ хотел „Кларънс Плаза“ преливаше от същества от женски род на всякаква възраст и с всякакви размери. Подобно на пораснали депа, които си играят със своите кукли Барби, безчет дундести професионални мамички — често доста дебели — придружаваха все още стройните си, професионално девствени дъщери. Момичетата бяха розовки като ягодово кисело мляко. Бяха издръжливи като ботуши на пехотинец, но съгласно правилата всяка кандидатка имаше право само на един придружител и майката допринасяше много за чистата, безупречна американска атмосфера. Съществуваше едно безгласно, неизразено и необявено споразумение, че този образ трябва да бъде запазен неомърсен. Ето защо независимо колко ревнива, отчаяна, цинична или злобна се чувстваше една състезателка, тя никога не си позволяваше да го показва. Разговорите винаги бяха захаросани и съгласно мита всички момичета бяха приятелки, които се обичат.
	Майката на Санди, облечена в полиестерен костюм с панталони с цвят на праскова, седеше на терасата, която гледаше към басейна. С подчертана показност тя зашиваше розата на деколтето на екстравагантната рокля на Кен Шърман — ако е направена домашно, това носеше допълнителни точки. Санди лежеше до нея и се печеше на слънцето в бански костюм, който беше внимателно изрязан, за да съвпадне със състезателния й костюм и загарът да й отива. Беше сигурна, че е една от трите финалистки, и знаеше, че има добри шансове да спечели титлата.
	Същото правеха и другите кандидатки. На съседния шезлонг Мис Канада се подпря на лакът и попита със захаросан глас:
	— Ще те видим ли днес пак с тръбния ключ, Санди?
	Санди веднага бръкна в пълната си чанта и измъкна един никелиран тръбен ключ.
	— Да, скъпа, _никъде_ не ходя без него. Страхотна тема за разговор. Страхотно оръжие за самозащита. Ще го използвам в частта за талантите.
	— Как си представяш, че ще си изиграеш ролята? — почуди се Мис Канада. Беше й писнало от откровената и непорочна усмивка на Санди и луничавия й нос, от това, че размахваше лъскавия ключ състезание след състезание пред приятно изненаданите тълпи.
	Санди си позволи един миг на наслада.
	— Не е трудно, ако имаш излъчване. — Тя пъхна ключа пак в чантата и се протегна за маслото си за почерняване. И двете знаеха, че номерът е всъщност в излъчването. Че именно това търсят съдиите, тъй като им трябва момиче, което да може да води добре някакво шоу или церемония и да се вживява без проблеми в ролята, която си е избрало. В случая със Санди — ДЪЩЕРЯ НА ВОДОПРОВОДЧИК ОТ ЮГА.
	— Санди винаги е имала излъчване. — Майка й скъса със зъби памучния конец и вдигна бялата като морска пяна рокля, за да я огледа. — И много добре, защото изобщо не може да пее и да танцува, биваше я единствено за мажоретка. — Тя гордо погали сатенената роза. — Санди, скъпа, роклята ти е съвсем готова.
	— Най-прекрасната рокля, която съм виждала някога, — каза Мис Канада и седна, разглеждайки с любопитство фината дантела. — Трудно ми е да повярвам, че струва само двеста долара, скъпа.


	Санди се разходи по сцената, облечена в прекалено голям комбинезон от дънков плат, с кърпичка на червени и бели точки в джоба и с по един тръбен ключ във всяка ръка. Изглеждаше освежително здрава. Започна да върти ключовете, като че ли бяха бухалки — подхвърляше ги с въртене във въздуха и после ловко ги хващаше. Когато музиката от банджото забави ритъма, Санди избърса челото си с червената кърпичка, след това я размаха и извади от нея букет цветя. След този малък фокуснически трик темпото се засили, а Санди измъкна от задния джоб на избелелия си комбинезон три гигантски метални шайби и ловко зажонглира под увеличаващите се аплодисменти. „Майната ти, Мис Канада!“


	На следващата вечер Санди си капна сини капки в очите, за да ги направи по-блестящи; изми зъбите си с червена паста, която им придаваше допълнителна белота; провери дебелия слой фон дьо тен върху раменете си и се погледна в огледалото.
	Върхът!
	След това се намъкна в тесния корсет от бял сатен и фустата с кринолин, които се обличаха под роклята на Кен Шърман.
	— Закопчай ме, скъпа — промърмори Санди на Мис Канада, която си залепваше лявата мигла, и много внимателно застана в средата на шедьовъра от бяла дантела на Кен. Мис Канада посегна към ципа на гърба й и спря.
	— Ей, Санди, нещо не е наред с този цип.
	Сърцето на Санди подскочи. Тя грабна едно огледалце от рафта с гримовете, завъртя се и разгледа гърба си в стенното огледало. Целият цип беше нацепен на хиляди парченца и когато го докосна, той просто се разпадна от роклята.
	Понечи да изтърси една мръсна псувня, но каза автоматично: „Много важно“. Използването на неприличен език беше сигурен начин да я изхвърлят от състезанието на минутата.
	„По дяволите, казах на майка да не изпуска роклята от очи“ — мислеше си Санди, докато чакаше отговорника на състезанието. Не беше нормално най-хубавата рокля да бъде съсипана с ножче за бръснене само за трийсет секунди.
	— Добре, минаваш последна — каза отговорникът, след като хвърли един поглед на положението.
	— Майко, доведи човека от поддръжката на хотела с чантата му — заповяда Санди.
	Когато слисаният човечец пристигна пред вратата на съблекалнята, Санди зарови в чантата му с инструменти и измъкна руло водоустойчиви лепенки, които се използват временно при напукани водопроводни тръби. Бяха широки, здрави и с лепило от двете страни. Санди отряза бързо две педи от лентата и накара майка си да я залепи на гърба й. Без да каже дума, майка й разстла един чаршаф на пода и държеше роклята, докато Санди се намести в нея. Притискайки белите волани към гърдите си, Санди внимателно легна върху чаршафа по очи. Майка й нагласи парчетата на гърба й, а Мис Канада се разходи изящно по гръбнака на Санди, като босите й крака притискаха силно дрехата към двустранния лейкопласт. После и двете помогнаха на Санди да се изправи. „Слава богу, че наистина съм дъщеря на водопроводчик“ — помисли си тя и каза:
	— Мерси. Май не трябва да дишам дълбоко. Е, всяко зло за добро, защото сега съм последна.
	Последното момиче в шествието имаше най-големи шансове да направи силно впечатление на съдиите.


	Джуди и Лили седяха на масата на съдиите и наблюдаваха безкрайния поток от момичета, които с блеснали очи вървяха вдървено по подиума към камерите, водещия и микрофона. Усмивките им бяха освежени от ментови бонбончета, лицата им имаха почти съвършения цвят на праскова, а кожата им — на фъстъчено масло.
	— Не мога да разбера защо са избрали Маями през август — промърмори Лили.
	— Какво да правиш, политика — прошепна в отговор Джуди. Лили беше долетяла от Европа специално за състезанието. Двете се бяха разбрали да не остават в Маями и минута повече, отколкото е необходимо. Влажната тропическа жега ги връхлиташе веднага щом излезеха от претъпканото фоайе на безвкусния хотел, а след минути дрехите им подгизваха от пот и се чувстваха като пребити.
	При последното излизане — в официални рокли — публиката за първи път щеше да чуе момичетата да говорят. Всяко момиче беше интервюирано, за да се установи има ли излъчване, или не. В превод това означаваше дали ще е в състояние да се справи сама в различни представления по подходящия чаровен и небрежен начин.
	Внезапно потните скучаещи жени в салона зяпнаха — Санди се плъзна надолу по широките стълби. Изглеждаше, като че ли някой я е напръскал с дантелена пяна, която преливаше на вълни от раменете й и а-ха да разкрие тялото й.
	— Кажи ни нещо за себе си, Санди — подкани я водещият в бял костюм и поднесе микрофона под носа й.
	Санди се усмихна на журито с най-ослепителната си усмивка.
	— В момента специализирам социални науки и след това смятам да стана учителка, защото обичам децата. — „Направи пауза тук“ — помисли си Санди.
	— Имаш хубава рокля — подсказа й водещият и тикна микрофона още по-близо.
	— Обикновено сама си шия дрехите — сподели Санди. Знаеше, че отговорът трябва да е кратък. — Но този път майка ми ми помогна. — И тя изпрати въздушна целувка на майка си в публиката.
	— Какво правиш през свободното си време, Санди?
	— Обичам да карам водни ски, танцувам, посещавам и курс по битово инженерство.
	— _Битово инженерство?_ — Водещият хвърли бърз поглед към бележките си. — Какво е това, Санди?
	— Май че е измислено име за водопроводното дело. — Санди пусна поредната наивна усмивка. — Баща ми е водопроводчик и ме научи на всичко, което знам. Когато се омъжа, ще мога да си оправям пералнята.
	Бурни аплодисменти.
	— Мога ли да попитам дали излизаш с някого в момента?
	— Искате да кажете дали имам приятел? — Санди се доближи до микрофона, за да звучи гласът й по-глухо. — Ами не, нямам. Сега животът ми е толкова пълен с възможности, че ми се иска да върви така и да му се наслаждавам докрай.
	— А сега, Санди, последният въпрос — пое въздух водещият. — Кажи ни защо се гордееш със своята родина.
	Всички кралици на красотата бяха репетирали отговорите на този въпрос, но отговорът на Санди звучеше като ентусиазирана импровизация.
	— Защото Америка _наистина_ е красива, Америка _наистина_ е дружелюбна и Америка _наистина_ е свободна! Аз вярвам, че Америка е земята на неограничените възможности и че аз съм живото доказателство за това. Майка ми е танцьорка от Швеция, а баща ми е дошъл от Ирландия, когато бил малък. Ако не беше Америка, те никога нямаше да се срещнат. — Санди нарочно се извърна от водещия и помаха към най-близките камери. — Здравейте, мамо и татко, толкова съм щастлива, че _избрахте Америка_!
	Залата се взриви от възторжени възгласи и ръкопляскания. Публиката заизважда кърпички, бършеха очите си, мнозина аплодираха прави. Санди прехвърли наум шансовете си. Мис Судан беше като статуя и очите й бяха дръпнати, а момичетата от Третия свят винаги получаваха гласове само от съчувствие. Мис Шри Ланка би могла да й бъде съперница, защото беше зашеметяваща в националния си костюм — коприна в цвят ултрамарин, с проблясващи гривни на малките, фини крака.
	Докато десетте момичета потропваха нервно, изкачвайки стълбите зад сцената, Санди се чудеше защо, за бога, бяха избрали Мис Канада. Според проучванията й Канада и Съединените щати никога не бяха избирани заедно, тъй като изборът на съседни държави се считаше за недипломатичен ход. Може би Мис Канада получаваше нещо, за което другите не знаеха, може би някой долу дължеше на някой горе някаква услуга, реши Санди, докато внимателно вдигаше полата си над високите токове и вървеше по мръсния под зад сцената, кръстосан с електрически кабели.
	Докато група танцьори в небесносин шифон и пайети развличаха публиката, съдиите се оттеглиха в една странична стая да разискват решението си. Джуди махна карфицата от бледопурпурната орхидея върху копринения си кремав ревер и се замисли върху кандидатурите на трите скандинавски, трите латиноамерикански, трите чернокожи и ориенталската финалистки — разбра, че смесицата от цветове на финалната права е предсказуема също като цветовете в една мелба.
	Международният фотограф пръв предложи мнението си:
	— Искам Мис Судан — каза той твърдо. — Тя е изключително фотогенична, има страхотно присъствие и не е обвързана.
	Представителят на „Мирабел“ нетърпеливо го прекъсна:
	— Мис Судан ще ни донесе малко полза. — Искаше да каже, че веригата „Мирабел“ не е създадена за чернокожи. — Нашият глас е за Мис Съединени щати — поведението й пред микрофона е професионално.
	— Какво ще кажете за Мис Шри Ланка? — попита Лили.
	Няколко от съдиите поклатиха глави.
	— Никога няма да се оправи на представление.
	— Аз ще гласувам за Мис Италия — каза агентът на Холивуд.
	— Мис Италия е малко старичка за нас. — Представителят на „Мирабел“ имаше предвид, че на двайсет и три години кожата на Мис Италия вече е изгубила детската гладкост, която масово произвежданите козметични продукти караха да изглежда добре на висококачествени цветни снимки. — Всъщност именно Мис Съединени щати притежава външния вид, който ще бъде рекламиран от „Мирабел“ следващата година.
	След като поспориха още двайсетина минути, съдиите отметнаха избора си в предварително подготвените бюлетини, поставиха ги в телената кошница, която им поднесе един от организаторите, и не след дълго той съобщи със задоволство:
	— Първа е Мис Съединени щати, Мис Судан е втора, Мис Италия — трета.
	Когато прозвучаха предварително записаните фанфари на тромпетите и водещият обяви, че Мис Международна красавица за 1979 година е Мис Съединени щати — мис Санди Бейривър от Луизиана, Санди реагира подходящо изненадано и въодушевено: изтри една въображаема сълза от ъгълчето на окото си и позволи на водещия да я отведе до трона на победителката. „Това е то!“ — помисли си тя, докато поставяха диамантената корона върху главата й.


	Джуди разписа хотелската сметка за две чаши току-що изстискан лимонов сок и се обърна на шезлонга си, та слънцето на Флорида да напече гърба й. Лили изсипа и двете пакетчета захар в чашата си. Склонността на Лили към сладкото и предпочитанията на Джуди към горчивите питиета се задоволяваха като си поръчваха две чаши лимонов сок и Лили използваше всичката захар, преди да добави вода и в двете. За десет месеца това беше най-близкият семеен навик, до който бяха успели да достигнат.
	Лили се извъртя на шезлонга си.
	— Страшна жега! Пак ще отида да поплувам. — Тя скочи и се затича към синьото море.
	След малко Джуди забеляза малката червена чантичка от змийска кожа на Лили между двата жълти шезлонга. Катарамата не беше закопчана и съдържанието се беше разсипало по пясъка. Джуди се наведе и внимателно изчисти песъчинките от блясъка за устни, кърпичките и все още ненадписаните картички. После вдигна един плик с марка за въздушна поща и замръзна — марката беше от Никарагуа, а познатият почерк — на Марк. И името му бе написано на гърба на плика.
	Пликът беше запечатан, но запечатан лошо — само на крайчеца. Джуди плахо го отвори. Не можеше да не го направи. Взря се и успя да разчете думите „обич“ и „безпомощен“. Внезапно чу гласа на Лили зад себе си и бързо набута писмото обратно в чантичката.
	— Нищо не излиза. Мислех си, че ще ме оставят на мира, щом е фрашкано с кралици на красотата. Влизам вътре при климатичната инсталация. — Лили взе червената си чантичка от змийска кожа, сложи си слънчевите очила и се отправи към хотела.
	Джуди се обърна по корем и зарови лице в плажната си кърпа, за да скрие сълзите, избили по клепачите й. Слава богу, Лили се връщаше утре в Европа.


	„Слава богу, че това състезание е само от петстотин километра“ — помисли си Лили. Слънцето на Ривиерата жареше прясно циментираните бели улеи. Очите я боляха от безмилостния му блясък.
	Слънцето беше почти толкова жестоко, колкото беше в Маями миналата седмица. Единствената разлика между пистата „Пол Рикар“ и английските беше като че ли фактът, че трибуните бяха оградени с качета с олеандри, френските зрители не бяха толкова безвкусно облечени като английските и паркингът беше отрупан с празни бутилки от вино вместо с празни кутии от бира. Като се изключеше всичко това, будките за евтини сувенири продаваха същите безвкусни шапки за бейзбол с емблемата на БМВ, парашутни якета с емблемата на „Ферари“ и фланелки с емблемата на „Ланча“ както във Великобритания. Освен това състезателите бяха същите, караха същите коли и шумът и миризмата бяха абсолютно същите. Само надписите върху дъската бяха различни: „Мишелин“ вместо „Дънлоп“ и „Елф“ вместо „Мобил“.
	Лили погледна тъжно пурпурните размазани хълмове в далечината и й се прииска да бъде под шарената сянка на боровите гори вместо до тази воняща, изгаряща под слънцето състезателна писта.
	Черният малък „Спиър“ изръмжа покрай нея, залепнал за земята като зловещо гигантско насекомо. Лили провери хронометъра си: с две секунди по-бързо, отколкото най-доброто му време на тренировки. Ако имат късмет, могат да се приберат навреме, за да поплуват преди вечеря.
	Говорителят съобщаваше монотонно:
	— Начело е поршето на Вернер Хенцен, следвано от модела „Динети“, а след него е Готие с ланча… „Спиър“ току-що изпревари ланча и взема преднина…
	Лили се прозя, нагласи си запушалките за уши и извади от чантата сценария за следващия си филм, който беше пристигнал тази сутрин от „Омниум пикчърс“. Щеше да носи страхотни дрехи в ролята на хубавата Елена, а и след Мистингет се чувстваше в добра форма за още един мюзикъл.
	От кожената й чанта изпадна син плик за въздушна поща. Беше го набутала там сутринта, преди да го види Грег. Марк знаеше и използваше тайния код за личната й кореспонденция, за разлика от почитателите й, и тя винаги получаваше писмата му. И винаги ги късаше без да ги прочете. Това беше най-малкото, което можеше да направи, помисли си тя тъжно, докато разкъсваше бледосиния плик на лентички и ги изхвърляше. След това се съсредоточи върху сценария.
	Цар Агамемнон разпъваше палатките си под стените на Троя, а „Спиър“ предизвикваше поршето за първото място и говорителят се дереше:
	— … и само три обиколки преди края „Спиър“ е точно зад поршето и Вернер Хенцен се бори срещу предизвикателството…
	Парис съжаляваше, че не се е вслушал в предсказанията на Касандра, а говорителят крещеше екзалтирано:
	— … и сега „Спиър“ е все по-близо и по-близо, и по-близо до поршето… и Игълтън задминава поршето! Остава само една обиколка до крал, „Спиър“ е начело…
	Изолирана от шума, Лили не знаеше, че Грег води. Нито пък разбра — тъй като триумфиращият Хектор уморено разкопча блестящия си нагръдник — че Грег пак изпусна първото място и остана зад поршето.
	Но когато гигантският дървен кон с търбух, пълен с войници, прекоси равнината към стените на Троя, зрителите се разскачаха и това я отвлече от сценария.
	Лили махна единия си заглушител и чу как говорителят се дави:
	— … и „Спиър“ задминава поршето от вътрешната страна… и сега те излизат на финалната права и като че ли… да… „СПИЪР“ ПЕЧЕЛИ… и първо място за Грег Игълтън!
	Измъкнаха Грег от колата, увесиха му един лавров венец, окъпаха го в шампанско, нацелуваха го половин дузина момичета, рекламиращи нов коктейл, занесоха го на рамене до трибуните, наградиха го с купата „Сребърна роза“, после имаше още шампанско, снимки с ръка около кръста на Лили сред навалицата измокрени от шампанско почитатели.
	Грег позира за последна снимка и след това се отправиха към паркинга с ремаркетата. „Спиър“-ът, покрит с червен прах, беше вкаран в ремаркето от двама механици. Грег се покатери в шофьорската кабина, за да се преоблече и вземе душ в миниатюрната баня зад седалката. Механиците се върнаха в улея, за да си вземат инструментите. Лили седна на края на ремаркето да чака Грег и залюля крака.


	Пет минути по-късно той се качи на ремаркето с мокра от душа коса.
	— Остави я да почине, скъпи. — Лили скочи и тръгна опипом в тъмнината напоена с бензин, знаейки много добре, че Грег не би могъл да мине покрай „Спиър“-а, без да му се прииска да вдигне капака и да побърника нещо. Не забеляза развълнувания блясък в очите му и как прибързано дръпна лоста и затвори задните врати на ремаркето.
	— Грег, не си играй. Тъмно е. — Лили ядосано затърси път в тъмното, горещо ремарке. Ръцете му я хванаха. Той я целуна силно, а после я издърпа нагоре по стълбата към шофьорското легло над седалката.
	— Престани, Грег. Освен това тук е дяволски горещо.
	— Не мога. Искам те сега. — Той я целуна по-силно и смъкна бялата й ленена риза, под която Лили нямаше нищо. Обикновено й се повдигаше от вонята на масло и бензин, но сега тя й се струваше еротична. От тялото на Грег се лееше пот и когато плътта им се срещна, Лили усети, че в нея се надига гореща вълна от удоволствие.
	— Какво те прихвана? — промърмори Лили.
	— Победата. Това наистина ме побърква.


	— Каква чудесна гледка! — Пейган скочи върху парапета в двореца на Абдула на френската Ривиера и махна към хълмовете, покрити с лавандула. Широката й червена памучна рокля се вееше зад нея като знаме на вятъра. Тя се обърна към Максин:
	— Не си ли доволна, че дойде? Кой би си помислил през всичките тези години в Гщаад, че днес все още ще бъдем приятелки?
	Максин сви рамене.
	— Може би нямаше да сме вече приятелки, ако живеехме една до друга и си бъркахме в джобовете. Факт е, че не сме достатъчно близо, за да искаме по-гол яма близост или подкрепа, отколкото можем — или искаме — да дадем.
	— Може би тайната на приятелството е да не бъдеш прекалено голям приятел.
	Слязоха от плочника и тръгнаха надолу по натруфеното широко стълбище на разкошния замък, минавайки покрай богато оцветени гоблени, комплекти мавритански ризници и пурпурни завеси от брокат. „Колко жалко“ — помисли си Максин. Гоблените бяха фалшификати от деветнадесети век и им липсваше деликатната окраска, чарът на проядената от плъхове антика.
	Пейган се почуди какво ще си помислят слугите, ако се плъзне по перилото.
	— Беше лесно да бъдем приятели, когато бяхме в училище и животът ни беше доста еднакъв, но по-късно приятелите тръгват по различни пътища и на някои от тях пише „Вход забранен“ — каза Пейган, вдигна пищното метално забрало на един средновековен шлем и извика: — Ауу!
	— Не знам откъде е дизайнерът на Абди — каза Максин, — но е позлатил всичко: от копчетата за лампите до перилата. Всички крака на мебелите имат нокти и като че ли всеки момент ще тръгнат по пода.
	— Знаех си, че няма да ти хареса — каза Пейган, когато минаваха покрай една зелена маса от малахит, поръбена с имитация от злато и подпряна с две прекалено тежки златни купидончета. — А по-нататък става още по-лошо.
	Максин премълча. Прекосиха салона и излязоха на терасата.
	Абдула помаха откъм басейна. „Колко стар изглежда“ — помисли си Максин, забелязвайки сивите коси сред черните му къдрици, както и дълбоките бръчки по челото му.
	Вечерта в тъмнината на терасата Абдула придърпа Пейган към себе си и я целуна. Лъхна я на аромата на ванилия от тропическите храсти, на старомодния одеколон, който ползваше Абдула, както и слабата миризма на турските му цигари и ко`лата от ризата му.
	— Взе ли решение, Пейган?
	— Трябва ми време да свикна с тази мисъл — нервно отговори тя. — Тревожа се, защото може да бъде много трудно, не само за теб и мен, но и за страната ти… ако не се получи. Чудех се… тоест, мислех си… дали ще имаш нещо против, ако… се сгодим тайно за шест месеца?
	Той я пусна толкова рязко, че тя едва не падна зад парапета.
	— Тайно! Срамуваш ли се от мен?
	Спокойното щастие на Пейган се стопи, стомахът й се сви.
	— Не, страхувам се от бъдещето, Абди.
	— Не може страхът да ръководи живота ти. Който не рискува, не печели. — Силуетът на разгневения Абдула се очертаваше на фона на синьо-черното небе. — Съжалявам, Пейган, но не мога да се съглася с това.
	— Но аз искам да бъда сигурна! — Пейган удари с юмрук по коляното си.
	— Никога не можеш да бъдеш сигурна, Пейган — Абдула беше вбесен и тъжен. — Животът е поредица от рискове, Пейган, и ти или отваряш вратата, на която пише „Риск“, или си оставаш завинаги нерешителна.
	— Но, Абди, ти искаш толкова много! Искаш целия ми живот.
	— Да. Пейган, искам много. Но и давам много. Съжалявам, че не можеш да го приемеш. — И той си тръгна, оставяйки Пейган сама на празната тераса.


>	14.

	_1 септември 1979_
	В кантората си във Филаделфия, Къртис Халифакс наблюдаваше семейния си адвокат, който четеше телеграмата. Не му беше толкова трудно да разкаже на Хари, колкото очакваше — всъщност Хари дори не беше мигнал, докато Къртис му разказваше със запъване дълго пазената тайна. Нали адвокатите са свикнали със семейните тайни. Къртис се облегна в кожения си стол с висока облегалка и си отдъхна — най-сетне беше споделил с някого.
	„Скъпи татко, ако не им платиш десет милиона долара до 15 дни, те ще ме убият. Бъди готов да платиш в Истанбул. Указанията ще получи майка ми в хотела. С обич — Лили“ — прочете Хари и повдигна вежди.
	— Къртис, тази телеграма ми звучи като от филм на Анди Харди. — Той прочете телеграмата на глас. — Сигурен ли си, че не е някаква идиотска шега?
	— Не, вече говорих с майка й.
	— И тази Лили е _филмовата звезда_?
	Къртис кимна.
	— Сигурен си, че… искам да кажа… няма никакво съмнение, че ти си баща й, така ли?
	— Абсолютно никакво съмнение, Хари. — Къртис поклати глава. — Знам за детето още откакто се роди. Беше дадена на отглеждане в едно семейство в Швейцария и после ни казаха, че е починала на шестгодишна възраст.
	Хари бавно отпи от уискито си със сода. Не беше необичайно бездетен мъж на възрастта на Къртис с гордост да осинови извънбрачно дете, но Халифаксови бяха достатъчно прочута филаделфийска фамилия, а освен това всички знаеха какво представлява Дебра — подобен скандал щеше съвсем да я изкара от релсите.
	— Къртис, убеден ли си, че искаш да стигнеш до такава крайност? Наистина ли си готов да заминеш за Истанбул? Как ще обясниш това на Дебра?
	— Няма проблеми, нали често ходя до Европа по работа. Дебра няма да има нищо против, освен ако не се върна навреме за приема на Сизи по случай Деня на благодарността.
	Хари отправи поглед към портретите на бащата и дядото на Къртис, които висяха на облицованите с ламперия стени.
	— Моят съвет е да обмислиш и другите въпроси, които ще възникнат, освен бащинството на извънбрачното ти дете.
	Къртис знаеше, че адвокатът му намеква за поредицата от заеми, които банката беше направила на групата компании на Джуди Джордан. Хари продължи:
	— Къртис, това се е случило толкова отдавна. Защо просто не го забравиш?
	— Може да е било много отдавна, Хари, но аз винаги съм съжалявал за начина, по който се отнесох с майка й. — Къртис протегна ръка над бюрото си, за да вземе телеграмата. — Просто е: семейството ми е възпитано да бъда отговорен и аз ще бъда отговорен за дъщеря си, която е в опасност.
	— Но ти казваш, че дори не си се срещал с тази жена!
	— Исках да се срещна с Лили.
	Къртис си спомни срещата си с Джуди през миналия октомври в сумрачния дискретен нюйоркски ресторант. Той беше размахал разгневено един екземпляр от „Ню Йорк Таймс“ и беше посочил статията, разказваща как Лили търси майка си. Беше попитал ядосано Джуди защо е измислила тази история, че бащата на Лили е починал войник, след като бащата е той, Къртис Халифакс. Джуди укорително прошепна, че е излъгала, за да запази брака на Къртис. Как би се почувствала Дебра, ако някой й каже, че Къртис има извънбрачно дете? Къде е мястото на една бивша порнозвезда в обществения живот на Дебра във Филаделфия? Как ще повлияе една толкова красива доведена дъщеря върху загрижеността на Дебра за външния й вид — ако не се самоубие от глад, тя просто няма да излиза от хирургията за пластични операции на лицето.
	— Трябва да защитаваш Дебра. — Както обикновено, Джуди си играеше леко с чувството му за вина. — Остави Лили на мира.
	Къртис се беше поколебал:
	— Но тя е моя…
	Джуди го беше прекъснала:
	— В края на краищата, ти вече веднъж ме изостави, нали? Ти направи _своя_ избор преди двайсет години. Не можеше да знаеш, че избираш самотата, когато се ожени за Дебра, но аз знаех, че избра самотата за _мен_.
	Адвокатът на Къртис погледна снимката в сребърна рамка върху махагоновото бюро на банкера и сякаш прочел мислите на клиента си, каза:
	— Добре, знаеш какво ще се случи с Дебра, ако това се разчуе.
	— Виж какво, Хари, помолих те да се отбиеш, за да провериш юридическите ми позиции, а не да ми даваш брачни съвети.
	Изведнъж Къртис заприлича на портрета на дядо си.
	— Къртис, ако признаеш бащинство над това дете, ти се излагаш на…
	Къртис нетърпеливо го прекъсна.
	— Хари, разбирам какво ми казваш, но вече съм взел решение. Сега можем ли да продължим със стратегията и тактиката? Откъде мога да намеря парите?
	— Дори ако намерим парите толкова бързо, Къртис, ти не можеш да платиш откуп за отвличане, тъй като държавната политика е против плащането на откупи за отвличане. Като начало не забравяй, че ще влезеш в конфликт със закона, ако прехвърлиш пари извън страната.
	Къртис отново прояви предприемчивостта на дядо си.
	— Какво ще кажеш за бахамската ни операция, Хари? Колко можем да вземем оттам? Освен това имаме имоти в Рио, а така също и проекта в Токио — в тях има достатъчно гаранции. Не ми казвай, че не можем да намерим някакви си въшливи десет милиона извън страната!
	Хари се колебаеше.
	— Моят съвет е да изчакаме. И Лили, и майка й са влиятелни жени с влиятелни приятели. Докато стигнеш до Истанбул, може и да разбереш, че турската полиция вече я е намерила.
	Къртис подпря контешки подстриганата си глава на едната си ръка.
	— Надявам се да си прав, Хари, но в случай че не си, искам да изкараш колкото се може повече от онези бразилски заеми и да ги прехвърлиш в Истанбул. Каквото и да кажеш, няма да ме спреш да замина за там довечера. Чувствам се толкова идиотски безпомощен зад това шибано бюро, докато дъщеря ми е в опасност.
	За двадесет години Хари никога не беше чувал Къртис да псува.
	— Добре, Къртис — изправи се адвокатът. — Само че се опитай да останеш в рамките на закона. Не искам после да те защитавам в съда.


	_2 септември 1979_
	— Престани да хвърляш чинии, Маги, ще ти обясня! — Ейнджълфейс Харис се мушна зад вратата на килера в черната кухня, докато жена му хвърляше поредната купчина скъпи, ръчно изработени керамични съдове към него.
	— Писна ми от мръсните ти лъжи — изкрещя Маги, сграбчи един жълт италиански супник от работната масичка и го захвърли към съпруга си. Пред неговото скривалище се оформяше купчина керамични парчета, а блестящите черни лавици на кухнята бяха почти голи. — Лъгал си ме всеки ден от брака ни, защо да ти вярвам сега? — Една алена чиния за месо последва жълтия супник.
	— Мамка ти, пада ти се като ми ровиш по джобовете!
	— Само си търсех трева. Иначе как щях да намеря тая телеграма? — Маги захвърли един чайник от магазина на Карол Макникол. — „Скъпи татко, ако не ми платиш десет милиона шибани долара до петнайсет дни, те ще ме убият“. — Маги взе електрическата тенджера, промени решението си и тръгна за кафеварката. — Няма да заминеш за Истанбул, Ейнджълфейс, и няма да пращаш никакви пари на тая шибана порнокралица.
	— Маги, казах ти, че нямам никаква представа за какво става дума.
	— Никога не съм знаела, че _имаш_ десет милиона долара — изкрещя Маги. — Иначе изобщо нямаше да подпиша това шибано споразумение преди брака ни. — Маги вече беше хвърлила всичко, което можеше да повдигне, и кухненските лавици бяха почти празни.
	— Маги, бъди разумна! — Ейнджълфейс погледна иззад вратата на килера. — Разбира се, че нямам десет милиона долара. Освен това смятам да си пазя всяко пени, което имам.
	Маги вдигна електрическата тенджера и я запокити. Тя се удари във вратата, олющи малко боя и се разпадна на парчета на пода.
	Ейнджълфейс знаеше, че Маги няма повече муниции, но все пак излезе иззад прикритието си внимателно.
	— Нямам никакво намерение да плащам откуп за Лили, _нито пък_ да ходя до Турция, _нито пък_ да се занимавам с шибаната турска полиция. — Той си проправи път през седмия комплект порцелан, счупен след сватбата им. — Сега ще се закълнеш ли, че няма да казваш за телеграмата?
	Маги му се начумери:
	— Мога да кажа, мога и да не кажа.
	— По-добре да не казваш, тъпа кучко. — Ейнджълфейс я погледна свирепо. Тя се протегна и го шамароса по лицето. Той грабна ръката й и я избута назад към масичката. Маги не беше уплашена, само дишаше тежко от вълнение, а очите на Ейнджълфейс лъщяха, когато разкъса ризата й и я удари по гърдите.
	— Ще ти дам да разбереш! — Той дишаше тежко и усещаше, че пенисът му се втвърдява. Маги се опита да го удари с коляно по чатала, заразмахва лудо свободната си ръка, след това грабна една тежка чугунена тенджера от мивката и цапардоса съпруга си по главата.
	Обезумял от ярост, Ейнджълфейс размаза лицето й.
	Главата на Маги се блъсна в стената и тя с писък се свлече на пода.
	Ейнджълфейс отскочи до далечния край на черната маса, като че ли искаше да установи солидна бариера между себе си и жена си.
	— Не трябваше да ме цапардосваш с тая желязна тенджера, хич не е забавно — измърмори той.
	Маги продължаваше да плаче. От разцепената й устна се стичаше кръв.
	— Не беше смешно, Магс.
	Маги сърцераздирателно го погледна: по лицето й се стичаха на бразди туш, кръв и червило.
	— О, я престани и ела тук — заповяда Ейнджълфейс през зъби. Нямаше намерение да я вдига.
	Маги се изправи и тръгна със залитане към неохотно разтворените му ръце. Ейнджълфейс облиза кръвта от разцепената й устна и прошепна дрезгаво:
	— Съжалявам, скъпа, но не трябваше да ме предизвикваш така.
	Той леко издърпа това, което беше останало от копринената й блуза и го използва, за да изтрие сълзите от червено-черното й набраздено лице, най-нахално щипна едно от зърната й и тя изсумтя облекчено.
	— Доколкото знам, Маги, може да имам стотици деца по света — каза укорително Ейнджълфейс — но да пукна, ако им дължа нещо. — И си помисли: „Много ми е гот да знам, че децата ми са едни от най-готините гаджета на света, но по-добре да не казвам на Маги, защото може наистина да ме повреди.“
	После бавно свали ципа на дънките й.
	— Нали знаеш как си падат гаджетата по мен, Маги — гащи долу и крака нагоре в редичка пред гримьорната ми. Така беше преди да се появиш ти, скъпа. — Той вмъкна ръцете си в дънките — и успокоително стисна задника й. Маги беше толкова дребна, че едното й полукълбо се побираше в шепа. — Знаеш, че имам апетит, Маги. — Той взе ръката й и я мушна в панталоните си, за да опипа нарастващия му орган. — И знаеш, че това ти харесва, скъпа.
	Прегърнати, те се качиха със залитане в спалнята и там се хвърлиха един към друг върху неоправеното легло с черни чаршафи.
	Два часа по-късно, когато филипинският им прислужник беше разчистил кухнята и Ейнджълфейс се беше заключил в звукозаписното студио с групата си, Маги се излегна на черните чаршафи, запали цигара, свита от марихуана, взе телефона във формата на Мики Маус и набра най-добрата си приятелка.
	— Не знам к’во да права, Джоани — изстена тя без никакъв увод. — Пак ми цепна устата и ми счупи китката, сигурна съм. Мислиш ли, че тоя път трябва да го оставя?
	Джоани попита за причината, след което двете обсъдиха настоящата трагедия и подходящия начин на повеление на една издигнала се групарка, изправена пред извънбрачна доведена дъщеря, при това много по-красива от нея, а освен това и известна.
	До осем часа на следващата сутрин, когато Ейнджълфейс се строполи на леглото, смърдящ на бренди, а Маги беше дълбоко заспала с помощта на барбитурати, Джоани се беше обадила на колоната за рок на лондонския вечерен вестник. До единадесет сутринта редакторът беше решил да сложи новината на видно място и до един часа колоните за афиши по целия град крещяха: ЛИЛИ — СЕНЗАЦИОННО ОТВЛИЧАНЕ.


	Ла Дивина разтегна пълната си червена уста като за перфектно горно до под купола на Ла Скала и след това здраво обхвана с устни пениса. Започна бавно да движи устата си по гладката плът. Със задоволство си помисли, че нито една млада жена, независимо колко е красива, не може да го прави толкова добре като нея. Двадесетгодишната й практика поддържаше равномерен ритъм и й помагаше да усети кога го прави прекалено бавно, прекалено бързо или прекалено леко (най-честото мъжко оплакване), а Спирос в това време се търкаше в горната й устна. Уф! Спирос потръпна и Ла Дивина едва не се задави, тъй като неволно стегна горното си небце. Така става, когато загубиш концентрация. Мъжът трябва да усеща такова плътско удоволствие, каквото се усеща, когато новородено теле смуче ръката ти.
	Внезапно в главата й нахлу мисълта за телета, котенца и кученца и Ла Дивина като че ли видя себе си върху леглото от един ъгъл на тавана. О, небеса, защо прави това? Изобщо не е от любов — да му духа на тоя салам с такова внимание. По-скоро беше добре научен, патетичен акт на отчаяние, един чувствен подкуп, последната й сламка, вдъхновена от отчаяната мисъл, че ще загуби Спирос и всичко, което той олицетворява. Обичта й не беше вече обич, а страх — страх да не бъде изоставена, страх от публично унижение, страх, че ще остане сама. Ла Дивина засмука по-силно. Колко време ще му трябва още, за да свърши? Ще брои тласъците. Десет… двайсет… четиридесет… Челюстта й започна да се схваща.
	Младите мъже еднодневки, които оформяха антуража на Ла Дивина по времето, когато беше най-боготворената примадона в света, сега хихикаха, че меденият й глас бил западнал поради нарушенията на гърлените тъкани, причинени от тренировките й в спалнята. Само че Ла Дивина вече не се интересуваше от клюките, които се носеха в оперните театри по света, за връзката й с братята Стиаркос. Тя беше смъртно уморена от този взискателен цирк — боготворящата я публика, която искаше кръв със същата настойчивост, с която я викаше на бис за тридесети път. Буенос Айрес беше направо кошмар. Беше изпълнила съвестно първата част от рецитала си, но след това по средата на арията от „Норма“ не успя да достигне горно до и после в ниските й тонове се промъкна една дрезгавина, подобна на гарванов крясък.
	Чуха се дюдюкания, хилене и изблици на смях. На следващия ден, докато четеше отзивите, Ла Дивина анулира останалата част от турнето си и се върна обратно в Европа и в убежището на яхтата „Персефона“, която обикаляше гръцките острови. Миналата вечер се събра отново със Спирос. Всичко, което я интересуваше в момента, беше да се скрие от света с този мъж на едно от техните места — на неговия остров или на яхтата му. Искаше да забрави, че някога е била _примадона_, да забрави безпокойството, отговорността, както и сладникавите аплодисменти. Искаше само да прекарва дните си в чувствена забрава и във вечерните часове да го усеща как влиза в гладното и тяло, давайки й по този начин причина да продължи да живее в безупречно запазената си обвивка.
	— Бях забравил колко е хубаво с теб. — Спирос бавно придвижи заоблените върхове на пръстите си надолу към налятата й лява гръд, докато достигна втвърденото тъмно зърно.
	„Но аз не съм забравила нищо“ — помисли си Ла Дивина. Спомни си как живееше потънала в нещастие, след като Джо Стиаркос я напусна като хипнотизиран заради оная кучка Лили. Стана само за една нощ, Ла Дивина отначало беше като парализирана от скръб, след това потъна в миазмата на болката и загубата. Седмици наред, които прераснаха в месеци, Ла Дивина живееше в транс от шок, мъка и унижение. Накрая стана апатична — не си даваше труда да стане от леглото, да се облече, да излезе или да се види с хора. Джо Стиаркос загина при автомобилна катастрофа, но Ла Дивина не изпадна в истерия — както очакваха всички — когато чу новината, тъй като го беше оплаквала години наред.
	Един ден, малко след смъртта на Джо, прислужницата й донесе в спалнята кошница от върбови клонки, окичена с пролетни цветя. Ла Дивина намери една деликатна диамантена огърлица от 18 век от камъни с формата на рози, свързани от нежни панделки от по-малки брилянти, наместена между миниатюрните циклами и горски анемонии. На визитната картичка пишеше „Спирос Стиаркос“. Тя се усмихна — знаеше, че това е само началото. Той не очакваше от нея да му благодари, но да изчака следващия му ход.
	На следващата сутрин разви топлия кроасан върху подноса си със закуската и от розовата салфетка изпадна чифт подхождащи на огърлицата диамантени обици. Докато полюшваше едната срещу светлината, телефонът до леглото й иззвъня.
	— Току-що свърших с разговорите си с Хонконг. Мога ли да те видя? — попита Спирос Стиаркос, без да се представи. Ла Дивина отгатна какво искаше да й каже. Нали по-големият му брат Джо винаги предпочиташе да прави любов рано сутрин, след затварянето на пазара в Хонконг, или късно вечер, когато приключваха американските пазари.
	Два часа след като получи обиците, Ла Дивина се намираше на палубата на „Персефона“. Острият дъх на море се смесваше със слабия аромат на кола, дим от пури и чиста, топла плът. Онази нощ той дойде в самостоятелната й кабина, преди тя да е успяла да се съблече. Без да й каже нито дума, застана пред нея и дълго я държа мълчаливо срещу себе си.
	След това внимателно и леко дръпна рамото на топазената й сатенена рокля. Тя не помръдна, докато той смъкна дрехата й до кръста, после наведе устните си до големите й тъмни зърна и ги целуна леко, усещайки как пъпките се втвърдяват. Започна да ги смуче силно, а между краката си тя усети почти болезнено силни пробождания от удоволствие, докато той прехвърляше леко между зъбите си връхчетата на гърдите й, после ги раздразни с езика си и Ла Дивина потрепери, усещайки как животът отново нахлува в тялото й. Въпреки че едва беше почнала да се овлажнява, придърпа Спирос близо до себе си, жадувайки за твърдостта му, изпълнена с живот, усещайки топлината на възбудения му член през тънката коприна на тъмносиния му халат.
	Паднаха върху леглото и тя почувства ръката му нежно и бавно да гали бедрото й от вътрешната страна все по-високо и по-високо. Той не издаваше никакъв звук, но когато достигна венериния й хълм и започна бавно да го гали, тя се изви нетърпеливо под ритъма на ръката му без никаква тревога, никаква необходимост да бърза — просто чувстваше сигурността на неизбежния си оргазъм. Когато свърши, цялото й тяло се изви в екстаз, след това потърси главичката на пениса му и го вкара в себе си; устните им бяха заедно и пръстите им се преплитаха.
	По-късно тя се разплака от благодарност, а Спирос я притискаше към влажните си космати гърди.
	Постепенно увереността на Ла Дивина, нейната кариера и алчен апетит за живот се бяха възстановили и сега — след шест години — тя познаваше реакциите на тялото на Спирос Стиаркос по-добре, отколкото силата на нестабилния си глас.
	„Да, нищо не съм забравила“ — помисли си Ла Дивина, докато лежеше до Спирос. Щеше винаги да помни какво направи той за нея. Ето и сега, когато му се обади преди два дни от Буенос Айрес, след като анулира турнето си, той я беше успокоил и й беше казал да вземе самолета право за Атина.
	Беше пристигнала едва тази сутрин, но хеликоптерът му я беше чакал, за да я отведе на „Персефона“, която беше закотвена до остров Егина.
	В онзи следобед те правиха любов повече от един час, и двамата се изпотиха и изтощиха, но Спирос не можа да получи ерекция. След това Ла Дивина мълчаливо премисли възможните причини. Може би имаше някакъв здравословен проблем — на табличката до златния кран с формата на делфин в банята му се мъдреха десет различни вида таблетки и капсули.
	Тази вечер Ла Дивина беше решила да го възбуди. Сега, докато приемаше с гърлото си плътта, която толкова много обичаше, тя прокара пръстите си по бедрата му, леко забивайки аленочервените си нокти в полукълбата му, и след това зарови ръка в космите около органа му. Само че докато масажираше чувствителната област зад основата на тестисите му, тя усети как те се смаляват и разбра, че този път не получава обикновената реакция.
	Ла Дивина сви бузи и засмука по-силно, но не се получи нищо. Ерекцията на Спирос спадна.
	Тя се отдръпна и го погледна с очи, пълни с разтревожени сълзи. Спирос й каза абсолютно безгрижно:
	— Всичко ще се оправи по-късно, скъпа, обещавам ти.
	— Не, не! — избухна тя в шумни хълцания. — Различно е, нали? Какво си правил с това същество, че сега не можеш дори _мен_ да любиш?
	Спирос не отговори. Нямаше никакъв смисъл да казва каквото и да било, щом беше решена да направи сцена. А всъщност той беше изключително разтревожен от липсата си на реакция. Нищо подобно не му се беше случвало, откакто започна да взима серума.
	— Не ти стига да притежаваш „Зюс Еър“! Не ти стига да имаш повече танкери, и то по-големи, отколкото имаше Джо във флотата си!
	Ла Дивина заудря кремавите ленени чаршафи със свитите си юмруци и се развика:
	— Не ти стига, че „Персефона“ е с десет метра по-дълга от яхтата на Джо! Не ти стига, че имаш _мен_!
	Спирос въздъхна. Първото избухване след двайсет и четири часов мир. След пет минути щяха да хвърчат пепелници.
	— Не ти стига, че те обичам, Спирос, повече отколкото обичах брат ти! Не разбираш ли, че _нищо_ няма да ти бъде достатъчно, за да почувстваш, че си победил Джо? — Ла Дивина заблъска твърдите му посивели гърди със свитите си юмруци. — Но сега знам какво искаш. Мислех си, че не е истина, но не е така. _Ти искаш Лили._ Не се опитвай да го отричаш, видях ви и двамата на една снимка в „Ню Йорк Поуст“ миналия ноември в операта. _Хиляди_ любезни приятели ми изпратиха тази изрезка. Нали помниш, аз пеех в Сидни и на следващия ден пресата беше по петите ми. Искаха да знаят дали ще направя някакъв коментар. Аз трябваше да се усмихвам приятно, да кажа: „Не, никакъв коментар“ _и след това да стъпя на сцената_!
	Значи тя беше _знаела_ за Лили и в продължение на десет месеца не го беше споменавала. Такъв себеконтрол над емоциите беше нещо рядко за Ла Дивина.
	— Кълна ти се, скъпа, не съм говорил с Лили от месеци. „Точно така“ — помисли си Спирос; но Лили беше в мислите му всеки ден, откакто я беше докоснал. Инстинктът на Ла Дивина беше обезпокоителен.
	Спирос жадуваше за сочното тяло на Лили поради няколко допълнителни причини, които отказваше да признае. Разбира се, Лили го беше отхвърлила, но Спирос не се предаваше. Когато някой му се противопоставяше в бизнеса, Спирос целенасочено се концентрираше да унищожи този човек. Когато Спирос искаше нещо за колекцията си от гръцки антики, той беше готов да чака — понякога години наред — и беше готов да плати много, много повече от пазарната стойност за нещо, което желаеше истински. Той беше много богат и понеже остаряваше, имаше много малко неща, които искаше в живота.
	Но искаше Лили.
	Сега той целуна набързо ръката на Ла Дивина и се върна в каютата си, като се поспря, за да се възхити на пурпурния силует на Егина срещу здрачаващото се гръцко небе.
	Когато се прибра в апартамента си, Спирос телефонира за корабния доктор и се изкъпа. След това в лявото му мускулесто полукълбо беше инжектиран един милилитър от серума, който веднага се разсея. Серумът се доставяше от швейцарската клиника, която Спирос посещаваше всяка зима за една седмица. Скъпото лекарство се добиваше от тъканта на тестиси на прасета в зародиш и до един час щеше да направи от шестдесет и осем годишния мъж полово силен петнадесетгодишен юноша. Поне така се надяваше Спирос, докато се обличаше. До полунощ Ла Дивина щеше да е изтрила сълзите си, щеше да е изтощена и удовлетворена, както и спокойна, надяваше се той, докато слугата му закопчаваше платинените ръкавели. Слава богу, тя не знаеше за телеграмата, пристигнала тази сутрин.
	На вратата се почука и в стаята влезе адютант, облечен в бяла униформа. Държеше лист хартия.
	— Току-що пристигна по радиостанцията, сър. Открили са хотела на Джуди Джордан в Истанбул. Господин Менечик от турското Министерство на външните работи предлага услугите си с радиограма и господин Власос от Интерпол ще бъде на линия след двайсет минути.


	_3 септември 1979_
	Срещу посолството на Сидон, в езерото на парк „Сейнт Джеймс“ спокойно плуваха патици. Абдула тъкмо се взираше в тях и се изненада, когато Пейган — в синьо японски кимоно и без грим — нахлу в библиотеката, размахвайки „Дейли Мейл“.
	— Абди, това е ужасно!
	Абдула, който вече беше подписал една дебела папка с декрети и държавни документи, използваше тихите сутрешни часове за изчитане на най-важните отчети, остави на бюрото резюмето от доклада на разузнавателния си отдел във Вашингтон.
	— Виж какво пише в „Дейли Мейл“ — Пейган зачете на глас. — „Ейнджълфейс Харис и Лили — драма и отвличане“. — Тя погледна Абдула. — Отвлекли са Лили в Истанбул! Джуди още е там, трябва да й се обадя веднага.
	Абдула махна на телохранителя си да излезе.
	— Някой знае ли как изглеждат похитителите и какво искат?
	— Нямам представа кои са, но тук пише, че искат десет милиона долара от Ейнджълфейс Харис. Джуди ще полудее!
	Пейган крачеше нервно в обширната библиотека, косата й бе разрошена, кимоното й се ветрееше. Ръкавът му закачи една сребърна табла на бюрото на Абдула и Пейган нетърпеливо се дръпна. Таблата с материали падна на земята, разпиляха се купчина документи и една телеграма. Абдула скочи, вдигна телеграмата и я набута в джоба си, после започна да събира документите.
	Пейган беше толкова разстроена, че не забеляза странното му поведение. В обичайните случаи Абдула щеше да натисне едно копче на пода под бюрото си, щеше да влезе секретарят му в черна роба и да вдигне документите.
	— Веднага се прибирам и си опаковам багажа, Абди. Трябва да отида в Истанбул с първия самолет. Джуди има нужда от приятели в такъв момент. — Тя хвърли върху кимоното си един шлифер, а Абди позвъни за колата.
	Един час по-късно Абдула застана пред външната врата на Пейган. Тя току-що беше отворила един пълен куфар и търсеше паспорта си.
	— Не ми харесва идеята ти да заминеш за Истанбул сама — каза Абдула. — Мисля, че е по-добре да дойда с теб. Моят народ никога не се е доверявал на турците, така че имаме доста добро разузнаване там. Може би ще успеем да помогнем по някакъв начин. Имаме един много красив малък дворец в дипломатическия квартал. Пътните ми чанти могат да бъдат изпратени там. Сюлейман е организирал всичко и самолетът ни тръгва след два часа.
	Пейган скочи и го целуна.
	— Скъпи Абди, _толкова_ си мил! — Изобщо не й мина през ума да се замисли защо той има такова желание да окаже този необичаен жест на подкрепа. — А сега, къде ми е паспортът?
	— Паспортът ти няма никакво значение, щом пътуваш с мен — търпеливо каза Абдула. — Предлагам ти все пак да помолиш прислужницата да ти намери някакво по-подходящо облекло.
	Пейган се погледна и разбра, че насмалко щеше да тръгне със синьото си кимоно.


	— Госпожица Джордан ме очаква — обясни Пейган на чиновника на рецепцията за четвърти път, демонстрирайки универсалния навик да се повишава тон на неразбиращи чужденци. В следващата минута едва не беше съборена от пълничкия потен менажер на „Харун ал-Рашид“, който се суетеше с двамата си помощници и се кланяше на един слаб мъж в униформа, застанал зад нея.
	Мраморното фоайе на хотела бе пълно с журналисти от всички националности. Телевизионни кабели кръстосваха богатия килим на пода и препъваха шашардисаните пикола, които разнасяха съобщения. Телефонната централа светеше като Лас Вегас и една от телефонистките тихо плачеше. Всички се потяха и крещяха, за да бъдат чути, объркани от истеричните слухове, нахлуващи в импровизирания пресцентър на всеки половин час. Фотографи маневрираха пред входа на страничната улица за по-добра позиция. Един дързък оператор върху покрива на една хотелска постройка с надежда нагласяваше обектива на камерата си, за да надникне в апартамента на Джуди.
	Накрая Пейган вдигна ръце от отчаяние и — знаейки, че Джуди е на първия етаж — се залости на стълбите и се провикна:
	— Джуди, аз съм, Пейган! Кажи им да ме пуснат.
	Джуди я чу, отвори тежките врати от кедрово дърво на апартамента си и Пейган почти се търколи в стаята й. Двете приятелки се прегърнаха.
	— Навънка е като трета световна война — изрече Пейган, щом успя да си поеме дъх.
	— Чакаме шефа на полицията — обясни Джуди. — Надявам се да има някакви новини. — На вратата се почука и тя се завъртя. — Сигурно е той! — Но на вратата стоеше блед и изпомачкан Грег Игълтън.
	— Не можах да взема по-ранен самолет, Джуди. Какво става, по дяволите?


	След десет минути менажерът на хотела съпроводи в стаята малка група турски полицаи, водени от високия слаб мъж, който Пейган бе видяла във фоайето.
	Полковник Азиз имаше кръгли очи с гъсти мигли и меланхоличен израз. Носеше бежовата униформа на турската полиция, но говореше отличен английски с лек американски акцент, тъй като беше получил основното си обучение в Маями. Той отново увери Джуди, че се прави всичко възможно за намирането на дъщеря й.
	— Ангажирахме Интерпол, Париж и ЦРУ. Никога не сме имали подобен случай. Госпожице Джордан, вие сте уведомили полицията за три искания за откуп, които звучат като шега. Всички започват със „Скъпи татко“ и са изпратени до един гръцки корабен магнат, един американски банкер и една попзвезда. Доколкото разбирам обаче, госпожице Джордан — той сведе глава пред Джуди, — бащата на госпожица Лили е починал, преди тя да се роди. — Той учудено разпери дългите си тесни ръце.
	„Мисли си, че това е шоу за пред публиката“ — разбра Джуди и му връчи телеграмата, която Къртис й беше дал тази сутрин, преди да изчезне, за да си отпочине от пътуването. Британската полиция вече беше изпратила телеграмата на Ейнджълфейс. В разговора си с Джуди по корабното радио Стиаркос бе обещал да достави каблограмата, когато „Персефона“ се установи на дока в Истанбул.
	Полковник Азиз разгледа трите парчета хартия.
	— Много малко можем да разберем от тези неща — нищо повече от това, че съобщенията са идентични. В апартамента на госпожица Лили не намерихме никакви следи от насилие или борба, а нашите информатори на пазара не ни съобщиха за някакво необичайно безредие вчера.
	Какво ли би определил той като необичайно безредие, зачуди се Джуди, втренчена в прашния полилей, докато си припомняше шумните, потни тълпи, които се блъскаха в миризливите павилиони на пазара — човек можеше да удуши двадесет души в този хаос и никой нямаше да забележи.
	— Така че на нас ни остава възможността, че човекът, похитил госпожица Лили, е може би някой, когото тя познава, на когото би се доверила, че няма да я нарани, — полковникът се облегна в зеленото кадифено кресло и огледа подред напрегнатите лица наоколо си. После попита внимателно: — Кого познава госпожица Лили в Истанбул?
	— Доколкото ние знаем, никого. Тя никога не е идвала тук преди. — Джуди свали очилата си от черупка на костенурка и потри уморените си очи. — Единствените хора, които Лили познава в Турция, сме аз и госпожица Бейривър — победителката в конкурса на красотата, както и персонала на хотела, нашия шофьор и екскурзоводите. Не мога да си представя, че някой приятел на Лили е способен на такова нещо.
	Грег се беше отпуснал в ъгъла на канапето, десният му глезен почиваше небрежно върху лявото му коляно.
	— Това, разбира се, е или стопроцентов криминален случай, или терористично отвличане, нали така? — попита той.
	Само веднъж досега бе усещал такова безпокойство да изпълва гърдите му — когато баща му се състезаваше. Така му се искаше да не се беше отнасял с Лили както с обикновена жена — но нали тя искаше точно това и той се беше опитал да скрие обожанието си зад привидно равнодушие. Но тя не можеше да бъде третирана като обикновена жена, понеже не беше такава. Ех, да се беше грижил по-внимателно за нея! Искаше да я придружи на това пътуване, но Лили беше настояла да пътува с възможно най-малката група, за да може да се опознае по-добре с майка си. „Де да бях дошъл с нея, де да бях!“ — отчаяно помисли той.
	— Склонен съм да изключа тероризма — каза полковник Азиз. — Разбира се, и ние в Турция си имаме нашия дял от тези групировки — АМЛА, Организацията за освобождение на Палестина, някои кюрдски сепаратисти. Та в кой съвременен голям град няма от тези паразити? — Полковник Азиз сви рамене. — Но когато терористите отвлекат някого, те имат две цели. Те искат значителна сума пари, за да купят оръжия, които да използват срещу хора като мен… — полковникът се усмихна пестеливо — … и освен това искат максимално разгласяване на каузата си. — Той се изкашля. — Отвличането на една международноизвестна личност е изключително ефективен начин да си осигурят максимално, покриване в пресата по света, но не е обичайно за една терористична група да не съобщи незабавно коя е. Анонимното отвличане не е в стила на терористите.
	— Има ли други алтернативи? — попита Грег.
	— За съжаление, има — Полковникът се поколеба, погледна Джуди и продължи: — Не можем да изключим възможността за сложно замаскирано убийство. В практиката не са непознати случаите, когато убиецът залага погрешна следа, а необичайният характер на писмата за откупа подсказва, че това не е истинско отвличане. Знаете ли дали госпожица Лили е имала някакви врагове?
	— Ами, аз току-що се сетих нещо! — Пейган скочи от мястото си и събори един меден гравиран поднос от поставката му. — Лили направи едно благотворително представление в Лондон и то беше почти саботирано. Човекът, който го направи, е несъмнено неин враг.
	Полковник Азиз си отбеляза нещо в тефтера.
	— Тогава направихте ли разследване по въпроса?
	— Да, разбира се, някой даде голям прием за цялата театрална публика в един скъп хотел. Този прием беше една скъпа, добре планирана и странна операция — както и това отвличане.
	— Кой плати за приема, лейди Суон?
	— Персоналът на хотела беше твърде деликатен и не пожела да ни каже кой им е платил. Тъй като не беше извършено нищо незаконно, те трябваше да уважат желанието на клиента им да остане анонимен.
	— Нямаме никакво доказателство, че този, който е платил за приема, е провел измамния телефонен разговор — припомни Грег на Пейган.
	— Сега, когато _е направено_ нещо незаконно, хората от хотела ще трябва да ни кажат всичко, което знаят, както и банката, която е платила за проекта. — Полковник Азиз откъсна листа от тефтера си и го подаде на един от помощниците си.
	— Смятам, че е някой луд — каза Грег. — Просто някакъв психо, малко по-нагъл от полуделите фенове на Лили. Тя редовно получава цели тестета писма от хора, които я мразят. Всеки един от тези кретени би могъл да се побърка и да реши да си я вземе.
	— Съмнявам се, че човекът зад тази операция е от типа хора, който досаждат на филмови звезди. — Полковник Азиз огледа лицата около себе си едно по едно. — Един фен-маниак обикновено е неадекватна, емоционална личност, която не може да създаде отношения с действителни хора и затова живее във фантастичен свят. Всяка действителност обикновено погубва такива хора.
	— Те обаче все пак успяват да премахнат някоя и друга филмова звезда или държавен глава — отбеляза Джуди кисело. Беше наблюдавала Лили, атакувана от полудели обожатели — мъже, никой от които не изглеждаше неадекватен или слабоволев, и беше вбесена от ироничното психологическо обяснение на полковника.
	— Такива деяния са обикновено произшествия, а не внимателно обмислени престъпления — отхвърли предложението на Джуди той. — Само че ние гледаме на това като на внимателно планирано, обмислено престъпление. Който и да е отвлякъл госпожица Лили, се е погрижил да проучи добре миналото ви, госпожице Джордан, а също така е знаел, че госпожица Лили ще бъде в Турция по това време.
	Грег скочи ядосано и започна да крачи из стаята.
	— Всеки, който чете вестници, знае, че Лили е на турне в Истанбул с Мис Международна красавица.
	Полковник Азиз не му обърна внимание.
	— Един маниакален човек би искал да притежава госпожица Лили така, както един колекционер на изкуството желае една картина.
	Грег замръзна.
	— Искате да кажете, че целта на отвличането на Лили би могла да бъде не пари, а самата Лили?
	В този миг Джуди и Пейган си помислиха едновременно за един и същи мъж.


	Голямата бяла яхта „Персефона“ бавно мина покрай фара „Лиандър“ и пусна котва в средата на плиткия залив. След няколко минутки катерът на „Харун ал-Рашид“ с един-единствен пътник се носеше по синьо-зелената повърхност към яхтата.
	Спирос Стиаркос се надигна от белите сатенени възглавнички в салона на кърмата, за да поздрави Джуди. „Не се учудвам, че този мъж плаши Лили“ — помисли си тя, поглеждайки месестите ръце, масивните рамене и лакомите левантински очи на домакина си.
	— Адвокатите ми казаха, че не е разумно да идвам тук. — Спирос махна на Джуди към една бяла възглавничка и тя седна. Един стюард с бяла униформа донесе месингов чайник със сладко гръцко кафе, а в това време Спирос подаде на Джуди многократно опипвания жълтеникавокафяв лист хартия. — Ето я телеграмата. — Джуди сплете ръце в скута си, после ги притисна към бедрата си, за да спре да трепери. Лицето й безмълвно зададе въпроса на Спирос.
	Спирос поклати глава.
	— Няма да платя откупа.
	— Тогава защо ме покани на яхтата си? — Джуди се опита гласът й да не звучи прекалено враждебно.
	— Аз, естествено, съм загрижен за безопасността на Лили — в противен случай нямаше да доплувам дотук. Моите адвокати ми дадоха да разбера, че ако отстъпя пред едно единично искане при отвличане, аз си застилам пътя за всеки член на семейството ми и всеки служител на организацията ми, които могат да бъдат отвлечени. Не мога да си позволя да бъда мек като Гети и да гледам завинаги внуците ми, заплашени от отвличане.
	Джуди скочи.
	— Тогава на какво точно възлиза твоята загриженост за Лили, Спирос? — Гласът й затрепери. — Да си плуваш из Босфора и да ни пожелаваш всичко най-хубаво, докато тези бандити не започнат да режат пръстите на Лили един по един, за да ни накарат да побързаме?
	— Тук съм, за да се уверя, че тази афера ще се развие в правилната посока. — Спирос сръбна от черното си, сладко и гъсто като сироп кафе. — Полицията е еднаква навсякъде по света — некомпетентни, посредствени бюрократи.
	— Но… — Джуди спря, тъй като Спирос вдигна ръка.
	— Чудя се дали знаеш, г-це Джордан, колко лесно е ситуация като тази да се третира погрешно. — Той леко, но презрително наблегна на „госпожице“. — Ако скривалището на похитителите се намери, местната полиция с радост ще се опита да завземе сградата. — Спирос постави чашата си на масата и кимна на стюарда да я напълни отново. — Ако стане така, те вероятно ще убият половината бандити, ще има жертви измежду тях самите и може би ще бъдат отговорни за смъртта на невинни зяпачи. А докато намерят Лили, тя също ще бъде мъртва.
	Джуди го мразеше, защото знаеше, че е прав.
	— Смяташ ли, че похитителите са бандити?
	— Възможно е. Моите хора разпитват, но още нямаме потвърдени новини. Биха могли да бъдат от Кемаят — нещо като вашата мафия, или АМЛА — нали ги знаеш, една група, които се наричат Освободителна армия на Мала Азия. Досега са си намирали пари само с обири на банки в малки градове и отвличане на камиони, но може би стават по-амбициозни.
	Половин час по-късно, след като беше молила непрекъснато — и безуспешно — Спирос да плати откупа, Джуди се изправи с намерението да си тръгне, понеже не виждаше никакъв смисъл да остава.
	— Бих искала да ти е ясно, Спирос, че според мен най-полезното нещо, което можеш да направиш, е да платиш парите. Все някак аз и Лили ще уредим помежду си да ти ги върнем.
	Тази проклета яхта струваше много повече от десет милиона долара. Беше някак зловеща и я потискаше с целия си блясък и бял лукс, и Джуди се боеше, че ако остане още малко, ще избухне и ще отчужди един властен човек от себе си. Спирос Стиаркос беше богат, внимателен и умен мъж, който колекционираше маниакално произведения на изкуството и беше безумно влюбен в Лили. Другата му страст — всеки автор, пишещ в клюкарските колони, я знаеше — беше да се сдобива с всичко и всички, които бяха принадлежали на починалия му брат.
	Естествено, Стиаркос беше получил искане за откуп, но не беше ли това ход на един хитър човек: да изпрати такова искане до себе си, за да отклони полицията от истинската следа? С натежало сърце Джуди разбра, че ако Стиаркос беше похитил Лили, тогава неговото присъствие тук би могло да бъде поради една от двете причини: той или имаше безочието да проверява открито напредъка на полицията, или пък той беше пристигнал, за да се наслади на неуспешните им усилия да намерят Лили. Всяка от двете възможности означаваше, че Стиаркос не би могъл да бъде напълно нормален. А и че нямаше вероятност Джуди да види дъщеря си отново.


	По-късно, преди вечеря, Джуди и Санди очакваха Пейган в успокоителната тъмнина на сводестия извит балкон, който висеше над Босфора като огромна клетка за птички.
	— Тоя полковник Азиз не трябваше да те разпитва с часове. — В гласа на Санди имаше съчувствие, но тя не можеше да не мисли какво ще стане със световното турне на Мис Международна красавица — в края на краищата, вече трябваше да бъдат в Египет, но турската полиция не позволяваше на Санди да тръгне.
	— Той си върши работата — каза Джуди, — и то при много трудни обстоятелства. — Световната преса беше връхлетяла върху хотела и снимката на Санди се размахваше по света. Пресата не можеше да повярва на късмета си: една международна красавица отвлечена, а друга — достъпна за снимки.
	Сега Санди и Джуди бяха истински затворнички в хотелския си апартамент. През целия ден едната или другата бяха разпитвани от полицията и накрая телефонът беше изключен, защото турската телефонистка много лошо беше мамена от лъжливи журналисти, които я убеждаваха, че се обаждат по поръчка на Джуди.
	— Можех да му плюя в очите и да му стъпя на крака на този полковник — каза Санди. — Всъщност, като си помисля на какво те подложи, ми иде да го изритам в ташаците.
	— Ауу, Санди, това е единственото невъзпитано нещо, което съм те чувала да казваш! — изненада се Джуди. Нямаше търпение да отклони мислите си, като говори за всичко друго, само не и за отвличането.
	— Скъпа, в моя бизнес едно момиче се научава да внимава за приказките си.
	Джуди я погледна: тя беше красива, умна, хитра и изкусно практична, но всичката тази хитрост и способност за пресмятания се използваше внимателно и създаваше впечатление, че е глупава и некомпетентна.
	— Санди, кое те накара да се кандидатираш за кралица на красотата?
	— Скъпа, това е само първото стъпало в моята кариера. След няколко години ще бъда водеща на мое собствено шоу по телевизията.
	— Но защо започна с блясъка на тази верига? Никой няма да те приема сериозно след това.
	— Ами Бес Майърсън? Тя беше Мис Америка и сега е в потребителския бизнес. Както и да е, единственият старт, който можеш да имаш на място като Батън Руж, е да бъдеш хубаво момиче.
	— Да бъдеш хубава — да, Санди, но какво стана със способностите ти на южняшка хубавица? Разбира се, на момчетата им харесва, най-вече на по-старите, но ти трябва да престанеш да… се съгласяваш с всичко… ако искаш да бъдеш домакиня на собствено шоу.
	— Скъпа, май съм родена да бъда приятна.
	— Санди, това няма да ти помогне, когато остарееш, нито когато работите се закучат. Няма по-отвратителна гледка от една застаряваща Бланш Дюбоа, която се кипри с момичешки чар.
	Санди беше внезапно ужилена от сравнението с версията на Тенеси Уилямс за изразходваната и невротична южна хубавица и дръзко изтърси това, което от дни наред умираше да каже:
	— Джуди, не мога да разбера как бащата на Лили ще може да плати откупа, когато Лили ми каза, че баща й е починал много отдавна?
	— Нямам представа, Санди, как този похитител може да бъде толкова луд или толкова жесток.
	Санди си спомни за бележката за откупа, която дойде в букета червени рози. В нея пишеше: „Чакай в хотелския си апартамент да ти се обади бащата на Лили. Той трябва да плати откупа“ и въздъхна:
	— Чудя се колко дълго ще трябва да чакаме?
	Нервите на Джуди не издържаха.
	— Господи боже мой, не можем ли да говорим за нещо друго?
	— Ами да, Джуди, има нещо, за което _жадувам_ да си говорим, нещо, за което наистина искам да те питам, Джуди. — Пое дълбоко дъх и изстреля следващите си думи: — _Кой_ от всички тези копелета е всъщност бащата на Лили?


>	15.

	_3 септември 1979_
	— НЕ Е ТВОЯ РАБОТА! — Гласът на Джуди проехтя над тъмната вода и зазвъня в тихата стая зад тях. — Как смееш да ми задаваш такъв въпрос?
	— Скъпа, аз не съм единствената, която го задава — каза Санди. — Полковник Азиз ме побърка в тази стая цели два часа. В края на краищата ти казваш на света, че бащата на Лили е починал, после изведнъж всички тия типове получават телеграми.
	— Санди, десет други богати мъже биха могли да получат тази телеграма. Другата седмица лудият, който ги пише, сигурно ще изпрати и на Джон Траволта и президента Картър!
	— Кой беше, Джуди? — настоя Санди.
	— Бащата на Лили беше британски войник, убит от комунистите в Малая.
	— Ще проверят.
	Джуди скочи от мястото си и се наведе от балкона с гръб към Санди, която добави:
	— Полковник Азиз каза, че ще направят кръвни проби. Говорил е с лекаря на Лили в Париж и той ще му изпрати нейния картон. Една модерна кръвна проба може да стесни възможностите до минимум, не като едно време: „Може би е той?“, нали? — Гласът на Санди беше мек, но предупреждаваше. — Ще открият кой е, Джуди.
	Джуди се обърна и я погледна. Във всекидневната зад тъмния балкон, около розовия копринен абажур с ресни танцуваха нощни пеперуди. Докато Джуди ги наблюдаваше, една от тях се спусна прекалено близо до горещата крушка на лампата и падна върху масата, пърхайки в агония с криле.
	Санди се изправи и обви с ръка раменете на Джуди.
	— Скъпа, аз съм на _твоя_ страна. В края на краищата ние имаме много общи неща. Аз съм една обикновена провинциалистка и _знам_ какво значи да бъдеш някой отникъде и колко трудно е да се започне. Сигурна съм, че имаш основание за това, което си направила или казала. — Тя потупа успокоително Джуди по рамото. — Само че освен това аз съм една изпечена мошеничка и на човек му трябва време, за да ме опознае. Сигурна съм, че не ти е било приятно полковник Азиз да те разпитва дали си спала с всички тия типове. Само че внимавай какво говориш, защото според мен полковникът не вярва на _нищо_ от това, което му казваш.
	В хладната успокояваща тъмнина се чуваше само плискането на водата под натруфения балкон. Откакто Лили изчезна Джуди беше обхваната от непоносимо напрежение, не беше спала нощи и преди това беше изтощена от тревоги в продължение на месеци поради безбройните си служебни проблеми.
	Изведнъж Джуди не издържа, захлупи лице в ръцете си и се разплака.
	Санди я погали по косата и нежно я успокои.
	— Не се тормози, скъпа, ти не си единствената жена, която се е чукала с повече от един мъж за един месец.
	Хълцайки, Джуди започна да обяснява:
	— Не беше точно така, както си мислиш, Санди. Не бяха всички в един месец и освен това мензисът ми никога не е бил редовен. — Тя преглътна, изсумтя и издуха носа си. — Проблемът започна, когато бях ученичка в Швейцария. Бях на петнадесет години и работех като сервитьорка. Първите шест месеца трябваше да работя адски много и нямах никакви развлечения. Един от сервитьорите — Ник, си падаше по мен, но не ме привличаше физически. После една нощ ме изнасилиха. На рождения ден на майка ми, седми февруари. Глупаво е, като си помислиш. Беше един от гостите на хотела.
	— Бедничката ми! Какъв гаден, отвратителен начин да си изгубиш девствеността.
	— Когато после видях това копеле, той дори не ме позна. Аз не значех нищо за него, но тази история промени целия ми живот. Чувствах се унизена и затова не казах на никого. Това беше гадната ми тайна. — Тя отново издуха носа си. — След това срещнах Къртис Халифакс и той ме накара да се почувствам чиста отново.
	Подобно на хората, които споделят тайните си с напълно непознати във влака поради непоносимото желание да се разтоварят за сметка на някой друг, и усещат че никога повече няма да срещнат този непознат, превъзбудената и отчаяна Джуди разказа на Санди историята, която не беше разказала на никого; тайната, която само един човек беше разгадал; романа, който беше започнал толкова отдавна в малкия луксозен швейцарски курорт Гщаад.


	_14 февруари 1949_
	Джуди си спомни звездите по тавана на балната зала. Швейцарският акордеонен оркестър свиреше „La Vie en Rose“ на бала по случай Деня на Свети Валентин. Тя току-що беше донесла възможно най-бързо един тежък поднос с чаши от кухните. Без да каже нито дума, един прибързан барман грабна подноса от тънките й детски ръце и го тръшна на една от масите.
	— Помагай, мързелано! — озъби се той.
	Джуди взе две от все още мокрите чаши. Барманът бързо нареди останалите върху лавицата над главата си.
	— Vite, vite!* — скастри я той отново.
	[* Бързо, бързо! (фр.). — Б.пр.]
	Джуди беше застанала на пръсти — мъчеше се да избута чашите на високата дървена лавина, но не можеше да я достигне.
	— Mademoiselle n’est pas assez grande.*
	[* Госпожицата не е достатъчно висока (фр.). — Б.пр.]
	Това беше най-лошият френски акцент, който Джуди изобщо беше чувала. От другата страна на бара, където стояха клиентите, й се усмихваше млад американец с панделка, завързана на фльонга.
	Джуди се ухили.
	— Май сте от източния бряг.
	— От Филаделфия. Казвам се Къртис Халифакс. Слушайте, аз съм достатъчно висок, за да сложа тези чаши вместо вас, ако ми налеете бърбън, става ли?
	Сини очи, които биеха към лилаво, със ситни бръчици, светла, откровена усмивка, трапчинки на бузите. „Изглежда като онези високи, честни и здрави момчета по рекламите на кока-кола“ — помисли си Джуди, докато набързо прибираше мръсните чаши.
	От малката маса до дансинга Кейт в кремаво моаре и Максин в бледосиня коприна й помахаха и тя обясни на Къртис:
	— Това са мои приятелки.
	Къртис ги погледна, хвърли поглед и към другите богати и красиви момичета, които седяха около дансинга, и после твърдо им обърна гръб, очевидно очарован от дребничката блондинка — американската сервитьорка зад бара.
	Внезапно прозвуча тътен на барабани и всички глави се извърнаха към стъклените врати на балната зала, където почетният гост — принц Абдула от Сидон — стоеше вдървено до Пейган, облечена в блестяща сива бална рокля от тюл. Къртис бегло ги погледна и се обърна към Джуди:
	— Пускат ли те понякога да излизаш от този бар? Хайде да се попързаляме в неделя, а?
	Джуди нямаше време да отговори, тъй като един сервитьор връхлетя с поръчка за кралския лимонов сок.
	— Ник, не ти разчитам бележките — провикна се Джуди. — Главният ще те заколи, ако не пишеш по-четливо, скъпи.
	Къртис изглеждаше разтревожен и когато Ник се отдалечи бързо с подноса с изстискан лимон, попита:
	— Скъпи?
	— Просто така си казваме. Иначе сме само приятели.


	Къртис не беше по-добър в пързалянето, отколкото с френския. Докато Джуди се носеше по претъпканата пързалка, той се мъчеше да се задържи прав, но всеки път, когато се пускаше от мантинелата, дългите му тънки крака се подхлъзваха и той падаше. Най-накрая се предаде, седна на терасата с Джуди и засърба горещ пунш с подправки.
	— Разправят, че си била имала годеник в Западна Вирджиния.
	Джуди не беше убедена, че иска Къртис да узнае за несъществуващия й годеник — тя си беше измислила Джим като параван, зад който можеше да избяга от ангажименти, които не искаше. Целта й беше да научи перфектно френски и немски за една година и после да замине за Париж, където да забогатее. Дните си прекарваше в езиковата лаборатория, а вечерите — като сервитьорка в хотел „Империал“, за да може да се издържа през тази година в Швейцария. В графика й нямаше никакво място за мъже.
	Само че Къртис не се съобразяваше с хубавите намерения на Джуди. Всеки ден, веднага след като слънцето напускаше долината и сенките по тесните, отрупани със сняг улици се удължаваха, той се появяваше в дневния бар на хотела. Веднъж шефът започна да хвърля гневни погледи на Джуди заради времето, което губеше, за да разговаря с него. Къртис обаче му се извини с чар, типичен за възпитаник от Айви Лийг*, а после пъхна една едра банкнота в бирената халба до касата, където се събираха бакшишите за персонала.
	[* Асоциация от осем престижни колежа в североизточните щати. — Б.пр.]
	На следващия ден, когато Къртис се настани на обикновеното си място със светлооката си усмивка, която беше едновременно многозначителна и невинна, шефът намигна на Джуди и поклати глава.
	— Ето го пак твоя богат приятел.
	Джуди беше абсолютно очарована. Момчетата, които беше познавала у дома в Росвил, бяха недодялани и нетактични и предпочитаха бирата, футбола и ловенето на риба пред момичетата. Къртис обаче имаше прекрасни маниери и затова Джуди се чувстваше напълно свободно с него. Той се отнасяше с нея като с дама и понеже тя беше шокирана от странната, непозната атмосфера в Европа, с удоволствие се виждаше с този сънародник американец, който страдаше по дома също както и тя. Разказваха си какво им липсва от Америка: млечните барове и гъстите сладки шейкове, пържолите, които бяха съвсем различни от тукашните бифтеци-подметки и не ти се завират между зъбите.
	— Какво не бих дал да отида на недублиран американски филм — казваше с копнеж Къртис. — Не разбирам филми на френски.
	Той я целуна за първи път, след като се бяха пързаляли на лунна светлина и бяха наблюдавали факелно шоу на леда. Когато Джуди усети грубото мъжко докосване на подплатеното му с кожа палто от камилска вълна, носталгията й изчезна и тя се почувства сигурна, затоплена и щастлива в ръцете му. Освен това някак приятно й прималя.
	— Много е студено, за да се целуваме навън — каза Къртис. — Нека да отидем у нас.
	Три седмици по-късно Къртис седеше на ръба на нейното легло и обуваше белите си чорапи.
	— Разбира се, че те обичам, Джуди. Още от Свети Валентин, не си ли спомняш?
	Джуди седеше в леглото и дърпаше юргана около раменете си.
	— Тогава защо се връщаш във Филаделфия и се жениш за друга?
	— Колко пъти ти обясних! Това е планирано преди много време. Дебра и аз си дадохме дума на седемнадесетия й рожден ден и всички очакват да се оженим, най-вече Дебра. Моят баща — и дядо ми преди него — са изграждали компанията с цел един ден някой Халифакс да стане президент на Съединените щати. И двамата живеят само с тази мисъл и тъй като аз съм единственият наследник, трябва да се опитам заради тях. Това е моя отговорност.
	„И аз съм твоя отговорност“ — помисли си Джуди тъжно, а Къртис продължи съвсем сериозно.
	— За да имам шанс в президентството, ми трябват пари — политиката е скъп бизнес. И също така ми трябва подходяща съпруга.
	Стана му неудобно и той се наведе уж за обувките.
	— Искаш да кажеш богата съпруга.
	— Ние с Дебра сме израснали заедно. Аз много я харесвам и не бих могъл да я нараня. Цяла Филаделфия знае от една година, че смятаме да се оженим, като й свърши дебютантският период.
	— Но защо не ми каза?
	— Когато видях за първи път как онзи швейцарски барман те тормози, нещо стана с мен. Прииска ми се да те прегърна, да те отведа някъде и цял живот да се грижа за теб. — Къртис не можеше да я погледне в очите, но се опитваше да бъде искрен. — Не мога да си представя как човек може да обича две жени едновременно, но в един момент си пиех бърбъна и в следващия вече не можех да мисля за нищо друго, освен за теб. Ти си толкова различна от момичетата, които познавам у дома, в теб има толкова много енергия и живот, че според мен направо хлътнах.
	— Но как можеш да обичаш мен и да се жениш за друга? — Джуди изтри сълзите си с крайчето на юргана.
	— Мога, защото трябва — отговори Къртис нажалено. — После, ти нали ще се жениш за твоя човек в Росвил.
	Джуди не каза нищо. Отново й се прииска да не си беше измисляла този проклет Джим в Западна Вирджиния.


	Малката аленочервена кабинка на лифта се олюляваше в зловеща тишина, висейки на изпънатото метално въже високо над проблясващата бяла долина. Скиори с размерите на кукли се спускаха безшумно по ски пистата отдолу, а Максин слушаше неприличните парижки клюки на леля си Ортанс и се надяваше, че двете елегантни италианки и момчето в черен скиорски екип не разбират английски. Италианките бяха на средна възраст, в телата приличаха на круши и бяха облечени в подплатени с норка ескимоски якета — едното розово, другото бледомораво. Бяха с безупречен грим и прически и въпреки оригиналните си ски — марка „Ход“ — очевидно нямаха намерение да се пързалят, когато пристигнат на върха.
	Със стържещия си глас леля Ортанс доверяваше на Джуди:
	— Разбира се, на всички им харесва да мислят Ролан за голям любовник и когато Зизи го свари… — Тя спря рязко, тъй като кабинката се люшна, спря, после тръгна и се разлюля силно, съединителите отгоре застъргаха.
	— Dio mio!* — изплака едната от италианките и се хвърли към ъгъла. Кабинката се разтресе, като че ли щеше да се откъсне от въжето и да рухне в скалите под лифта.
	[* Боже мой! (ит.). — Б.пр.]
	— Не мърдайте! — каза леля Ортанс рязко на италиански, но розовото яке се втурна обратно към мястото си и закърши ръце:
	— Santa Mamma mia!* Децата ми! Мъжът ми! Какво ще правят без мен? — Тя се хвърли в ръцете на приятелката си. Кабинката, която беше колкото малък асансьор, се наклони при внезапното й движение и започна да се люлее до прилошаване.
	[* Майчице свята! (ит.). — Б.пр.]
	Леля Ортанс цапна бързо жената по лицето с опакото на скиорската си ръкавица. Набръчканото й лице беше безжалостно.
	— Съпругът и децата ти не биха искали да изпадате в истерия, синьора!
	После широките й виолетови устни се отпуснаха.
	— Няма никаква опасност, докато не се движим. Всички трябва да седнем на пода много внимателно. Там долу знаят какво ни се е случило и механиците работят. А ние трябва да мислим за нещо друго. Предлагам да играем на покер.
	Бледоморавото яке зашепна нещо на розовото, а тя засъска гневно, докато наблюдаваше как леля Ортанс изтърсва полите на бялото си палто от лисица и след това внимателно се намества с кръстосани крака на пода. Лелята отвори огромната си чанта от крокодилска кожа, марка „Гладстон“, претършува я и измъкна сребриста плоска бутилка с вишновка, която мина от ръка на ръка през петимата други пътници, докато те внимателно седяха на пода.
	— Знам, че някъде тук има тесте карти — обясни леля Ортанс. Яркозелените й сенки за очи подхождаха на костюма й за след ски, марка „Пучи“, и въпреки рунтавата й шапка от бяла лисица, носът й — извит като клюн — беше почервенял от студ. Тя продължаваше да рови в чантата си. Измъкна швейцарско армейско джобно ножче („Използвам го вместо тирбушон“), едно меню от ресторант „Максим“ („Бебе Берар ме нарисува тук вечерта, преди да тръгна от Париж“) и една смачкана, свита на ръка цигара, която бързо прибра обратно. Накрая откри картите и се обърна с широката си пленителна усмивка към момчето в черния скиорски екип, и то протегна ръка, взе тестето и го размеси — очевидно беше единственият освен нея, който знаеше да играе покер.
	Половин час по-късно, когато кабинката потрепери и се върна отново към живот, вишновката беше свършила, италианките бяха загубили всичките си пари, а леля Ортанс си скубеше косите, че не беше поканила това англичанче — Боби Харис — да й партнира на двойки.


	Ресторантът беше кацнал на върха на планината. Максин отхапа от целувката си, наведе се над дървените перила на терасата за слънчеви бани и се взря в засенчените назъбени върхове, очертани срещу сапфиреното небе.
	— Маман ми писа, че си ми избрала чудесни летни дрехи от „Кристиан Диор“ — каза тя. Леля Ортанс попи пурпурното си червило и се усмихна снизходително.
	— Нали затова са кръстниците?
	Джуди се почувства ядосана и отблъсната, унизена и смазана, докато гледаше Максин. Слава богу, че не беше разказала на другите докъде беше стигнала с Къртис. „Къртис никога не би посмял да зареже момиче като Максин“ — помисли си тя. Глупавите момичета от бедни семейства и малки градове винаги ще бъдат прецаквани от двулични богати копелета с надути маниери, защото в тях е цялата власт и всичките тайни. Те могат да използват обикновените хора като еднократни кърпички и да ги изхвърлят след употреба. Отчаяна, сгушена в старото си граховозелено яке, Джуди за момент завидя на Максин за нещо повече от богатството и социалното й положение. За разлика от нея, Максин беше щастливо влюбена и нейното доволство и чувствена удовлетвореност караха Джуди да потръпва от завист.
	— Това е третата ти целувка, Максин — каза тя. — Пиер няма да те обича, ако напълнееш.
	— Ама още съм гладна — протестира Максин. За момент Джуди изпита бясно отвращение. С неохота си спомняше за болезнената бедност, която беше преживяла като дете, винаги когато чуеше някой жизнерадостно да казва: „Гладен съм!“. Изведнъж коленете й се разтрепериха, стомахът й се сви и й се припика.
	„Максин въобще не знае за какво говори“ — помисли ядосано тя. Докато напусна дома си на петнадесет години, Джуди изпитваше глад почти всеки ден. Семейството й в Западна Вирджиния беше болезнено бедно и срамът беше почти по-лош, отколкото глада. Джуди си спомняше кикота на децата в училище, защото те знаеха, че тя трябва да отказва всичко, което струва пари; спомняше си и как се хилеха, когато се появяваше всяка година с едно и също изтъркано зимно палто. От началото се смееха, защото кафявото й палто й беше твърде голямо — очевидно беше чуждо и носено. А после се смееха, защото тя израсна и майка й й приши маншети и допълнителен подгъв, отрязани от едно старо сиво одеяло.
	— Я чуйте палтото на Джуди! — крещяха всички с типичната за децата жестокост: а то шумолеше, понеже майка й беше зашила вестници в подплатата, за да го направи по-топло за зимата.
	Това, което Джуди си спомняше най-добре за бедността, беше унижението.
	— И как смяташ да избегнеш гладуването? Може би като играеш покер? — Леля Ортанс размахваше златните си гривни срещу Боби, който стоеше до Максин и засенчваше големите си сини очи от слънцето.
	— Баща ми иска да стана брокер и да работя във фирмата му. — Нещо в гласа на Боби подсказваше, че вероятността за това е твърде малка. — Затова следвам в бизнес колежа.
	— Но ти, ти какво искаш да правиш?
	— Искам да стана певец. — Той се усмихна очарователно на леля Ортанс.
	— Певец? Като Франк Синатра? — попита тя, а Максин облиза ноктите си, протегна ръце срещу блестящото слънце, разкопча якето си и си помисли, че добрите момчета от добри семейства не се занимават с шоубизнес.
	— Нито като Франк Синатра, нито като всички, които познавате. — Боби й хвърли една нагла, палава усмивка.
	— Тогава може би свириш на пиано като Коул Портър? — настоя леля Ортанс.
	Този път той й се усмихна като херувимче.
	— Свиря на пиано, но не като Коул Портър.
	На осемнадесет, все още скромният Боби можеше да свири и на китара, на флейта и на орган. В Оксфорд и Кеймбридж не даваха музикални стипендии, но най-талантливите студенти по музика от Уестминстърското училище имаха право да се упражняват на масивния орган със седем клавиатури в абатството. Бащата на Боби Харис — борсов агент, му беше заявил твърдо, че за музикална кариера не може да става и дума, но Боби не спираше — а и не можеше да спре — да свири — също както не можеше да спре да диша.
	— Къде пееш, Боби? — запита леля Ортанс.
	— Не пея пред публика, просто си пея. — Боби се почеса по къдравата черна коса и му стана неудобно — не му се искаше да води учтиви разговори с нечия леля.
	— И какво смяташ да правиш с бъдещето си?
	— Не знам.
	Леля Ортанс нямаше деца, но дълбоко в сърцето си беше дете. Забавляваше я да прави това, което правеха младите през тази седмица и — за разлика от тях — имаше всички преимущества на възрастните: колите, парите в брой, кредитните карти и благонадеждността, за да превърне в действителност фантазиите на младите. Тя се наведе напред и каза:
	— Никой няма да те хвърли в затвора, ако не станеш борсов агент, Боби, а ако не ти харесва, значи сигурно ще станеш лош борсов агент. Хората обикновено са най-добри в това, което най-много обичат да правят. Ти какво обичат да правиш?
	— Пиша песни и свиря по малко. — Боби сви рамене и повдигна още по-високо и без това високите си вежди.
	— Защо тогава не отидем тази вечер в някой клуб и не помолим оркестъра да изпееш няколко парчета с тях?
	— _Ние_ не можем — каза Максин сърдито. — Понеже господин Шарден — директорът — в никакъв случай няма да ни пусне да излезем вечер от училището.
	— И аз не мога. — Боби беше очевидно затруднен. — Понеже си похарчих издръжката и сега платих обяда с печалбата ми от покера.
	— Лелите са за тогава, когато ти свърши издръжката. Искаш ли още една целувка, Максин? — Леля Ортанс махна с пурпурния си маникюр към сервитьора. — Аз самата нямам много пари, но имам достатъчно за сериозни развлечения. Ще помоля господин Шарден да направи изключение за теб довечера, Максин, и ще изпрося от шефа ти да те освободи за една вечер, Джуди. И ще танцуваме всички заедно цяла нощ.
	— И тя ще танцува — силна е като вол — каза Максин на Боби.


	За съжаление Боби не пееше песни, които да стават за танцуване, и се чувстваше неудобно от настояването на леля Ортанс да пее в малкия затъмнен нощен клуб с чамова ламперия. Той неохотно зашушука с оркестъра — четирима мъже на средна възраст, облечени в кожени панталони и филцови якета. Имаше много почесвания по глави и обяснения, докато накрая Боби каза:
	— Стига, приятели, стига. Дайте ми китарата и аз ще се оправя.
	После издърпа едно високо столче до микрофона и започна да свири.
	Джуди с изненада чу как този стеснителен англичанин изпълни два блуса, а под сръчните му костеливи пръсти уморената стара китара издаваше измъчени стенания и горещи ритми. След това Боби скочи от столчето и остави китарата на поставката, а публиката, която седеше на масите със запалени свещи, зааплодира. Леля Ортанс обаче го изпрати пак на микрофона.
	— Съставът си взе половин час почивка, така че сега ти ще ни забавляваш — каза тя.


	Джуди скоро разбра, че Боби харесва само музика на американските чернокожи. Под леглото му в хладната гарсониера имаше един тежък грамофон и куфар, пълен с американски плочи. Всички бяха на певци на блус, до един с три имена: Блайнд Лемън Джеферсън, Тий-Боун Уокър, Съни Бой Уилямсън. Боби се отнасяше към плочите си от седемдесет и осем оборота, като че ли бяха от стъкло: всеки път, когато ги пускаше, ги бършеше от прах и сменяше стоманените игли на грамофона си през ден, за да е сигурен, че плочите няма да се повредят.
	— Дали ще можеш да се обадиш на някой от приятелите си в Щатите да ми изпратят плочи? — Боби й подари една от ангелските си усмивки. — Ужасно трудно е да намериш плочи с блус дори в Лондон, а в Швейцария е абсолютно невъзможно.
	„Значи затова е толкова мил“ — помисли си Джуди. Беше й трудно да повярва, че някое момче може да се държи добре с нея просто защото я харесва. Само че скоро разбра, че бърка по отношение на Боби Харис. Той наистина я харесваше, защото тя нямаше нищо общо с натруфените, осигурени, лигави момичета, които родителите му одобряваха. Боби харесваше Джуди, защото беше нахакана, независима и най-вече беше американка. Всичко американско беше за него като магия. Малката блондинка Джуди с панталоните и зеленикавото яке му изглеждаше ослепителна и съблазнителна, колкото момичето на последния му афиш — Мерилин Монро.
	Джуди харесваше Боби, защото той я караше да се смее и защото беше поласкана, че я сравнява с блондинката в дрехи от зебло, окачена на стената му. Приятелското внимание на Боби й помогна да си възвърне разрушеното лично достойнство и с издръжливостта на младостта — мина й като на куче — тя бързо започна да гледа отново напред с надежда вместо назад със съжаление.
	Стратегията на ухажване на Боби се състоеше в това да свири най-сексапилните си, пълни с подтекст песни късно през нощта. Колкото и късно да свършваше работа в „Шеза“ Джуди, Боби беше винаги буден и я очакваше, готов да отвори големите двойни прозорци и да й помогне да се прехвърли от улицата в квартирата му. Неговата дебела навъсена хазайка не би го позволила, но за щастие тя спеше дълбоко. Една нощ, докато Боби й свиреше, Джуди заспа, както си седеше на пода, опряла гръб в стената, и не се събуди до сутринта. Не след дълго Джуди вече не виждаше смисъл да крачи по снега обратно към „Империал“ по улиците, осветени от звездите, в четири часа сутринта, след като трябваше да стане отново в шест. Тя някак си успяваше да изкара почти без никакъв сън и мърмореше, че щом Наполеон можел да спи само по два часа на нощ, тя също трябвало да си създаде този навик.
	Една вечер Джуди, седнала по турски на изтъркания килим в стаята на Боби, каза:
	— Пиер, гаджето на Максин, казва, че ще те изхвърлят от колежа, ако не започнеш да работиш. Казва, че се държиш грубо с учителите и винаги си без домашно.
	— Поне не съм толкова тъп като този зимен гларус Пиер. — Боби наместваше пластинката на грифа на китарата си, за да промени регистъра. — Шефът ме гепи да ми се кара, но всъщност аз се надявам да ме изритат. Както и да е, ако ме изгонят, ще бъда безработен, а това значи _свободен_!
	— Но ти никога няма да си намериш хубава работа! — разтревожи се Джуди. — Не можеш да си загубиш цялото време да свириш тези песни, трябва да учиш вечер.
	— Я недей да ме учиш! — кипна Боби.
	— За твое добро е, Боби. Просто мисля за теб.
	— По-добре недей.
	— Какво искаш да кажеш? — „О не, не още един, който се готви да ме напусне“ — помисли Джуди и каза разтревожено: — Защо да не мисля за теб? Ти ме обичаш… нали? Казвал си ми го доста често.
	Боби не каза нищо.


	— На телефона, господин Харис! От Париж! — викна неодобрително хазайката. Беше малко след закуска.
	Обаждаше се леля Ортанс и му правеше изненадващо предложение.
	— Ти си една лекомислена, безотговорна бабичка — викна щастливо Боби в черната слушалка.
	— И ти ми липсваш! — чу се мелодичният й глас до ухото му.
	— Каза ли им, че обичам да свиря блус, а не модерен джаз? — Развълнуван, Боби вдигна още по-високо високите си вежди: това беше прекалено добро, за да е истина.
	— Да, и са много, много доволни. Клубът е малък и идеята страшно им харесва. А освен това, като видят ангелското ти лице, ще те обикнат веднага.
	Боби надраска една бележка на Джуди и хвана първия влак за Париж.


	— Двама мъже за два месеца — това не значи, че си пропаднала жена — успокояваше я Максин. — Вината не е твоя. — Тя даде на Джуди носната си кърпичка, огледа тясната слугинска спалня на приятелката си и си помисли, че когато пораства, човек има нужда от много носни кърпички. После отново прочете смачканата бележка на Боби: „… Не ти казах, че заминавам, защото знаех, че ще се скараме… знам, че моите песни и моята музика не ти харесват изобщо, но аз съм решил да опитам… надявам се да ме разбереш… надявам се да дойдеш и да ме видиш в клуба «Хеп Кет», когато дойдеш в Париж. Не се сърди. Обичам те. Грижи се за себе си. Боби“.
	— Но къде сбърках? — Джуди се хвърли на леглото по корем, зарови лице в голямата правоъгълна възглавница и продължи приглушено: — Защо всички ме напускат, Максин?
	— Може би си малко… деспотична? — предположи Максин. Тя не съжаляваше за сгромолясването на тази неподходяща връзка, но се натъжаваше от нещастието на Джуди. — Момчетата не обичат да им се казва какво да правят, нали майките им постоянно ги учат.
	— Аз не съм деспотична, аз съм решителна — проплака Джуди. — Защо не мога да бъда такава, каквато съм? Искам само една открита, честна връзка с някое момче. Искам да ме обичат и да ми вярват, искам да му бъда и приятел, и приятелка. Не мога да се подмазвам пресметливо и да се лепя като репей.
	— Тогава те очаква тежък живот, Джуди, защото повечето момчета не искат независими момичета. — Максин сви рамене. — Защо не поумнееш и поне понякога да се правиш на малко по-безпомощна?
	— Не мисля, че ще мога да играя някаква роля — искам да бъде честен човек. — Джуди седна на леглото. — Но ако така стоят нещата между един мъж и една жена, май ще трябва да се науча да лъжа.
	В тъмнината Санди беше само един силует с къдрава коса на фона на истанбулското небе. Джуди усети топлото съчувствие в гласа й.
	— Значи затова никога не си могла да разбереш кой е бил бащата на бебето ти.
	— Боби замина за Париж в началото на април. В края на април бях пропуснала две менструации, но тогава те изобщо не бяха редовни, затова не се тревожех особено. А и по някакъв начин все си мислех, че господ няма да позволи това да ми се случи. После въобще не се интересувах от мъже години наред.
	— Защо не направи аборт?
	— Ти си млада, Санди, и нямаш представа какво беше това за една жена само допреди няколко години. Ние още учехме, не знаехме как да уредим нелегален аборт и докторът в Швейцария беше католик.
	— Някой от тия двамата помогна ли ти, когато се роди бебето? — Първо, Санди никога не би допуснала да забременее, а, второ, ако това все пак се случеше — тя щеше да направи аборт. Междувременно щеше да издои от всички мъже всякакви пари, каквито можеше, според ситуацията.
	Джуди каза неохотно:
	В началото не исках да им казвам, но после си спомних съвета на Максин. Защо не опитах малко манипулации по женски? Кейт, Пейган и Максин ми помогнаха много: и трите се съгласиха да плащат за бебето, единствено аз не можах да спестя пари, въпреки че Лили беше моето бебе.
	Един лъч от фара за миг освети балкона. Джуди добави:
	На Максин й беше лесно, защото получаваше издръжка от леля Ортанс. На Пейган й беше лесно, защото получаваше издръжка от един семеен фонд. На Кейт й беше лесно, защото баща й беше богат, но аз бях една обикновена сервитьорка и бях само на петнадесет години. — Джуди си спомни онзи отдавнашен ден, когато доктор Женест — гинекологът — й позволи да използва телефона му, за да се обади в Щатите. Спомни си реакцията на Къртис. Дори през океана гласът му звучеше уплашено:
	— Но защо не ми каза по-рано, Джуди?
	— Как? — проехтя гласът й в слушалката. — Ти току-що се беше оженил, Къртис, и беше някъде из Вирджинските острови с яхта.
	Пауза. Къртис пресмяташе.
	— Не се безпокой, Джуди. Дай ми адреса и аз ще ти изпратя пари за детето. Само че ми обещай, че Дебра никога няма да научи.
	— Разбира се — провикна се с благодарност Джуди. — Обещавам ти, че тя никога няма да разбере.


	„Хеп Кет“ — малкият клуб близо до Шанз-Елизе, беше празен. Сребърното фолио покрай сцената изглеждаше безвкусно при запалени светлини. Във въздуха се усещаше миризмата на цигарен дим и готвено със стара мазнина.
	— Виж какво, Боби, искаш ли да видиш дъщеря си? — каза Джуди.
	Гледаше го право в невинните сини очи, докато му подаваше снимките. Боби ги разгледа веднъж, след това още веднъж, но по-бавно, накрая се спря на една снимка в близък план — дундесто малко личице с очи като касис.
	— Да, прилича на мен! Хитра усмивка, нали? — ухили се Ейнджълфейс.
	Извади портфейла си и лекичко побутна снимките към Джуди.
	— Виж какво, Джуди: не трябва да казваме за това и въобще не може да става и дума за женитба, нали разбираш? И никога не е ставало, и аз през цялото време ти го повтарях. Така че нека да запазим всичко между теб и мен и аз ще ти давам колкото пари мога.
	Джуди усети слабост от облекчение. За нея не беше важно кой е бащата или как е получила парите, стига за бебето й да се грижеха добре. За момента като че ли всичко изглеждаше наред, но човек никога не знае какво може да му се случи в следващия миг. Щеше да спестява всякакви допълнителни пари за черни дни в случай че бебето се разболее или стане нещо непредвидено. Чувстваше се виновна, че не беше казала на Къртис за Боби нито на Боби за Къртис, но ако го беше направила, може би и двамата щяха да й откажат да й помогнат.


	Луната излезе иззад облаците и освети далечните куполи на двореца Топкапъ. Санди се обърна към Джуди.
	— Постъпила си правилно, скъпа. Животът е труден за момиче от малък град, особено след като напусне дома си. Просто трябва да правим, каквото можем, за да стигнем, където можем.
	Джуди реши да не продължава. Дори Санди можеше да не разбере истинската история.


>	16.

	_4 септември 1979_
	Сградата, която Абдула описа на Пейган като „приятен малък дворец“, беше внушително бяло здание от осемнадесети век с арабски парк. Пейган и Абдула се разхождаха на ранното сутрешно слънце по една алея с високи палми. Встрани искреше изкусно изработен фонтан. Градините на двореца миришеха на розмарин, рози и жасмин и бяха пурпурни от опадалите цветове на тропическите храсти. От безбройните поточета, фонтани и басейни, скрити в зеленината и ярките цветя, се чуваше тих плисък.
	Алеята свършваше пред осмоъгълен мраморен басейн с фонтани. Пейган седна на парапета и прокара ръка във водата.
	Абдула също седна до нея и нежно хвана ръката й под водата.
	— Пейган, знам, че имам труден характер и труден живот — почна той. — Имал съм връзки с много жени, но ти си първата ми любов и остана в сърцето ми завинаги. — Той я погледна. Беше облечена в светлолилава широка дълга роба от газ, косата й се спускаше по гърба. — Пейган, нека не губим повече време. Аз те обичам и имам нужда от теб. Ще те попитам само веднъж и искам положителен отговор. Ще се омъжиш ли за мен?
	Пейган го погледна и бавно кимна. Абдула я прегърна, притисна я до сърцето си и двамата се засмяха.
	Сякаш бяха споделили тайна, която светът все още не знаеше. Абдула забрави за грижите си и развълнуван като щастлив ученик, започна да прави планове за бъдещето им.
	Много, много по-късно Пейган каза:
	— Не можем да го обявим сега. Трябва да почакаме, докато тази работа с Лили се… изясни. Джуди е толкова разстроена! — Тя погледна Абдула колебливо. — Сигурен ли си, че не е възможно да й помогнем да намери парите, Абди? — Дълбоко в себе си Пейган знаеше, че десет милиона долара не би трябвало да са повече от еднодневната продукция на нефтените полета на Сидон, така че, седнала на ниския парапет на мраморния басейн, попита: — Не би ли могъл… да помогнеш на Джуди с тези пари, Абдула?
	„Не трябваше да идвам тук“ — помисли си Абдула. Когато прочете телеграмата за първи път, той я взе за някаква пиянска шега. Преди време беше влюбен в Лили, но тя го беше зарязала и вече не го интересуваше. Смяташе да не се намесва, да не обръща внимание на телеграмата. Но после Пейган прочете съобщението във вестника и Абдула разбра, че изчезването на Лили е истинско. Пристигнаха в Истанбул и разбраха, че същите телеграми са изпратени и на други богати мъже, свързани с Лили. Абдула реши да запази мълчание относно своята телеграма, вместо да привлича нежелано внимание — то нямаше да помогне в създалата се ситуация.
	Пейган прокара ръка в басейна.
	— _Моля те_, Абди, помогни.
	— Пейган, вече ти обясних, че човек не бива да отстъпва пред похитителите, защото ще изложи на опасност живота на много други хора. Ако платим откупа, терористите ще използват парите, за да убиват невинни.
	„Толкова му е безразлично“ — помисли си Пейган. Тревожеше я отношението на арабите към жените — и по-специално към жените от Запада. Замисли се какво ли щеше да стане, ако самата тя беше отвлечена. Дали Абди щеше да говори така? Може би жените за него бяха нещо заменяемо.
	— Дори и да се платят парите, това няма да гарантира безопасното завръщане на Лили — добави Абдула. — След като си постигнат целта — да получат парите — те могат да я убият; за тях това ще е най-безопасно.
	Един прислужник в червена униформа се приближи до тях и напомни на Абдула за следващия му ангажимент. Пейган влезе в оранжерията. От дете обичаше оранжериите. Ароматните портокалови дървета и капещите листа на папратите я успокоиха. Усети се уверена, изпълнена с оптимизъм, и изведнъж видя един сив мерцедес да излиза от портала на двореца — мина точно покрай оранжерията. На задната седалка седеше дребна слабичка фигура, която й се стори позната, но въпреки че напрегна късогледите си очи срещу яркото слънце, Пейган не можа да види лицето й.


	Облечен с вечно измачканите си защитна риза и панталони, Марк Скот влезе във фоайето на „Харун ал-Рашид“ и попита за госпожица Джордан. Носеше очуканото си сребристо фотографско куфарче. Служителят на рецепцията не можа да му помогне: госпожица Джордан и придружителите й бяха напуснали хотела. Марк попита за свободни стаи, но се оказа, че хотелът е пълен.
	Марк пъхна една банкнота от петдесет долара в паспорта си, подаде го на служителя зад гишето, предположи, че все ще се намери някакво свободно килерче и пак попита в кой апартамент е настанена госпожица Джордан. Чиновникът се съгласи да потърси стая, прибра парите, върна му паспорта и деликатно задържа ръката си върху преградата за ключа на номер 104. Марк заряза чантите си и хукна по мраморното стълбище към първия етаж.
	Надяваше се да завари Джуди сама, но видя цял куп хора — включително Грег, Санди и двама полицаи. Забрави думите, които беше репетирал — просто погледна Джуди и каза:
	— Дойдох, колкото можах по-скоро.
	„Джуди изглежда по-дребна, по-тъжна и по-стара от всякога“ — помисли си Марк, жадувайки да я прегърне. И попита:
	— Мога ли да помогна с нещо?
	— Не, нищо не можеш да направиш. Марк — каза Джуди тихо. — Полицията се занимава с проблема. Върви си, ако обичаш.
	Марк огледа хората в стаята.
	— Джуди, не можем ли да говорим насаме? Искам да ти кажа защо съм дошъл.
	Тя жадуваше да го докосне, да усети дъха му, да го прегърне, но знаеше, че не бива да рискува и да се подлага на унижение.
	— Марк, зная защо си дошъл, но искам да си вървиш. Моля те!
	— В случай че промениш мнението си, ще те уведомя къде съм отседнал веднага щом разбера — каза Марк.
	Марк слезе във фоайето, седна и провери апаратите си. След половин час двама немски туристи заявиха на рецепцията, че напускат, понеже не можели да издържат на лудницата от полицаи и фотографи. Така че Марк се сдоби със стая и отново се изкачи по мраморните стълби (асансьорът не работеше). Само че Грег, който го наблюдаваше от горния етаж, пристъпи напред и го спря.
	— Дотук, приятелче. Изчезвай. Джуди не те иска.
	Марк ядосано го изблъска.
	— На теб какво ти влиза в работата?
	Грег също го блъсна. Марк загуби равновесие, сграбчи ръката му и се подхлъзна по гладкото мраморно стълбище. Изтъркаляха се надолу с ругатни и се сбиха във фоайето. Марк се помъчи да се изправи, но Грег сграбчи крака му и го събори.
	Не се познаваха. Единственото, което Грег знаеше от Лили, беше, че Марк я харесва. Марк не знаеше кой е Грег, но разбираше, че той се опитва да осуети опитите му да види Джуди. Ако не бяха толкова възбудени от отвличането, нямаше да се сбият, но сега даваха изблик на чувствата си.
	Докато се ритаха, блъскаха и крещяха, журналистите, които се мотаеха във фоайето, се скупчиха около тях и започнаха да правят снимки, да викат и да окуражават колегата си Марк и да се обзалагат за изхода на боя.
	Внезапно настъпи тишина — в хотела влезе полковник Азиз с хората си.
	— С кого се бие господин Игълтън? — попита шефът на полицията най-близкия фотограф.
	— С Марк Скот — колега на свободна практика, работи главно за „Тайм“ — отговори фотографът. Полковник Азиз веднага си спомни, че Марк беше включен в дългия списък на мъжете, луди по Джуди, посочи го с пръст и заповяда:
	— Разкарайте този човек оттук и го арестувайте.
	Марк беше свикнал да го арестуват враждебно настроени полицаи и знаеше, че просто трябва да изчака, докато колегите му журналисти, видели ареста, телефонират на редактора му в „Тайм“. Редакторът щеше да се свърже с човека им във Вашингтон, който щеше да поговори със съответния правителствен отдел в Капитолия. Той от своя страна щеше да изпрати бележка чрез американския посланик в Турция до Министерството на външните работи и тогава някой държавен служител щеше да окаже натиск върху полицейските служби и да осигури освобождаването му. В елементарен случай като този процедурата щеше да отнеме по-малко от двадесет и четири часа.
	Марк все още смяташе, че е арестуван по обвинение за публичен скандал, а не като заподозрян в отвличане.
	Към три през нощта полковник Азиз повика Марк за разпит. Въведоха го при него и го сложиха да седне пред бюрото на шефа на полицията.
	— Арестуван сте за причиняване на безредици в хотел „Харун ал-Рашид“ и аз ви задържам, за да ни помогнете при разследването на отвличането на френската актриса Лили — каза полковник Азиз. — Утре ще ви бъде назначен адвокат от съда. Не сте длъжен да казвате нищо, но аз ви съветвам да ни сътрудничите.
	— Защо ме държите тук? — запита изуменият Марк. — Искам да се обадя в посолството си. Паспортът ми е във вас и можете да видите, че едва вчера съм влязъл в страната. Това не е ли достатъчно доказателство? Едва ли бих могъл да организирам отвличането от Никарагуа.
	— Паспортите могат да се фалшифицират. Никой не ви е обвинил в отвличане, но е интересен фактът, че сам направихте това заключение. Откога познавате госпожица Лили?
	— Не е ваша работа.
	— Моя е. Вижте, господин Скот, вие сте отлично подготвен, за да извършите това престъпление. Свикнали сте да си доставяте нелегални услуги в чужди държави и освен _това_ сте свикнали да провеждате задълбочени и продължителни разследвания. Освен това госпожица Джордан ме информира, че имате нещо общо с жертвата.
	— И може би съм единственият ви задържан заподозрян?
	— Внимавайте, господин Скот, тук не са ви Щатите. Очевидно е, че сте замесен в престъплението, а освен това имате и мотив.
	— Мотив? Но защо ще го правя? — Марк се изсмя и сложи ръце зад главата си.
	Един полицай пристъпи напред и го ръгна болезнено в ребрата с палката си. Марк рязко свали ръцете си.
	— Вашият мотив може да бъде отмъщение. Може би сте отвлекли госпожица Лили, защото тя не е искала да има нищо общо с вас.
	— Идиотска идея! Между нас никога не е имало нищо. — Марк не беше разтревожен, но беше раздразнен и знаеше, че трябва да го скрие. Най-доброто беше да не отказва да разговаря с тукашния шеф на ченгетата, но да казва възможно най-малко и просто да се примири със ситуацията за няколко дни.
	— Но може би бихте _искали_ да е имало нещо между вас, господин Скот. Вие сте заподозрян, защото познавате госпожица Лили. Имаме основание да вярваме, че тя е била отвлечена от човек, когото познава. Вие бихте могли да й разкажете някоя достоверна история и тя би могла да напусне хотела, придружавана от вас, без никаква съпротива.
	— Ако погледнете паспорта ми, полковник, ще видите, че е много трудно да бъде подправен. — Марк посочи дебелия си, оръфан паспорт с безброй печати и визи, който лежеше на бюрото на полковника. — Скоро ще чуете за мен от началниците си, полковник. И тъй като сте ми конфискували и препоръчителните писма, имате представа за моите връзки.
	Полковник Азиз поклати глава и каза на полицая, който стоеше зад Марк:
	— Отведете го в килията.
	На следващата сутрин Марк беше освободен и вещите му бяха върнати. Той се разписа за тях примирено — знаеше предварително, че ще липсват повечето му пари и най-скъпият му фотоапарат.


	В един малък парк в покрайнините на Босфора Къртис Халифакс се разхождаше с Джуди, която носеше големи черни очила.
	— Сега знаеш толкова, колкото и аз за тези странни телеграми — завърши Джуди. — Казах ти и това, което мога, за любовната ми история с Ейнджълфейс Харис, но не забравяй, че започнах с него само защото ти ме напусна.
	Къртис години наред бе живял с тази вина и с убеждението, че детето на Джуди е негово, и сега беше зашеметен от новината, че искат откуп от Ейнджълфейс. Беше прочел за това в „Интернешънъл Хералд Трибюн“ при влизането си в истанбулския „Хилтън“.
	Той беше честен човек и му беше трудно да разбере лъжата на Джуди, така че каза:
	— Но ти ме накара да мисля, че Лили е моя дъщеря. Помоли ме да плащам за издръжката й, докато беше дете.
	— Къртис, съжалявам. Не мога да се понасям, като казвам това, но тогава не знаех кой от двама ви е бащата на Лили. Ти плащаше двадесет и пет процента от разходите за нея, а съществуваше повече от двадесет и пет процента вероятност Лили да е твое дете.
	— Тя все още може да е мое дете.
	— Не. — Джуди беше тъжна, но непреклонна. — Голямата Лили прилича на баща си повече по темперамент, отколкото по външен вид. Наистина съжалявам, че те замесих в тази история, но тогава си мислех, че правя най-доброто за дъщеря си. Ти и Ейнджълфейс помагахте за разноските й, докато тя стана на шест години и ми казаха, че е мъртва. Имаше малко пари в повече, но не и до момента, в който спрях да я търся в лагерите за бежанци. Онова пътуване ми струваше цяло състояние и след него бях потънала в дългове.
	— И все пак аз съм плащал за нечие чуждо дете. А ти защо излъга по телевизията? Защо каза, че бащата на Лили е английски войник?
	Джуди се извърна и погледна ядосания Къртис в очите.
	— Просто бъди благодарен, че не казах твоето име, Къртис. — Внезапно тя също се ядоса. — Ти знаеш ли какво значи отчаяние, Къртис? Ти никога не си бил беден и никога не си бил отчаян. Никога не са те съблазнявали и никога не се е налагало да се издържаш сам!
	Джуди си спомни онзи студен зимен ден през 1956 след въстанието в Унгария, когато се завърна в Ню Йорк от Европа след безуспешното търсене на Лили в лагерите за бежанци на австрийската граница…
	След четиринадесетчасовия нощен полет тя влезе със залитане в антрето на апартамента си и заряза изтъркания си куфар до вратата. Чувстваше се нещастна и самотна. След раждането на Лили я беше кърмила три месеца, но бедността я принуди да даде бебето си на други хора. Сега дъщеря й беше мъртва и Джуди никога нямаше да я види. Целият свят се бе обърнал срещу нея. Всичко й изглеждаше безсмислено. Тя никога нямаше да постигне нищо. Животът й щеше да бъде безкрайна борба и нямаше никакъв смисъл да го продължава. Всички искаха само да взимат, да взимат, да взимат. Независимо какъв талант притежаваше и колко упорито работеше, Джуди никога нямаше да покаже главата си над водата в тази жестока джунгла на име Ню Йорк Сити.
	Прегледа пощата си — сметки, сметки, сметки. Отгоре на всичко дължеше на Пат Роджърс парите за самолетния билет. Пат Роджърс завеждаше отдел в кантората на Джуди и знаеше, че Джуди мрази да взима пари назаем, защото това я унижава, но разбираше също така, че Джуди не би могла да съществува в Ню Йорк само с издръжливост, амбиция и един хотдог дневно, разрязан на три парчета.
	Сега, застанала до тъмните води на Босфора, Джуди все още можеше да си спомни как се чувства човек, когато е гладен, когато не може да си позволи да се качи на автобус или пък да си даде обувките на поправка. Въпреки че живееше и работеше в лукс, Джуди винаги щеше да си остане онова младо момиче, което преживяваше с един хотдог на ден и дълбоко в сърцето й симпатиите й щяха винаги да бъдат на страната на изпълнените с надежда млади момичета, които все още не са изритани по зъбите от съдбата или пък зарязани от богати момчета без никакви проблеми.
	Джуди погледна Къртис и изведнъж почувства, че изобщо не й пука да му съобщи следващата част от информацията си.
	— Трябва да те предупредя, че според турската полиция в това отвличане е замесена жена ти — каза тя.
	Къртис зяпна:
	— Дебра?
	Джуди кимна.
	— Нали си спомняш за онзи прием, за който ти казах — преди галаконцерта на Лили в Лондон. Оказа се, че анонимният благодетел е Дебра. Едва тази сутрин се разбра.
	Лицето на Къртис рядко издаваше емоциите му, но сега той изглеждаше ужасен. Някак си знаеше, че този път Джуди казва истината.
	— Турската полиция се е обърнала към Скотланд Ярд за проверка в хотела в Лондон — продължи Джуди. — Според тяхната документация парите за приема са заплатени анонимно, но полицията е открила банката, която е плащала. Дошли са от сметката на Дебра във Филаделфия.
	— Господи! — За кой ли път в този живот на Къртис му се прииска да си беше останал в Швейцария с Джуди, вместо да се подчини на семейната амбиция и да се омъжва за невротичната Дебра.
	— Но тя няма нужда от десет милиона долара — изпъшка той. — Тя има много повече.
	— Турската полиция смята, че може би Дебра е уредила Лили да бъде убита и че всички тези идиотски бележки за откуп са просто прикритие на убийството. — Гласът на Джуди се накъса. — Вече ми казаха, че ако се намери тялото на Лили, Дебра ще бъде заподозряна в убийство. Съжалявам, че те разстроих, Къртис. Очевидно това не е истина и аз не го вярвам. Само луд човек може да направи нещо такова.
	— Трябва да се върна у дома незабавно — каза Къртис. — Щеше да позвъни на Хари и на доктор Джоузеф от „Хилтън“, преди да хване самолета. Не смееше и да помисли какво щеше да се случи след това.


	— Застраховка при отвличане? — Най-после на лицето на Джуди се появи въодушевление. — Искате да кажете, че „Омниум“ ще покрие застраховката за отвличане? Чудесно! — Тя се усмихваше на тримата мъже, които я чакаха, когато се върна от срещата си с Къртис.
	Оскар Шолто завеждаше юридическия отдел на „Омниум Пикчърс“. Придружаваше го един бузест мъж, Стив Уд, който беше от „Спешъл Риск инк.“ — застрахователните консултанти от клона на „Омниум“ в Париж. Полковник Азиз — уморен и бледен — се присъедини към групата и сега всички седяха около масата в една частна трапезария, която полковник Азиз си беше присвоил за нуждите на разследването. Из стаята бяха поставени издължени позлатени столове в групи по четири. По стените висяха избледнели декорации от някакъв прием.
	Някога Оскар Шолто сигурно е бил загадъчно красив, но сега по-голямата част от тази красота си беше отишла. Той прочисти гърлото си:
	— Както знаете, мис Джордан, не е необичайно за една звезда на голям филм да бъде застрахована от спонсори. „Омниум“ е заложил милиони в „Хубавата Елена“.
	Джуди се облегна с усмивка на стола си:
	— Очарована съм да чуя това. Зная, че е трудно за застрахователите, но ако върна дъщеря си…
	— Трябва да ви предупредя, госпожице Джордан — каза Оскар — че „Омниум“ не може да действа по никакъв начин срещу политиката на турската полиция. А полицията не желае откупът да се заплаща, тъй като това е против тяхната национална политика. Никакви пари за отвличане, защото това само поощрява други похитители. Основната цел на полицията е да намери _похитителите_, а това вероятно ще отнеме време. — Той сгъна пълничките си ръце върху покривката срещу прах, с която бе застлана кръглата маса и продължи: — Турската полиция обаче трябва да решава между две алтернативи: те не искат извършването на международно отвличане в тяхната страна, но също така и не искат да нарушават своите собствени закони, като си затворят очите пред изплащане на откуп за отвличане.
	— Разбира се, трябва да позволят плащането! — Усмивката на Джуди беше изчезнала.
	— Това, което ви казваме, е, че турското правителство може и да не ни позволи да платим откупа _тук_.
	— Какво ще правите тогава, след като в Турция е незаконно да се плаща откуп? — прекъсна го Джуди.
	— Трябва да измислим как да заобиколим закона. Може би да платим някъде в морето, извън териториални води — каза Оскар.
	— Всичко, което можем да направим в момента — добави Стив, застрахователят, — е да изчакаме установяването на връзка. Вероятно похитителите ще ни накарат да инсталираме безопасен телефон, който не се подслушва, за да можем да разговаряме с тях. Просто ни дайте време.
	— Време! — възкликна Джуди. — Колко време? Месеци? Години?
	— Две седмици — каза Оскар. — „Спешъл Риск“ покрива и разходите на „Омниум“ за всякакви други закъснения при заснемането на „Хубавата Елена“. Започваме да снимаме след няколко седмици.
	— Това значи, че имаме достатъчно време — потвърди Стив. — Но както знаете, трябва първо да установим контакти с похитителите, после да докажем, че те наистина задържат Лили, после да установим как ще си я вземем обратно, после да определим цената, после…
	— Но ние знаем цената! — прекъсна го Джуди. — Те вече поискаха десет милиона долара.
	— В „Спешъл Риск“ ние винаги се стремим да се пазарим — каза Стив твърдо. — Ако протакаме преговорите, това дава повече време на полицията да открие къде похитителите държат жертвата.
	— А вашата фирма, разбира се, пести пари. И какво ще стане в крайна сметка? Джуди се беше наслушала на достатъчно недоизказани обяснения и сега искаше цялата истина за това как да върне дъщеря си. Беше усетила старата, добре позната гледна точка на застрахователната фирма, която винаги беше една и съща независимо дали са ти откраднали колелото или колата. Стив само й предлагаше предварителни оправдания защо нямаше да платят пълната застраховка. Джуди не беше впечатлена — тя беше използвала повече находчивост, за да будалка хазяина си за студиото си в лошите стари времена, когато започваше в бизнеса.
	— Веднага щом влезем във връзка с похитителите, започваме да го усукваме — спокойно обясни Стив. — Ще кажем, че плащането трябва да се одобри от много хора в Америка и понеже трябва да се изплати дискретно, ще поискаме отсрочка от пет дни. После ще отидем при тях и ще кажем, че сме могли да намерим само пет милиона в брой и затова ще поискаме още време. Като видят пет милиона с алчните си очи, те ще се съгласят. И така в крайна сметка ще се спрем на шест милиона. — Стив огледа хората около масата. — Така се занимаваме колкото можем по-дълго с тази работа, за да могат полицията и нашите специални хора да се опитат да намерят Лили и може би да премахнат необходимостта…
	— … Да се заплати с ваши пари — ядосано го прекъсна Джуди и се обърна към Оскар Шолто. — Лили донесе цяло състояние на „Омниум“ и ако е мъртва, няма да може повече да ви носи пари, нали?
	— Госпожице Джордан, както вие, така и „Омниум“ желае откупът да бъде платен бързо — каза Оскар. — Поради тази причина „Омниум“ заплати на „Спешъл Риск“ огромни застрахователни премии.
	— Аз съм тук, за да платя откупа на съответните хора при положение, ме получим нужните резултати — намеси се Стив. — Разбира се, че ще направим всичко, което е по силите ни, за да освободим Лили колкото се може по-бързо. — Той видя паниката на лицето на Джуди. Беше се сблъсквал с родителската враждебност преди и затова наблегна на следващите си думи: — Запомнете, госпожице Джордан, веднага след като започнем преговорите с похитителите, животът на Лили вече няма да бъде в такава опасност.
	Джуди му хвърли един студен поглед.
	— Аз съм майка на Лили и според мен колкото по-дълго чакаме, толкова по-опасно става за нея. Не мога да понеса мисълта, че е в ръцете на тези главорези.
	— Те не са главорези, ако това е терористична операция. — Стив се опита да успокои враждебната атмосфера. — Ако си имаме работа с терористи, те най-вероятно не са някакви изпаднали селяни, които си отмъщават на обществото. Твърде вероятно е да са образовани и умни идеалисти от средната класа, които не биха се отнасяли зле с дъщеря ви, госпожице Джордан. Те сигурно се занимават с това не само заради парите, но и заради собствения си имидж.
	— Които и да са — каза полковник Азиз, — не разбирам защо все още не са се свързали с нас, за да ни инструктират къде да платим парите.
	— Забавянето ме кара да мисля, че е много вероятно похитителите да са терористи — предположи Стив, — защото терористите не искат пари, а максимална публичност за максимално кратко време. Терористите водят нечестна борба, защото не са много и защото нямат парите да водят борбата така, както те искат. Едно отвличане понякога наистина е много лесна публична сензация. Не ти трябват много хора, нито много съоръжения, а накрая получаваш и добри пари. Тяхното оръжие е заплахата: убиваш един и стряскаш милиони.
	— Това е ужасно! — Джуди погледна Оскар и Стив, които започнаха да прибират папките си в куфарчетата.
	Оскар стана и й протегна ръка.
	— Успокойте се, госпожице Джордан. Лили няма да е в толкова голяма опасност, щом влезем във връзка с терористите и те разберат, че им се дава вестникарско място за изявленията им. Просто трябва малко време за установяване на връзката.
	— Ние сме загрижени и за вашата безопасност, госпожице Джордан, и бихме искали да напуснете този хотел — добави Стив. — Съвсем скоро тук ще нахлуят дузини хора със съобщения и информации и всички те ще бъдат фалшиви. И всеки път, когато се появи друг свидетел с друга история, вашите надежди ще се извисяват до небето и после ще се сгромолясват.
	Няколко бяха причините, поради които Стив винаги се опитваше да отстрани най-близкия роднина на жертвата. Първо, ако се осъществеше истински контакт, обърканият роднина обикновено споделяше само с _един_ приятел (винаги ставаше така) и само след двадесет и четири часа тайната ставаше всеобщо достояние. Второ, човек никога не знае какво могат да направят разстроените роднини — да откажат да сътрудничат на полицията или да се съгласят да й помагат, а после да променят решението си, без да уведомят никого и по този начин да прецакат и най-внимателно подготвената полицейска засада.
	— Няма да замина никъде! — почти му изкрещя Джуди. — Аз имам право да стоя тук! Няма да изоставя дъщеря си и вие нямате право да ме карате да се махам. Освен това имам правото да знам всичко, което става тук, и настоявам да ми казвате всичко.
	Докато влизаха в колата си, Стив промърмори:
	— Трудна жена.
	— Ще я държим ли в течение? — запита Оскар.
	Стив погледна тълпата фотографи, които все още бдяха, разпръснати пред хотела.
	— Разбира се, че не. Трябва да сме луди, за да й предаваме някаква информация. Много е емоционална, а може да изпадне и в истерия. Ще я осведомяваме възможно най-малко — тя е твърде рискована за охраняване.


	Половин час по-късно Джуди и Пейган седяха в хотелската дневна на Джуди и мълчаливо отпиваха вода с лед. Джуди току-що беше разказала на Пейган за разговора си с адвоката на „Омниум“ и неговия застрахователен консултант.
	— Не мога да понасям това бездействие. Побърквам се само да вися и да си губя времето в приказки — възкликна Джуди.
	С надеждата да я разсее, Пейган каза:
	— Между другото днес получих писмо от Кейт — изпратено е от Лондон. Купила си е пишеща машина — „Ремингтън“ от петдесет и втора за седемстотин долара. Лентата на старо е била още петдесет долара. Пише, че основните сили — Китай, както и Русия и Америка, се намесвали в Читагонг и май нямало да се свърши само с малка война в джунглата, както изглеждаше. Смята, че също като войната във Виетнам, и тази ще се окаже толкова скъпа и безсмислена и ще завърши с поражение.
	— Други добри новини?
	Пейган обърна измачканата синя хартия.
	— Разпитвали са я цели два часа и тя се бои, че бенгалците ще я изгонят. Като изключим това, се радва на добро здраве и е щастлива. Не е ли странно, че Кейт никога не е щастлива, ако няма проблеми?
	Джуди не отговори.
	Единствените звуци в стаята бяха слабият шум от града и равномерното плискане на вълните.
	На вратата се почука и Джуди скочи. Пейган наблюдаваше с очакване, докато тя отваряше двойните врати — зад тях стоеше едно пиколо и държеше увит в целофан букет рози — същият като този, в който беше скрита първата бележка от похитителите. Джуди грабна цветята и разкъса целофана, за да вземе пъхнатия вътре плик.
	— Слава богу, най-после се свързаха с нас!
	Пейган се наведе над рамото й. Джуди разкъса миниатюрния илик, извади една крещяща картичка от цветарския магазин, изохка и я изтърва, като че ли тя я изгори, после се отпусна в брокатения фотьойл и се разрида. Пейган вдигна картичката в розово и жълто: под пожеланията за късмет на турски имаше няколко напечатани реда: „Сложете един милион в десетдоларови банкноти в куфарче. Нека мъж с червена лента на ръката да го вземе на ферибота «Гюзелхисар», който пресича Босфора. Ще изпратим по-нататъшни инструкции. Не казвайте на никого. Ако не се подчините, Лили ще бъде обесена с копринен шнур“.


	Беше почти полунощ. Абдула съсредоточено работеше на бюрото си в зеления кабинет. Подът бе застлан с богати килими, прозрачните пердета на прозорците бяха кремави.
	Пейган влетя без дъх в стаята. Той вдигна глава, усмихна се, взе един вестник и каза:
	— Погледни какво има в „Трибюн“.
	Посочи й една малка статия на първата страница, която съобщаваше за смъртта на сенатор Ръскинтон в апартамента на някаква френска проститутка във Вашингтон.
	— Сега, Пейган, Лили е оправдана и финансовият проблем на Джуди май ще може да се реши.
	Пейган спря, за да си поеме дъх, тъй като беше тичала по три коридора и беше изкачила стълбището на бегом.
	— Това е чудесна новина, скъпи. Искам да кажа, съжалявам, че е умрял, но този стар мръсник си го заслужаваше.
	— Защо си се задъхала, Пейган? Какво се е случило?
	Пейган му подаде един лист.
	Исках да видиш това възможно най-бързо. Джуди получи втора бележка от похитителите, това е копие от нея.
	Абдула й хвърли един поглед.
	— Все още не мога да реша дали тези хора са мошеници, или луди. Това ми звучи като заплаха на султан от осемнадесети век — когато са искали да се освободят от някоя наложница в двореца Топкапъ, са я удушвали с копринен шнур. — Той спря за миг. — Обикновените наложници са ги зашивали в чували, слагали камъни за тежест и ги хвърляли в Босфора. Един султан се освободил от двеста и осемдесет наложници по този начин. Няколко години след това един гмуркач намерил ужасните чували все още изправени на дъното на морето, полюляващи се от невидимото течение, като че ли танцуват под звуците на някаква музика.
	— Знам, скъпи, разказвал си ми тази история. Но какво ще кажеш за останалата част от бележката?
	— Очевидно полицията ще сложи засада на ферибота и на двата бряга, но често, когато става дума за бандити, първата среща никога не се спазва — тя е просто за проверка на реакцията на полицията. И все пак това последно изречение е странно. Защо не са казали просто, че Лили ще бъде убита?
	Пейган избухна в сълзи.
	— Не мога да понеса мисълта за това.
	— Скъпа моя, късно е, а и двамата сме уморени. Хайде да си лягаме, а аз ще видя какво могат да извлекат от тази бележка хората ми утре сутринта.


>	17.

	_5 септември 1979_
	Само че Пейган не можеше да заспи и се въртеше неспокойно на леглото си в горещата нощ. Най-накрая в три сутринта тя реши да се разходи, за да се успокои, в обляната от луната градина. Беше абсолютно безопасно, защото районът се пазеше от стражи, а също и от електрическа алармена система.
	Пейган знаеше, че някой ще я следи, докато се разхожда между ниско орязания жив плет от розмарин до кръглото езерце, в което живееха няколко водни костенурки — беше невъзможно да останеш наистина сам в близост до мястото, където спи Абдула. Телохранителите бдяха непрекъснато пред стаята му, а в коридорите винаги имаше мълчаливи слуги в очакване на заповеди или пък просто спящи в ъглите.
	Тя седна на един от камъните, ограждащи езерцето, и подплаши някаква мършава сива котка, която изфуча и изчезна в полумрака. Нещо не й даваше мира — Пейган чувстваше, че нещо важно се крие полузаровено в дълбините на съзнанието й, подобно на мисълта за писмо, на което не си отговорил.
	Изведнъж тя скочи и едва не падна в езерото. Гледайки как лунната светлина оцветява красивата градина в странни оттенъци на сиво, Пейган внезапно си спомни часовете по гимнастика в офиса на „Виърв!“ и как инструкторът започна да си прави шеги за харема си — по-точно, сериозните му забележки се възприемаха от класа като шеги, но Тони очевидно се обиждаше, когато момичетата му се смееха. А Пейган му беше разказала, че кралските наложници ги бесели с копринени шнурове. Това не можеше да бъде съвпадение. Сто на сто Тони беше човекът, когото Лили е познавала и на когото се е доверила, човекът, който я е прилъгал да излезе от хотела. Тони е един от похитителите!
	Пейган забърза към двореца, тичайки по покритата с плочки хлъзгава от росата пътека. Едната й обувка се изхлузи, но тя не спря. Тъмните силуети на палмите се очертаваха на фона на зазоряващото се небе. Тъй като не успя да намери Джуди по телефона, Пейган поръча една лимузина от сънливия слуга на външната врата. Очевидно телефонистките на хотела все още спяха.
	Докато колата хвърчеше по бледосивите улици, Пейган миришеше клончето жасмин, което беше откъснала от високите древни стени на градината, и си мислеше колко жестоко е Джуди да загуби детето си два пъти. Спомни си снимката на Джуди и Лили на корицата на „Виърв!“ и как тя подчертаваше приликата им: дребни, кукленски тела и ръце, наподобяващи лапички, както и разликите между майка и дъщеря. Джуди изглеждаше толкова руса, синеока и северен тип, докато Лили беше толкова тъмна и екзотична! Снимката подчертаваше и странната им отчужденост. Колкото и да се опитваха и колкото и да желаеха близост, едва ли някога щяха да я постигнат — отношенията им изглеждаха като случайна връзка на две абсолютно различни души. Толкова много неща ги свързваха, но и толкова много неща не можеха да ги свържат. Колкото и да иска една майка близост, колкото и да иска една дъщеря близост, често това на практика е невъзможно, защото имат много малко общи неща — оттук идват картички за рождените дни по задължение, тягостните обществени приеми и вечните излизания на кино или на театър: навсякъде, където могат да се избегнат разговорите.
	Пейган си мислеше за близостта, която Джуди и Лили се бореха да постигнат — близостта на обичта. „Дали ще бъде така с Абди и мен“ — зачуди се тя. Понякога, когато се любеха. Пейган гледаше бледата си кожа до неговата светлокафява плът и се усещаше странно различна от Абдула независимо колко чувствени бяха милувките му или колко отзивчиво отговаряше тялото й.
	„В известен смисъл Лили е като Абдула — помисли си Пейган, докато чупеше клончето жасмин и миришеше силния аромат на умиращия цвят. — И Лили, и Абдула стават агресивни при защита, и двамата лесно се разгорещяват, и двамата са лакоми за сладки неща. И понякога, когато Лили отмята назад глава и се втренчва, гневният й ястребов поглед е същият като на Абдула.“
	Внезапно калейдоскопичната джунгла в разхвърляните й мисли се подреди в зловеща форма. След това — макар и да не го искаше — в главата й нахлуха потвърждаващи доказателства. Заключението, до което стигна, беше толкова неприятно, че тя се опита да избие цялата идея от главата си и да гледа през прозореца оловните води на Босфора, но неприятното предположение се върна в съзнанието й с непреодолима сила. Могла ли е Джуди да спи с Абдула? Би ли могъл той да бъде бащата на Лили? Пейган си спомни лъжите на Джуди, като се започне с отчаяните измами през младежките сиромашки години и се стигне до онази невинна лъжа, която каза на Лили за баща й. Защо трябваше дори да повтаря пред телевизията, че бащата на Лили е бил бедният Ник, убит във войната в джунглата, след като всички приятели на Джуди знаеха, че макар Ник да си падаше по Джуди, тя никога не бе имала нищо общо с него, Ник със сигурност не беше баща на детето на Джуди. После Пейган си спомни старата шега на починалия си съпруг Кристофър. Той беше казал, че двама родителя с чисто сини очи не могат да имат дете с кафяви очи, и го твърдеше убедено. И Къртис, и Ейнджълфейс имаха сини очи. Спирос Стиаркос не беше с тях в Гщаад, така че не можеше да е той. „Може би няма да спечеля Нобеловата награда за генетика мислеше Пейган иронично, докато колата спираше пред хотела на Джуди — но не мога да пренебрегна фактите.“


	— Басирам се, че Тони е написал бележката за откупа — настояваше Пейган. Джуди седеше с подпухнали очи в леглото. — Не си ли спомняш оня глупав спор за харемите в часа по гимнастика в Ню Йорк?
	— Много смътно.
	— Но ти беше там, когато разказах на Тони как са бесели непослушни наложници с копринени шнурове — твърдеше Пейган. — Втората бележка за откуп е прекалено голямо съвпадение.
	— Предполагам, че половин Истанбул знае тази история от туристическите справочници. Пейган, да не се опитваш да ми кажеш, че някакъв тип, който може единствено да вдига щанги на Пето авеню, е уредил отвличане в Турция? — Джуди все още не се беше събудила.
	— Не, не мисля, че тоя тъп вол би могъл да го извърши сам — каза Пейган. — Сигурно работи с някой друг.
	— Това наистина е възможно. — Джуди скочи от леглото и наметна една роба с цвят на слонова кост. — Но все още не ни подсказва къде държат Лили.
	— Не съм съвсем сигурна. — Пейган отиде до прозореца и погледна навън. Въпреки обзелото я напрежение, тя не можеше да не се полюбува на блестящото водно пространство, в което сякаш плуваха „Света София“ и Синята джамия.
	— Връзката между Тони и втората бележка за откуп са кралските наложници. Къде са ги държали?
	Погледна към облите кубета и високите минарета на двореца Топкапъ и изведнъж се сети къде би могъл да се скрие Тони — място, което никой никога няма да претърси, защото се пази, място, където никой няма право да влиза.
	Двете бързо се качиха в колата. Когато тя се отдели от тротоара, един очукан мерцедес излезе от близката пряка и тръгна след тях.
	Най-накрая в лимузината Джуди с нежелание призна пред Пейган, че бащата на Лили е Абдула, и обясни как е заченала. В противната тишина, която последва, Пейган мрачно запита:
	— Но защо не ми каза още тогава?
	— Как можех да ти кажа? Ти беше моя приятелка и беше влюбена в него. Как можех да ти кажа, че твоя възлюбен ме е изнасилил? И какъв беше смисълът? Знам, че вероятно за Абдула това не е било изнасилване. За него просто е било да постигне своето с една слугиня. Сигурна съм, че той дори не си спомня, и съм сигурна, че сега не би го направил — нашите ценности толкова се измениха през годините, откакто бяхме на шестнадесет.
	Пейган мълчеше. Джуди сложи ръце върху раменете й, обърна я към себе си и й каза:
	— Моля те, не разрушавай _своето_ бъдеще заради нещо ужасно, което се е случило преди много години в _моето_ минало.
	Пейган изглеждаше така, като че ли всеки момент щеше да избухне. Джуди продължи:
	— Освен това не трябва да казваш нищо на Абдула по същата причина, поради която аз не мога да кажа на Лили кой е истинският й баща — целият свят знаеше за тяхната страстна любовна история, а те — без да знаят — вършеха кръвосмешение. Защо да стоварваме бремето на вината върху две човешки същества, към които и двете не сме безразлични, когато това е ненужно и няма да доведе до нищо?
	Най-накрая Пейган попита:
	— Някой знае ли за това?
	— Само един човек — Максин се досети още първия път, когато видя Лили в „Пиер“. Тогава нищо не ме попита, но зададе въпроса по-късно една неделя, когато Тони ни караше в Уестчестър да обядваме с Грифин. Максин каза, че приликата вече не била толкова голяма, но веднага щом видяла Лили, си спомнила за Абдула като млад. Лили имала неговия цвят на кожата, неговите черти, неговата превзетост… и резкия му характер.
	Джуди си спомни, че дори не се бе наложило да го признае: Максин беше разбрала по лицето й, че е отгатнала правилно. Нещо повече — Максин беше разбрала веднага защо на Джуди й е трудно да установи топли любвеобилни отношения с дъщеря си: защото красотата на Лили идваше от човека, който я беше изнасилил. Тя непрекъснато се опитваше да не мисли за това, но не можеше да не се чувства нещастна, тъй като Лили беше дете, родено от насилие и омраза.
	— Бихме искали да отидем в другата част на харема, където обикновено не пускат туристи. — Пейган сгъна една петстотинлитрова банкнота и се опита да я пъхне в джоба на ризата на един от пазачите.
	Привикнал с любопитни туристи с повече пари, отколкото разум, пазачът каза:
	— Съжалявам, забранено е и нищо не мога да направя. — И изгони Джуди и Пейган от входа.
	— По дяволите! — Пейган тропна с крак по старовремския калдъръм в двора. — Май трябваше да му предложа повече.
	Джуди не я слушаше, защото гледаше в другия край на двора. Оправи очилата си от черупка на костенурка и се взря в отсрещната колонада.
	— Пейган, знам че звучи налудничаво — каза тя, — но мисля, че току-що видях Марк.
	Двете бавно тръгнаха по пътеката към входната врата и после Джуди се извъртя, почти събаряйки двама немски туристи зад себе си.
	— Той е! Сигурна съм, че го видях. Марк! Марк!
	Тя се затича към колонадата, без да спира да вика, и познатата фигура се появи между две колони. Джуди, останала без дъх, се спря пред него.
	— Какво правиш тук, Марк? Мислехме че си в затвора като заподозрян номер едно.
	— Освободиха ме, понеже моят редактор натисна по телефона шефовете на полковник Азиз. Аз ви следя на принципа на пожарникарската кола — карай след нея и все ще хванеш някаква история. И така, къде е пожарната, Джуди? Защо тичате като луди с Пейган на тази идиотска туристическа обиколка?
	Джуди бавно се усмихна.
	— Смятаме, че открихме къде похитителите са скрили Лили. — Джуди не беше готова да споделя всичко с Марк, но имаше нужда от помощ, за да влезе в харема. — Спорел нас те са в старата част на харема на двореца, но не можем да влезем, защото е затворено. Можеш ли да ни помогнеш?
	— Няма проблеми. Хайде, нека да се включим в следващата обиколка — започва в десет часа — каза Марк и си помисли: „При първа възможност ще я прегърна — изобщо не ме бива да обяснявам с думи чувствата си.“
	За втори път Джуди и Пейган — придружени този път от Марк, бяха преведени през лабиринта на двореца. Разгледаха оръжейната, съкровищницата и султанските одежди. Някои от стаите бяха с резби, други бяха позлатени; някои бяха покрити с плочки, други — ярко боядисани. Надзърнаха през надупчените паравани на апартаментите на султана и се затътриха заедно с другите туристи към фасадните колони на помещенията на черните евнуси.
	Надутият екскурзовод насъбра туристите близо до входа на харема и се впусна в поредната си монотонна реч, а Пейган се изнесе в другия край на групата и внезапно се вкопчи в рамото на един японски турист, който клекна под тежестта й. Тя изстена и се свлече на земята. Всички се скупчиха около дългото й проснато тяло.
	— Отдръпнете се, отдръпнете се! — развика се екскурзоводът.
	Веднага щом предварително уговореното изпълнение на Пейган привлече вниманието на групата, Марк и Джуди се промъкнаха незабелязани през широката тъмна порта на харема. Над една от вратите имаше декоративна решетка, чийто горен край не запълваше свода на каменната арка. Джуди свали обувките си и се покатери на раменете на Марк. Едва достигна решетката, но успя да се изкатери до отвора, промуши се през него, после скочи от другата страна.
	Марк я последва. Приземиха се върху една купчина строителни отпадъци и смет и останаха да лежат тихо, с наострени уши, докато отнасяха Пейган в стаята за първа помощ. Лежаха под горещото слънце върху вонящата купчина боклуци, докато шумната група туристи не отмина, следвайки екскурзовода.
	Марк прегърна Джуди, притисна я към себе си и бавно я целуна по устата с изпръхнали от слънцето устни. Джуди почувства, че в момента нищо друго няма значение. Останаха прегърнати върху боклуците.
	— Ясен ли съм? — каза Марк. — Тебе обичам, а не Лили. Тебе искам и никоя друга. Ако измерваме по скала от едно до сто, може би ще почувствам нещо към всяка красива жена, която срещна. Като всеки мъж, разбира се. Само че ти си жената, с която искам да прекарам живота си.
	Пак я целуна и попита:
	— Защо не отговори на нито едно от писмата ми?
	— Не ги отварях — щеше да ме заболи прекалено много.
	— И аз така си помислих. Затова писах на Лили. Помолих я да ти обясни всичко, да ти каже какво чувствам към теб. Само че и тя не ми отговори.
	— Предполагам, че писмата ти са имали същата съдба, скъпи, както и писмата от нейните почитатели. Ще разберем по-късно. Сега трябва да я потърсим.
	Джуди отвори чантата си и извади един скъп пътеводител, който включваше карта на двореца. Марк я взе и извади една химикалка.
	— Харемът е ето тук, на хълма. Ще я намерим, стига да обиколим всички стаи.
	— Няма да е толкова лесно, колкото си го представяш, Марк. Те са над триста. — Джуди тръгна предпазливо по един мръсен, застлан с плочки коридор, слабо осветен от прозорците на тавана. Ръждясали железни пръчки поддържаха рушащите се стени.
	Мрачните коридори се извиваха в лабиринт от малки стаи, свързани със стълбища, тъмни преходи и миниатюрни дворчета, където слънцето едва-едва се промъкваше. От време на време някоя стена проблясваше със сини или морскозелени плочки с нарисувани върху тях цветя. Прашни фенери се люлееха в малките стаички на вече отдавна починали наложници. Джуди се взираше в гравираните позлатени, но вече потъмнели огледала, които все още висяха на стените като едва доловими сребърни ивици в сивия здрач. В някои от стаите, които разгледаха, капаците на прозорците бяха прогнили, в други имаше паяжини, олющени розови тапети и съдрани балдахини.
	Марк методично задраскваше от плана си всяка стая, в която надничаха, но след половин час започна да подозира, че туристическата карта е неточна. Той провери полюсите, коридора, в който се намираха, както и стаите, към които водеше той. След това провери още веднъж и вече беше сигурен, че картата е неточна. Само че не каза на Джуди — просто продължи да върви мълчаливо до нея, забелязвайки растящото й безпокойство.
	Някои коридори водеха надолу по полусчупени стъпала към по-ниските нива на двореца. В някои стаи вонеше на влага, в други — на урина или на гниещи драперии. Една дори беше обитаема — няколко плъха се тълпяха около трупа на умряла котка.
	Слънчевата светлина се превърна в злато в късната утрин. Джуди спря озадачена.
	— Сигурна съм, че минахме оттук преди малко — спомням си тези плочки с изрисувани кипариси.
	Стояха в средата на малък вътрешен двор. В четирите му стени имаше тесни зарешетени прозорци, а под тях — две затворени врати, украсени с ковани гвоздеи, и две, които зееха отворени.
	— Съжалявам, Джуди, но картата е неточна — каза Марк. — Надявах се някак си да се ориентирам, преди да се наложи да ти кажа, но Джуди… ще ни е трудно да намерим пътя, а и клечките почти свършиха.
	— Марк, няма смисъл — никога няма да я намерим.
	— Ще я намерим. — Марк я прегърна и притисна треперещото й тяло до своето. Тя се почувства защитена и успокоена и изведнъж усети миризмата на нещо познато. Не миришеше на нищо гнило, мухлясало или развалено: напротив, това беше свежа, благоуханна, прелестна миризма — миризмата на Лилиния шампоан от карамфил.
	Джуди се отдръпна от Марк, вдигна ръка, сложи пръст върху устните си и подуши въздуха. Той направи същото и кимна с разбиране. Огледаха се, но в тишината нищо не се движеше. Марк поклати глава — сигурно си бяха въобразили.
	После изведнъж отново им замириса на карамфили.


	Пейган чакаше нетърпеливо на сянка в двора. Джуди и Марк бяха изчезнали отдавна. Пейган се обади на полковник Азиз и му съобщи подозренията си, но — както беше казала Джуди — полковникът очевидно ги смяташе за двойка пречещи истерички. Права беше Джуди, че искаше да намери доказателство, преди да се свърже с Азиз.
	Пейган реши да влезе в харема и да я потърси. Само щеше да се огледа за десетина минути и ако не намереше нищо — да излезе и да се обади на Абдула. Той щеше да се справи с полковник Азиз.
	Беше й хрумнала страхотна идея как да се вмъкне в харема. Официалната обиколка на двореца включваше кратко посещение на покрива. Тя щеше да изчака следващата група и да се скрие на покрива. След това, когато туристите се отдалечаха, щеше да стигне до харема по покрива и ще се опита да влезе отгоре.
	Като се увери, че екскурзоводът не е същият, пред когото припадна, Пейган проведе плана си и докато показваха на групата онази част от двореца, която гледаше към Палата на Дивана на имперските министри, се скри в една съседна стая, а когато групата отмина, излезе през прозореца и стъпи на широкия парапет.
	Покривът на двореца Топкапъ бе истинска гора от кулички с позлатени върхове и обли куполи и приличаше на омагьосан изоставен град. Пейган се ориентираше лесно по забележителностите на града и водите около двореца.
	Без много трудности тя намери пътя между куличките и куполите и стигна над помещенията на харема, необитавани от 1909 година. Някои от капандурите бяха изгнили, други просто едва се крепяха на пантите си.
	Пейган избра най-разнебитената, счупи стъклото с тока на обувката си, внимателно провря ръка покрай острите ръбове, повдигна резето и я отвори.
	Вътре видя малко стълбище и слезе по него. То я отведе в прашен вонящ коридор, осеян с мишовина. Пейган си запуши носа и тръгна напред.
	Някой я сграбчи в желязна хватка и безмилостно изви ръцете й.
	Пейган изпищя. Нападателят й задиша тежко.


	Половин час по-късно Марк и Джуди все още не бяха видели и следа от Лили.
	— Нека да погледнем за последно в този коридор и после ще се откажем и ще потърсим пътя към изхода — предложи Джуди.
	— Няма смисъл, Джуди — неохотно отвърна Марк. — Кибритът свърши и ще имаме проблеми. Какво ще кажеш просто да се връщаме, а?
	Тръгнаха към изхода. В дъното на коридора, който Джуди искаше да проверят, скръцна тежка желязна врата и едно тъмно око ги проследи през процепа.


	— Слава богу, че поне ни отпуши устата — прошепна Пейган на Лили. Лежаха върху някакъв мръсен дюшек на зелени черти в ъгъла на занемарената стая. От двата прозореца на отсрещната стена се процеждаше светлина — капаците отдавна бяха изгнили.
	— Той знае, че никой не може да ни чуе дори и да викаме за помощ — прошепна в отговор Лили. — Имаш ли представа къде сме?
	— В харема на двореца Топкапъ. — Пейган изви тялото си, за да се намести по-удобно. Ръцете и краката й бяха стегнати с въжета. Китките на Лили бяха закопчани с белезници и краката й също бяха вързани. В стаята се въргаляше разпадаща се мебелировка, която вонеше на котешка пикня — изгризани от плъховете валчести възглавници от брокат и лекьосани дюшеци. Няколко полупрогнили закачалки бяха наредени около една масичка от кована мед като приятели, седнали на приказка.
	Лили се заслуша да чуе дали Тони не се връща. Слухът й се беше изострил изключително по време на четиридневното й пленничество и тя проследи заглъхващите му стъпки. След малко вече не се чуваше нищо.
	— Лили, как стана така, че попадна в ръцете му? — Пейган се извъртя, за да седне по-удобно, и се облегна на покритата с паяжини стена.
	— Беше абсурдно лесно. Ходих до пазара, купих си един килим и взех такси до хотела. Тони чакаше във фоайето и отнесе килима до апартамента ми. Каза, че Джуди го изпратила да се погрижи за багажа. Не се изненадах, защото той вече два пъти се губи. Каза ми, че Джуди го помолила да ми предаде, че иска да се видим в чайната „Сагучи“. Имала среща там с някакъв продавач на диаманти и искала да ми направи подарък. Тъй като бяхме скарани, си помислих, че Джуди търси начин да се сдобрим. — Лили се задъха от гняв. — Толкова съм свикнала да приемам Тони като наемния мускул на Джуди, че изобщо не заподозрях нищо съмнително, докато не ме просна в таксито — май че с хлороформ. Както и да е, някакъв химикал върху кърпичка, която набута в носа ми. След това се събудих тук. — Тя потрепери. — Той има пушки, ръчни гранати и бог знае още какво в съседната стая. Така че бъди послушна, Пейган, не го ядосвай и може и да ни развърже.
	Изведнъж Лили тръсна глава и се заслуша — чуваше стъпките на Тони в коридора.
	— Мисля, че нещо се с объркало в плана му, защото май се е паникьосал и реагира агресивно, като човек, притиснат натясно.
	Ръждясалата желязна врата се отвори и Тони се втренчи в тях. Лили плахо му се усмихна — мъчеше се да изглежда дружелюбна, но не и прелъстителна.
	— Моля ти се, развържи ни краката, Тони! Вече не си чувствам пръстите, кръвообращението ми е спряло.
	— Може и да ви отвържа. По-късно. — Тони тръгна към прозореца, облян в златно розово от късното следобедно слънце. Трябваше да ги изведе оттук веднага щом се стъмни.
	— Ще ни дадеш ли вода, Тони? — опита късмета си Пейган.
	Тони сграбчи една бакърена кана от подноса и тръгна към Пейган. Първо пи сам, а след това я тикна до устата й и небрежно отблъсна главата й, като че ли беше някоя парцалена кукла. Пейган мъчително преглътна. Водата се застича по лицето й и намокри вече мърлявия й костюм на бели и черни райета.
	— Може би искате и нещо за хапване, лейди Всезнайкова Суон?
	Тони отиде до ниската кръгла масичка, където имаше неразпечатана кутия локум. Разкъса обвивката й, отвори я и извади едно зелено, покрито със захар кубче. Върна се при Пейган и го вдигна пред лицето й.
	— Ама аз не обичам локум, Тони?
	— Отвори си устата!
	— Не, Тони, недей. Пейган не иска…
	— Казах да си отвориш устата, Пейган!
	Тя с нежелание разтвори устните си и Тони набута парчето локум в устата й. Преди да има време да сдъвче и преглътне, Тони й натъпка още едно лепкаво парче, после още едно и още едно. Пейган се давеше, но той грубо запуши устата й, за да гълта.
	— А сега малко сладкиши. — Тони взе парче напоена с мед баклава от мръсната масичка и го напъха цялото в устата й. Тя разшири очи в безпомощен ужас, докато той набиваше парчето надолу в гърлото й, а по лицето й се размазваха мед и парченца сладкиш. Сините й очи се насълзиха от гняв.
	Внезапно Тони скочи и се заслуша. Грабна автомата от ъгъла на стаята и се затича към прозореца.


	Марк и Джуди излязоха отчаяни от двореца и изведнъж видяха Грег, полковник Азиз и четири микробуса, пълни с турски полицаи, следвани от бронирани коли.
	— Слава богу, Пейган е извикала полицията — възкликна Марк и тръгна към полковник Азиз.
	Полковник Азиз беше убеден, че са го пратили за зелен хайвер, но тъй като беше помолен от приятел на краля на Сидон, знаеше, че трябва да извърши претърсването поне формално, колкото да отбие номера.
	Полицаите се придвижиха бързо през градините. Марк ги заведе до ъгъла на сградата, зад която според картата му беше малкото вътрешно дворче.
	— Мислех си, че никога няма да се измъкнем живи оттук — промърмори Джуди, докато оглеждаше древните каменни стени. Над тях се извисяваше невероятният покрив на двореца — дузини заоблени куполи, завършващи с позлатени шипове и остри като игли червени и бели кулички. Джуди погледна нагоре и за миг зърна едно познато лице.
	— Ето го! Вижте! Тони е на онзи прозорец!


>	18.

	_5 септември 1979_
	— Не виждам никого. — Марк оглеждаше прозорците с един полицейски бинокъл.
	— Погледни вляво!
	— Господи! Да! Май наистина е Тони.
	Вече нямаше никакво съмнение. Полковник Азиз грабна собствения си бинокъл, после избълва дузина команди в микрофона на радиостанцията си.


	Без да разбере, че е забелязан, Тони шпионираше малката група в осеяния с дървета парк. Разбрала, че вниманието му е отвлечено, Лили се наведе и с малките си остри зъби задърпа въжетата около китките на Пейган. Тънкото найлоново въженце беше стегнато и хлъзгаво, но Лили все пак успя да го захапе, задърпа с всичка сила и хлъзгавият възел се развърза изумително лесно. Пейган държеше бдително под око масивния гръб на похитителя си, който се опитваше да надзърне през прозореца, без да бъде видян. Освободи ръцете си с безшумни внимателни движения и след това с вкочанени треперещи пръсти развърза краката си, като през цялото време осъзнаваше, че Тони може да се обърне всеки момент.
	Бързо се пресегна и развърза възела, който стягаше краката на Лили, но не можа да направи нищо с белезниците. Задържайки дъха си, Пейган се плъзна безшумно от дюшека, отиде на пръсти до обкованата с гвоздеи врата и леко докосна ръждясалата ключалка. Внимателно дръпна престарялото резе, но слабото метално скърцане тутакси привлече вниманието на похитителя й.
	Тони се обърна, извика и се втурна към нея, но забрави за ниската масичка в средата на стаята и се спъна. Просна се на пода, а Пейган затръшна вратата и хукна.
	Зад вратата се намираше квадратният двор, към който гледаха високите зарешетени прозорци и където — без да знаят пленниците — съвсем доскоро ги търсеха Марк и Джуди. Пейган обезумяла пресече двора, поколеба се, после се мушна под най-близката арка. Затича по някакъв тъмен коридор, в дъното на който имаше масивна камина, облицована със зелени плочки. Вляво се извиваше тясно спираловидно каменно стълбище.
	Чу стъпките на Тони, който тичаше през двора, и се заизкачва по спираловидната стълба.
	Тони се впусна по мрачния коридор, после спря и се зачуди накъде ли е поела Пейган. Изтича до камината и погледна комина. Видя някакво свраче гнездо и сажди от векове, но никаква следа от Пейган. След това чу как тя се изкачва по спираловидната каменна стълба.
	Извъртя се и се втурна към тясната стълба. Узито му пречеше. Той изпсува, подпря го внимателно в една ниша и се понесе нагоре.
	Стълбата водеше към покрива. Пейган се промуши през тесния отвор и се озова сред напечените триметрови кубета и островърхите кулички. Навсякъде се разклоняваха безброй тесни пътечки. Тя се втурна по една от тях и задъхана и обляна в сълзи стигна до един парапет. Зад него зееше празно пространство.
	Пейган отчаяно скочи на тесния парапет и затича. На ъгъла спря и се обърна — Тони не се виждаше никакъв. Тя осъзна, че е много лесна мишена, и за стотна от секундата взе решение да се скрие в дълбоката сянка на най-близката червена кула. Бързо хукна натам и се шмугна зад нея — право в ръцете на Тони.
	Той тържествуващо посегна да я сграбчи, но Пейган се присви, успя да се изплъзне, ужасена отскочи назад и пак побягна по тесния ръб. Тони бързо скъси разстоянието между тях с дълги спортни крачки — то ставаше все по-малко и по-малко, докато накрая Пейган започна да чува стържещото му дишане зад гърба си. Усещайки, че той всеки момент ще я хване, Пейган се паникьоса, изкрещя и почти загуби равновесие върху парапета.
	Марк чу уплашения й вик, погледна нагоре, видя преследването по парапета и затича. Ужасената Пейган заразмахва бясно ръце, за да запази равновесие. Някак си успя и отстъпи без дъх назад, но побеснелият Тони беше точно зад нея и я блъсна.
	Пейган изкрещя, но успя да се завърти и да се вкопчи в него. За секунда се олюляха на ръба на парапета и насмалко да паднат, но Тони успя да се откопчи от Пейган и разгневено я блъсна от покрива. Тя с писък полетя към земята.
	Вцепенена от ужас, Джуди видя как Тони скача от парапета и изчезва от погледа й.
	Полицаите и лекарят се върнаха към прашния шубрак, където беше паднала Пейган. Изсвири свирка, чуха се команди. Хората на полковник Азиз незабавно се пръснаха в района на харема, на покрива, зад тънките кулички се загнездиха снайперисти.
	Тони беше изчезнал в дълбините на харема.


	Все още с белезници на ръцете Лили се запрепъва по поредния тъмен коридор. Сърцето й биеше лудо и тя се задъхваше от страх, но продължаваше да бърза по неравните плочи — страхът й беше нищо в сравнение с ужаса, който беше изпитала, когато лежеше безпомощно овързана, а Тони отново и отново зареждаше и изпразваше автомата си и се прицелваше ту в каната с вино, ту в прозореца, ту в нея, а после се преструваше, че натиска спусъка.
	Изведнъж Лили видя слабо блещукаща светлина и с надежда и облекчение се затича към нея. Стигна и спря изненадана: зад широката каменна арка имаше огромна стая, в средата грееше светло слънчево петно — лъчите влизаха през високите сводести прозорци. В единия край на стаята беше издигната ниска сцена, оградена с позлатена балюстрада. Таванът беше покрит с плетеници и позлатени решетки, а ъглите — със сложни спираловидни орнаменти от позлатени листа и панделки. Разкошната златна стая тънеше в плесен и паяжини. Върху дебелия килим прах на пода се виеха заплетени птичи следи.
	На отсрещната стена на великолепната стая, точно срещу Лили, имаше още една каменна арка. Лили радостно се впусна към нея и се намери във втора, също толкова разкошна и обляна в слънце стая с високи недостижими прозорци и друг каменен изход точно отсреща. Всяка стая водеше към друга стая и като в някакъв странен кошмар Лили тичаше от един натруфен салон в друг — всички бяха покрити с прашни позлатени гирлянди от плодове и цветя и приличаха на добре поддържани градини, които на пръв поглед предлагат свеж въздух и свобода, но всъщност са затвор.
	Стигна до последната стая. Тя беше квадратна, облицована с плочки, без прозорци и друга врата. Плочките бяха изрисувани с изящно извити сини цветя, а на нивото на очите минаваше позлатен бордюр с инкрустиран арабски ръкопис.
	Лили се огледа обезумяло за изход от тази луксозна, мълчалива задънена улица и разбра, че такъв няма. Унило тръгна обратно по пътя, по който беше дошла през позлатените стаи, следвайки собствените си боси стъпки в прахта.
	Стигна до последната позлатена стая и до тъмния коридор и със съжаление обърна гръб на издайническата слънчева светлина. Чу гласа на Тони, който идваше някъде от далечината, преповторен от ехото и заглушен от многото коридори. Отначало не разбра какво крещеше, но след това чу прималяла:
	— Знам, че си тук, Лили! Няма да ми избягаш!
	Твърдо си каза, че няма от какво да се плаши. Трябваше просто да се скрие в някое тъмно място, докато чуе, че идва спасителният отряд. Сърцето й пак затупка от страх. Тя отново се впусна в мрачния лабиринт, търсейки къде да се скрие. Залиташе. Забеляза в един ъгъл някакъв заоблен свод и в него — полукръгъл капак като на пещ. Вдигна го и под него зина отвор с каменни стъпала, издълбани от преминаването на безброй крака. Лили се поколеба, а после чу как наблизо се отваря врата, чу и заплашителния глас на Тони. Бързо се вмъкна в тъмната дупка, като внимаваше да не вдига никакъв шум.
	Заслиза надолу. Очите й бързо привикнаха с тъмнината. След каменните стъпала започваше подземен коридор и на слабата светлина Лили видя някаква ниска полуотворена врата вляво. Реши да се скрие зад нея и я бутна.
	Вратата заяде. Лили запъна с рамо, забута с всички сили и тя се отвори. Изведнъж я обзе внезапен неземен страховит ужас: наобиколиха я летящи демони, тя чу плясък на криле, усети да я хапят малки остри зъби, да я дращят покрити с кожа нокти, да я опипват мършави крайници — заслепените малки създания се заблъскаха в главата и тялото й.
	Лили неистово запищя.
	После Тони се свлече по стълбите зад нея, изруга и я сграбчи за косата.


	— Пейган мъртва ли е? — попита разтревожено Джуди. Марк приклекна до нея в храсталака.
	— Не. Но е сериозно наранена — май има две счупени ребра и един крак плюс шок и сътресение. За щастие храстите са смекчили удара. Закараха я във френската болница зад хотел „Диван“. Видях я в линейката и се върнах да те търся. Полковник Азиз се е свързал с краля.
	— Тук нищо не се случи през последните тридесет минути — каза Джуди. За момент и двамата замълчаха, слушайки гласа от полицейския мегафон, който непрестанно заповядваше на Тони да излезе с вдигнати ръце.
	— Полицията винаги задържа обсадата възможно най-дълго — успокояващо каза Марк. — Колкото повече продължи, толкова по-нервен става похитителят и толкова по-вероятно е да направи грешка или нервите му да не издържат и да се предаде.
	Внезапно Тони откри огън и полицаите се разпръснаха. Марк издърпа Джуди зад храстите и запълзя към стената на двореца.
	Джуди усети нечия ръка върху рамото си и подскочи. Беше Грег.
	— Откъде се взе, Грег?
	— От хотела. Докара ме репортерът на „Трибюн“. Барът се изпразни, щом се разбра за обсадата. Лили още ли е вътре?
	— Да. Пейган каза, че била с белезници на ръцете, в една от стаите, и после припадна, така че това е всичко, което знаем. — Джуди кимна към двореца. — Нали виждаш откъде се стреля? Там са.
	Тони пусна още един откос. Полковник Азиз пак вдигна мегафона и му заповяда да излезе. Един младши полицай се сниши, притича до хвойновия гъсталак и нареди на Джуди, Марк и Грег да се махнат от неподходящото си укритие и да отидат зад бронираните коли.
	Приклекнаха зад горещия метал на колата и пребледнялата Джуди се облегна на гърдите на Марк.
	— Какво ще стане сега, Марк?
	— Не знам — погали той копринената й руса коса. — Виждал съм и друг път гангстери да се държат така. Въодушевяват се от суматохата и от това, което им се струва, че е в тяхна власт. После, като изстрелят първия куршум, е прекалено късно да се измъкнат и остават до края — независимо дали знаят какво ги очаква или не.
	— И Лили е там горе с тоя откачен? — Грег тревожно наблюдаваше прозореца, откъдето бе стрелял Тони. — Има ли полицаи и вътре?
	— Вече са из целия харем, но не може да се направи кой знае какво, докато той държи Лили като заложница.
	От двете им страни пълзяха млади и нетърпеливи турски полицаи. Джуди си спомни предупреждението на Спирос Стиаркос за полицаите, които с удоволствие натискат спусъка, и каза:
	— Полковник Азиз няма да ни разреши да влезем в сградата, но ме е страх, че ако полицията нахлуе в онази стая, някой може, без да иска, да застреля Лили.
	— Джуди е права — тия ченгета умират да стрелят, виж им лицата! — каза Грег. После взе бинокъла на Марк и огледа стените на двореца. — На тая сграда има много удобни места! Няма да е трудно да се спуснем от покрива с въже.
	— Защо? — попита Марк.
	— Ако някой отвлече вниманието на Тони, аз бих могъл да подхвърля една димна бомба и да скоча вътре след нея.
	— Димна бомба ли? — запита Джуди. — Откъде ще вземем димна бомба?
	— Полицията със сигурност има поне няколко — каза Грег. — Ако ли не, имат сълзлив газ, който е още по-гаден, но и по-ефективен.
	— Май ме караш да открадна димна бомба — каза Марк.
	— Ще предложа по цигара на стражата, докато ти се промъкнеш в минибуса.


	След десет минути Марк се беше снабдил с едно въже, две димки, една брадвичка и една сигнална ракета. След още двадесет минути той и Грег бяха на покрива на харема.
	Грег се наведе над парапета и изложи идеята си на Марк, като посочваше с пръст.
	— Тази стена е под прав ъгъл със стената, на която са прозорците. Ако ме удържиш с въжето на това корнизче, мога да мина по него, да увисна на ъгъла, да стъпя от другата страна и да стигна прозореца. После ще хвърля бомбата, ще скоча след нея и ще сграбча Тони отзад.
	— А защо не скочиш направо през прозореца?
	— Защото ще ме види и няма да мога да го изненадам.
	— Добре, почваме. Само кажи какво искаш от мен.
	Грег му помогна да омотае въжето около най-близката куличка, върза се през кръста с другия край и прехвърли единия си крак през парапета. После запристъпва по корниза. Беше гол и уязвим. Обля го пот. Знаеше, че Тони не може да го види и няма да го види, защото не би рискувал да си покаже главата през прозореца — нали полицаите щяха да го застрелят.
	Внезапно за свой ужас Грег разбра, че корнизът свършва. Опипа с пръсти, но не можа да намери никаква опора. Опита отново — пак нищо.
	Грег вдигна изпотеното си лице към невидимия Марк и бавно започна да се връща назад. Внезапно декоративният орнамент, за който се държеше, се отчупи. Грег залитна и падна от корниза, залюля се на края на въжето като паяк на паяжина.
	Марк запъна крака в парапета и задърпа въжето.
	Много бавно Грег се заизтегля нагоре, олюля се за последно, стъпи на покрива и изръмжа:
	— По дяволите!


	Трепереща от ужас, Лили лежеше на дюшека в отвратителната стая. Краката й бяха завързани дори по-стегнато отпреди.
	— Тони, за бога, нека да се предадем! — молеше тя. — Иначе полицията ще ни убие и двамата.
	Свит до прозореца, Тони изстреля още един откос в здрача и не й отговори.
	Лили затвори очи, преплете пръстите на окованите си в белезници ръце в несъзнателен молитвен жест и напипа на средния си пръст кораловата розова пъпка на пръстена, който бе получила от майка си.


	— Почти съм сигурна, че ако ме пусне да вляза, ще успея да го уговоря. — Джуди решително стоеше пред полковник Азиз. — Той ме познава, има ми доверие и ако не е полудял съвсем, ще ми повярва. Ако има някой, който може да вразуми Тони, това съм аз.
	— Той е самичък вътре, не виждам какво можем да загубим — добави изпоцапаният Грег.
	Най-накрая полковник Азиз се съгласи:
	— Прави сте, струва си да се опита. Ще влезете с шестима от моите хора и ще се опитате да го убедите да отвори вратата. После се отдръпвате и моите хора се хвърлят вътре. Двама го хващат, двама се хвърлят вляво и двама — вдясно и стрелят, това ще е най-добрият ни шанс да изведем госпожица Лили жива.
	— Не! — Джуди беше спокойна и непоколебима. — Искам да вляза и да убедя Тони да излезе. Знам точно как да го направя. Ако се проваля, вие можете да нахълтате в стаята с димни бомби, сълзлив газ и куршуми. Но не искам животът на дъщеря ми да се подлага на излишни рискове, докато не се опитам да изведа Тони спокойно.


	Джуди спря пред обкованата дървена врата и се провикна:
	— Тони! Слава богу, че те намерих. Сама съм. Пусни ме да вляза.
	— Какво искаш?
	— Да ти помогна. Моля те, пусни ме да вляза.
	Последва дълга, нервна пауза.
	— Не.
	— Тони, не искам _ти_ да излизаш, _аз_ искам да вляза — примоли се Джуди. — Нали съм ти приятелка, Тони. Аз съм Джуди.
	— Нещата не се развиват както се надявах, Джуди.
	— Затова съм тук, Тони, за да измислим заедно какво да правим.
	Пауза.
	— Сигурна ли си, че си сама, Джуди?
	— Сама съм.
	Друга дълга пауза.
	— Добре, ще махна резето и ще наблюдавам вратата — провикна се Тони. — Влез и пусни резето след тебе. Ако има някой друг, ще стрелям.
	Резето бавно изскърца.
	Джуди бързо заръкомаха и мъжете зад нея се прикриха в коридора.
	Тя пристъпи напред и разтвори масивната врата.
	— Заключи — каза Тони. — Радвам се да те видя, Джуди.
	— Джуди! — изохка Лили и се помъчи да се изправи на дюшека. Джуди я погледна тревожно, но надви естественото желание да се втурне към дъщеря си, пренебрегна я и се съсредоточи изцяло върху Тони.
	— Липсваше ми, Тони. — Джуди се опитваше да се държи, като че ли бяха в офиса на „Виърв!“. — Не мога без теб. Вече не съм във форма.
	— Е, то…
	— Мога ли да седна, Тони? — Джуди знаеше, че трябва да се движи бавно и спокойно и в никакъв случай да не го стряска.
	— Сядай, разбира се.
	Джуди взе една полуразвалена праскова, около която с надежда летяха няколко мухи, от ниската кръгла бакърена масичка в центъра на стаята. Видя, че масичката всъщност е просто поднос на крачета и си помисли дали да не го захвърли срещу Тони, а после да скочи и да отключи вратата. Не, не биваше. Нали щеше да се опита да го измъкне, без да употребява сила.
	Отвън цареше пълно мълчание.
	Тони стоеше с автомат в ръка, опрял гръб на стената до прозореца. Лили неподвижно лежеше на матрака на зелени черти.
	— Какъв ти беше планът, Тони? — попита Джуди.
	— Не съм искал да се стигне чак дотук, Джуди. Само исках да ти помогна.
	— Винаги си бил много мил към мен, Тони, но защо си сметнал, че имам нужда от помощ?
	— Знаех, че списанието се проваля. Чух Том да говори с хората от „Лейди Мирабел“. После, късно една вечер те чух да му казваш, че искаш някой да отвлече Лили.
	— _Какво?_
	— Том каза нещо в смисъл че децата ти създават повече ядове като пораснат, отколкото когато са малки. — Тони пристъпи от крак на крак. — А ти каза, че искаш да се случи някакво чудо, и го помоли да отвлече Лили за откуп от десет милиона долара и после да ти даде парите. Но този мръсник каза, че не знаел как да я отвлече, и ти му каза, че е некадърник, Джуди, и че не можеш да разчиташ на него.
	— Но на теб _мога_ да разчитам, Тони — засия Джуди, спомняйки си със смътен ужас шеговития си разговор с Том. Отхапа още веднъж от отвратителната праскова и се облегна на розовия брокат.
	— Разбира се. Та аз си помислих: ще направя една услуга на Джуди и ще заработя малко и за мен, после ще се скрия в Европа, ще си сменя малко външния вид — такива работи. Животът ми в Щатите никога не е бил върхът, докато не се появи ти, Джуди, и аз знаех, че ако списанието се закрие, ще си загубя страхотната работа. Но както се казва в статиите на „Виърв!“: „Помогни си сам“. Никой не бива да се примирява с това, в което мисли, че е затънал.
	— Хитрото беше — каза Джуди с надеждата, че няма да повърне, — с онези телеграми за откупа. Те бяха _върхът_, Тони! Как се сети за това?
	Тони изглеждаше доволен.
	— С гърка беше лесно — той искаше да се прави на богатото татенце и това ме наведе на тази мисъл. Искам да кажа, тогава ми хрумна за първи път. И тая мисъл ми се загнезди в главата, пък после дойдоха и други.
	— Като например?
	— Като например, когато чух попзвездата да ти крещи по телефона. Помислих си, че тоя тип няма никакви маниери, че е богат и че май си мисли, че е бащата на Лили.
	— После?
	— После те чакам пред офиса на господин Халифакс и вратата се отваря малко… чувам те как плачеш… е, добре, всъщност аз отворих вратата. Неговата секретарка си има свой собствен офис, така че не седи пред стаята на шефа си. Според мен това е голяма грешка. Както и да е, чувам, че господин Халифакс си мисли същото както попзвездата и си рекох: малката госпожичка Джордан ги е въртяла на пръста си още когато е била дете.
	— Но ти как влезе тук, Тони?
	— Много просто. Със самолет до Великобритания, после с ферибота през Ламанша и дотук с влак и автобус. Не се безпокой, Джуди, не съм оставил никакви следи.
	— Но как?
	— Имам екземпляр от графика за пътуванията ти — онзи, който държиш на бюрото в офиса си. Така че знаех къде ще отседнеш — знаех, че ще е в някой от приказните апартаменти над морето и затова наех стая на азиатския бряг на Босфора и купих тия пушкала. Непрекъснато те следях, откакто пристигна. Знам, че Лили понякога обича да излиза сама, така че просто чаках шанса си и той дойде по-скоро, отколкото се надявах.
	— И какво смяташе да правиш, след като получиш парите?
	— Връзките ми на пазара — човекът, от когото купих оръжието — ме свърза с един моряк, който щеше да наеме моторница. След като мъжът с червената лента на ръката се качеше на ферибота за Гюзелхисар, щях да изчакам до средата на пътя, после да грабна куфара от ръката му и да скоча във водата, а моторницата щеше да ме вземе.
	— Нямаше ли да е много рисковано, Тони?
	— Джуди, нали знаеш, че съм първокласен плувец, а когато тренирахме, цялото нещо отне по-малко от тридесет секунди. Нали разбираш, фериботът не може да спре внезапно. Знаех, че на борда ще има полиция, но те вероятно нямаше да могат да стрелят веднага — не и от движещия се ферибот в развълнуваното море особено ако моторницата криволичи.
	„Дали знае, че отвличането е престъпление, което се наказва със смърт в някои американски щати“ — помисли си ужасена Джуди, но запита спокойно:
	— А после какво щеше да правиш?
	— Щях да ти изпратя още един букет и да ти кажа къде да намериш Лили.
	— Много _умна идея_, Тони.
	— После щях да отлетя за Египет, да се срещна там с тебе и да ти дам половината пари. — Той се намръщи. — Може би да ти дам _назаем_ половината пари. Докато се оправи бизнесът ти. — Той рязко вдигна автомата си, но не стреля — просто край прозореца бе прелетяла птичка.
	Нито Джуди, нито Лили помръдваха. Внезапно Тони се отпусна и се ухили:
	— Май доста си си походвала като момиче, а?
	Джуди се усмихна насила, а Тони продължи:
	— Просто изпратих четвъртата телеграма на приятеля ти, краля, след като ви чух да говорите с Максин по пътя за Уестчестър миналата есен. Тя каза, че е познала…
	Джуди бързо го прекъсна:
	— Максин беше права, както и ти, Тони, да изпратиш тези телеграми на мъже с много пари. Сега обаче трябва да решим как да се измъкнем оттук.
	— Да, ще ми трябва малко помощ. Нали вече ти казах, не стана така, както си го представях.
	— Трябва да се измъкнем _бързо_, Тони. Отвън има една лимузина с тъмни стъкла. Ако успеем да се качим в нея, имаме шанс.
	— Ами _тя_? — Тони кимна към Лили, която лежеше със запушена уста на дюшека.
	— Това, което има значение, сме _аз_ и _ти_. Тони. На когото му трябва тя, да си я вземе — изрече Джуди твърдо и доста убедително. — А ние с теб трябва да стигнем до лимузината.
	— К’во ще кажеш да им отвлечем вниманието, като изхвърлим Лили през прозореца?
	Стомахът на Джуди се преобърна — тя се надяваше да изведе Тони и да остави Лили в стаята.
	— По-добре да я използваме като заложник и да я вземем с нас.
	Тони я погледна лукаво:
	— Откъде да знам, че отвън няма засада?
	Джуди преглътна. По дяволите, беше прекалила. Не биваше да бърза. Опита се да го вразуми с тих успокояващ глас:
	— Аз ще вървя пред теб, а ти ще ме следваш с автомата. — Погледна го право в очите. — Няма да тръгна срещу куршумите, нали? Пък и полицията не знае, че съм тук.
	— Ти беше тук и одеве с оня тип.
	— Е, значи знаеш, че не съм с полицията. Освен това разкарах Марк. Знаеш, че не исках да имам нищо общо с него, след като го хванах в леглото с тази! — Тя хвърли презрителен поглед към Лили.
	Той размисли няколко секунди и после изръмжа в знак на съгласие.
	— И така, как да го направим, Тони?
	Той пак се замисли.
	— Развържи й краката.
	Джуди бавно се изправи и, без да гледа Лили, развърза найлоновото въже, което стягаше глезените й, и й помогна да се изправи.
	Краката на Лили бяха болезнено изтръпнали. Тя сведе глава към пода — избягваше да гледа Тони в очите.
	— Сега какво, Тони? — попита Джуди и разбра, че прави поредната грешка: Тони изглеждаше обезпокоен, просто не знаеше какво да предприеме.
	— Да махна ли резето? После ще ме последваш с автомата, а тази ужасна малка вещица ще върви след тебе, докато бъдем в безопасност.
	Тони се отдръпна от прозореца и отиде до вратата.
	— Добре, Джуди, отвори.
	Джуди бавно отвори вратата и излезе. Стрелците на полковник Азиз се отдръпнаха в сенчестите входове на двора. Не можеха да обезвредят Тони, защото автоматът му беше насочен в гърба на Джуди и ако някой стреляше, той конвулсивно щеше да натисне спусъка и да я убие.
	Джуди се олюля. Чувстваше се гола и уязвима. Тръгнаха през двора. Тони вървеше зад нея. С дясната си ръка държеше автомата, опрян в гърба й, а с лявата дърпаше Лили за белезниците.
	Внезапно Джуди изпищя:
	— Господи, Тони, полицаите са на покрива!
	Той погледна нагоре.
	Джуди се хвърли на земята и покри главата си с ръце. Лили се изви, измъкна се от хватката на Тони и също се просна на двора. Тони за момент загуби равновесие и залитна.
	Затракаха автомати, куршумите рикошираха в малкото каменно дворче. После настъпи тишина.
	Джуди бавно вдигна глава. Първото нещо, което видя, бе чифт големи черни ботуши. Зад тях се стичаше лепкава струя кръв.
	Тони лежеше мъртъв върху лекьосания плочник.
	Внезапно дворът се изпълни с хора.
	Джуди скочи и се втурна към Лили.
	— Добре ли си? Ранена ли си?
	Лили само поклати глава — устата й все още беше запушена. Джуди се разплака и махна на най-близкия полицай. Той бързо пристъпи към тях, извади джобно ножче и сряза стегнатия мръсен парцал.
	— Къде е ключът от белезниците?
	— В джоба на ризата му.
	Джуди изтича към сгърчения труп на Тони и запребърква джобовете на ризата му с треперещи пръсти. Намери ключа и се върна при Лили. Цялата се тресеше. Полковник Азиз се наведе, взе ключа и отключи белезниците.
	Лили се хвърли към Джуди и я прегърна.
	— Ти дойде — каза тя и се разплака от щастие и облекчение. Моята vraie maman най-после дойде да ме вземе.
