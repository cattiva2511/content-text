	Един раджа попитал своя везир*:
	[* Везир — министър.]
	— Кажи ми, много ли ме обичаш?
	Везирът отвърнал:
	— Аз съм ваш покорен роб, господарю! Как можете да ми задавате такъв въпрос?
	— Аз искам да ми отговориш — настоявал раджата, — кажи ми истината!
	Нямало какво да прави везирът, трябвало да отговори.
	— Както вие обичате своя роб, така и вашият роб ви обича! — казал той.
	— Двама души не могат да се обичат еднакво — възразил раджата. — Винаги единият обича повече, а другият по-малко.
	Тогава везирът предложил:
	— Нека излезем заедно една вечер, да обиколим някои бедни хора в града, да поговорим с тях, да ги разпитаме. Може би ще успеем да узнаем точния отговор на вашия въпрос.
	— Отлично — съгласил се раджата, — още тази вечер ще тръгнем.
	Същия ден, щом се свечерило, раджата и везирът се приближили до колибата на една бедна бабичка. Спрели се на прага, надникнали в стаята и видели старицата седнала пред чекръка.
	Раджата я погледал, па казал високо и сърдито:
	— Проклета бабичка! Цял ден седи пред чекръка, а и вечер не мирясва!
	А везирът му казал:
	— Почакайте! Сега ще задам няколко въпроса. — И той се обърнал към старицата: — Ей, бабо! Научи ли новината?
	— Кой си ти, дето ме безпокоиш по това време? — измърморила бабичката. — И нощем ли няма покой за тебе!
	— Я слушай! — казал везирът. — Днес раджата на нашия град заболя тежко. Не си ли чула?
	— Малко ме е грижа — отвърнала старицата, — аз нали пак ще си седя гладна пред чекръка? Да не би, като беше здрав раджата, да съм почивала? Е, сега заболял — какво ми става на мене? Здрав ли е, болен ли е — все ми е едно!
	Изслушал отговора й везирът и рекъл на раджата:
	— Запомнете какво каза бабичката! А сега нека идем по-нататък!
	Тръгнали пак. Не след дълго чули стържене на хромели — в съседната къща една млада жена мелела зърно на ръчна мелница.
	— Добра жена! — казал високо и съчувствено раджата. — Цял ден е прислужвала на мъжа си, а през нощта мели пшеница. Трябва да й се даде помощ от нашата хазна.
	А везирът казал:
	— Не говорете сега! Ще попитам нещо тази жена! — И той извикал: — Ей, добра мелничарко! Не си ли чула, че днес раджата на нашия град заболял тежко?
	— О, аллах! — провикнала се жената. — Той винаги се е грижил за нас! Дано по-скоро оздравее!
	Тогава везирът казал на раджата:
	— Вие благоволихте да осъдите старицата и тя ни отвърна грубо; а тази жена пожалихте и тя също ви пожали.
	Или както казва пословицата:
P>
	От сърце до сърцето е пътят открит.
	Както купола звук отразява,
	обичта тъй откликва на обич
	и омразата на омраза.
P$
