	Четирима слепи вървели бавно из пътя. Срещу тях се задал слон.
	— Отдръпнете се, иде слон! — извикали минувачите на слепите.
	Любопитство обзело слепците.
	— А какъв е слонът? — попитали те. — Покажете ни го!
	Тогава минувачите помолили ездача:
	— Спри за малко слона! Тези слепи хора искат да узнаят какъв е той.
	Слонът спрял и четиримата слепи започнали да го опипват. На единия от тях под ръка попаднал хоботът, на втория — крак, на третия — коремът, а на четвъртия — опашката.
	Опипали те слона и ездачът го подкарал нататък.
	Тогава минувачите запитали слепците:
	— Е, сега знаете ли какъв е слонът?
	— Знаем! — отговорили те.
	— Какъв е?
	Слепият, който опипал хобота, казал:
	— Той прилича на дебела змия, свита на кълбо.
	Слепецът, който опипал крака на слона, му възразил:
	— Не, имаш грешка! Той прилича на стълб.
	Слепият, който опипал корема на слона, рекъл:
	— И двамата не сте прави! Слонът прилича на грамадна бъчва за вода.
	А този, който опипал опашката, заявил:
	— Вие всички грешите. Той съвсем не е такъв, какъвто казвате. Слонът прилича на корабно въже.
	Така четиримата слепци, заблудени сами, се лъжели един друг. А всеки от тях говорел истината. Кой колкото узнал, толкова и казал!
