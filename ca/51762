P>
	Тъй ме благословиха
	моите родители:
	„Сине, свободен си!“
	И аз изпълзях
	от майчината утроба.

	Притисна ме мама
	до своята гръд.
	Кротичко сучех,
	шептеше ми тя: „Бъди ми свободен!“
	И ме пускаше да играя на пода…

	В училищата ме учеха
	да изучавам учения много…
	И ми връчваха диплома
	с милите думи:
	„Свободен си!“

	Изпратиха ме на границата —
	да я браня от чужди и… свои.
	Млад не загинах —
	уволниха ме за награда:
	„Свободен си!“

	Но станах студент.
	И ме хранеха
	с тлъсто изпечено слово.
	Повръщах го аз на изпитите
	и казваха ми: „Свободен си!“…

	И тъй — крачка по крачка —
	следвам сянката на Живота…
	И той ще въздъхне от мене накрая:
	„Сбогом, човече! —
	Свободен си!“
P$
