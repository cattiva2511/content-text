	Ожъдняла веднъж мравката и отишла да си пийне водица от потока. Тя се спряла на такова място, дето течението било много силно, и водата я отнесла от брега.
	На близкото дърво бил кацнал гълъб, който видял всичко и му дожаляло за мравката. Откъснал с човката си лист от едно клонче и го пуснал във водата, а мравката по листа излязла на брега.
	Случило се така, че след няколко дни, когато гълъбът пак кацнал на същото дърво, към него се приближил един птицелов. Започнал да се приближава полека-лека, още малко и щял да метне отгоре му мрежата си. Гълъбът не забелязал опасността и си седял спокойно на клона.
	А мравката била наблизо. Видяла тя, че беда заплашва гълъба, спуснала се към птицелова и започнала да го хапе по крака толкова силно, че не само краката, но и ръцете му затреперали. Тогава гълъбът го забелязал и отлетял.
