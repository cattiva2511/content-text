	Живеели някога в малко селце двама братя. Единият бил скъперник и мързелив, другият — работлив и добър.
	{img:bedata_1_2.jpg}
	Скъперникът мразел всички свои съселяни и завиждал на щастието им. Той винаги бил недоволен от това, което имал, и постоянно мислел как да напакости на другите.
	Веднаж, като вървял по пътя, срещнал грозна жена, облечена в дрипи.
	— Коя си ти? — попитал я скъперникът.
	— Аз съм бедата — отвърнала тя.
	— А защо плачеш?
	— Защото всеки бяга, когато ме види.
	— Ела с мене — казал скъперникът и в очите му заиграли злобни пламъчета.
	— Ще отидеш в селото и ще правиш всичко, което ти поръчам. За това аз скъпо ще те възнаградя с жълтици.
	Засмяла се бедата и тръгнала със скъперника.
	— Ето какво ще правиш — казал й по пътя той. — Още тази година ще изсушиш нивите на селяните.
	— Добре! — отговорила бедата и изчезнала, когато наближили селото.
	{img:bedata_3.jpg}
	Започнала страшна суша. По бездънното небе — нито облаче. Селяните вдигали глави, поглеждали за капчица дъжд, но дъжд не идвал. Изгоряло всичко. След това минал силен вятър и помел сухите стръкчета от нивите. Настанал глад. Само нивите на скъперника останали непокътнати. Той доволен сучел мустак и потривал ръце. Започнали да отиват при него за съвет.
	— Слушайте мене — казал той на селяните. — Дайте ми половината от нивите си и ще видите как ще ви провърви.
	Много бедняци дали половината от нивите си. Само брат му и неколцина други не се съгласили.
	{img:bedata_4.jpg}
	Разярил се скъперникът и извикал отново бедата.
	— Накажи ги още по-жестоко. Унищожи им всичко. Нека мрат от глад, щом като не ми се подчиняват… За всичко това ще ти платя двойно — добавил той и лицето му се изкривило в злорада усмивка.
	— Ха-ха!… — чул се дрезгавият глас на бедата. — Знам какво да правя…
	На другата година още рано напролет започнали дъждове. Селяните се зарадвали. „Добра ще е реколтата“, казвали те. Но минали дни, месеци, а дъждовете не преставали. Реката излязла от коритото си и унищожила посевите. Само нивите на скъперника останали неопустошени. Избуялото жито се люшкало напук на всички. Прибрал скъперникът богата реколта, сучел мустак и потривал ръце. Селяните започнали един по един да ходят при него и му се молят за парче хляб.
	{img:bedata_5.jpg}
	— Дайте си всичките ниви, работете ми и ще имате хляб!
	И така скъперникът станал първият богаташ в селцето. Построил си още по-голяма къща. Слугите по цял ден жънели и копаели нивите му, пасели добитъка. Сутрин, когато се пукнела зората, той яхвал белия си кон и обикалял земите си. Така в разходки минавало времето му.
	Един ден при него дошли децата на брат му. Те били окъсани и гладни.
	— Чичо, дай ни малко хляб! — помолили се те.
	{img:bedata_6.jpg}
	— Марш от къщата ми, дриплювци! За вироглавци няма хляб. Който не си дава нивите, нека мре от глад. Хайде, бягайте, докато не съм ви набил — и тръшнал вратата…
	Минали се година, две. При богаташа дошла отново бедата.
	— Хайде, друже, кога ще ми броиш жълтиците?
	— Жълтици ли! — погледнал я скъперникът и ехидно се изсмял. — Та ти още нищо не си направила. Не виждаш ли, че селяните строят стена на реката, та да се опазят от наводнение. Дори и вир правят да си поливат нивите.
	Отишла си бедата разярена и с още по-страшни планове.
	Като завършили стената на бента, братът на скъперника събрал селяните и им рекъл:
	— Бедата ни причини толкова нещастия. Не трябва да й позволим да разруши и стената. Трябва да я хванем и затворим.
	Когато една вечер бедата дошла, селяните я хванали. Завързали я в един чувал и я хвърлили в една пещера. На отвора сложили голям камък.
	{img:bedata_7.jpg}
	От този ден на селяните потръгнало. На полето отново закипял радостен труд. И на брата на скъперника провървяло. Той си направил нова къща, купил си крави, заживял щастливо.
	Един ден казал на жена си:
	— Хайде, жено, направи пирожки и банички. Поканил съм брат си на гости.
	Жена му приготвила всичко, наточила вино и, както му е редът, поканила госта на софрата. А той все току се заглеждал със завист в това, в онова.
	— Хубаво си се подредил, брате. Откъде спечели пари?
	— Потръгна ми, братко. Знаеш ли, че се отървахме от бедата? Вързахме я в чувал и я хвърлихме в пещерата край гората.
	— Тъй ли? — казал брат му, помълчал и си отишъл.
	На другия ден едва дочакал зората и тръгнал на път. Стигнал до пещерата. Целия ден се мъчел да отмести камъка. Когато отвързал чувала, бедата се метнала на гърба му и извикала:
	— А, дойде ли най-после. Сега вече никога няма да се отървеш от мене.
	— Но нали сме съдружници — отвърнал уплашен скъперникът.
	— Какво? Не искам да се занимавам с тия селяни. Те ме затвориха тук. Ще остана завинаги при тебе. Хайде тръгвай — и силно го смушкала в ребрата.
	От този ден богаташът-скъперник станал бедняк.
	{img:bedata_8.jpg}
