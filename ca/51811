P>
	Няма за втори път да се срещнем!
	Няма!…
	Не ще се повтори лятото ни горещо,
	когато по брега бродехме двама.

	Когато ни мамеше морето
	и ни обещаваше прегръдка.
	Когато докосвахме небето
	не с пръсти, а с тръпка.

	Няма да минем по нашата улица —
	толкова дълга и толкова къса,
	в замайващ липов аромат забулена,
	с прашец златен отгоре поръсена!

	Нашата пътека в гората,
	нашата малка поляна!…
	Няма никога вече листата
	тъй влюбено да ни галят…

	Няма да се повтори залезът замислен…
	И нека никога не се повтаря!
	Нека всичко да бъде единствено!
	Веднъж се обича, веднъж се изгаря!
P$
