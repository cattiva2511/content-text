	Отивали някъде двама пътници. Не щеш ли, единият от тях видял на пътя торба с пари. Взел той торбата и казал на другаря си:
	— Я виж! Намерих торба с пари!
	— Е, приятелю — отвърнал другият. — Не казвай: „Намерих“, кажи: „Намерихме торба с пари!“ Нали ние сме спътници, а спътниците трябва да делят всичко — и скърби, и радости. Може по пътя да ни настигне и беда — пак заедно ще трябва да я победим.
	— Я гледай ти! — възразял първият пътник. — Каквото намеря аз, то си е мое и ти нямаш дял в него. Няма да деля парите с тебе!
	— Добре, братко — рекъл вторият пътник, — нека бъде така. Прави, каквото знаеш. Вземи торбата за себе си!
	И двамата пак поели пътя си. Не минало много, настигнал ги стопанинът на торбата — той търсел парите си и водел няколко стражари. Като ги видял, оня, който намерил торбата, се изплашил и казал на спътника си:
	— Ех, братко! Не ни провървя!
	Но той му отвърнал:
	— Не казвай: „Не ни провървя!“, а кажи: „Не ми провървя!“ Ти не пожела да споделя радостта ти, сега няма защо да споделям и скръбта ти.
