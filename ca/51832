>	Предговор

	Искам да ви кажа защо започвам тази история.
	Ще минат много години…
	Когато кажа „ще минат много години“, не променяйте в съзнанието си само датата в календара — да речем на 2000-та или на 3301-та година, — без да промените със същия смел замах всичките си представи! Не оставяйте познатите си живи, макар и стари, за да обсъдите мислено с тях станалите промени; не оставяйте света пълен с най-любимата си днешна сграда от стъкло и алуминий и дните на света — една светла поредица от най-хубавия слънчев ден на собствения ви живот; и хората, разговарящи с тона, с който най-много обичате да разговарят с вас. Уви! Така е устроено нашето съзнание. „Ще минат много години…“ и ние си представяме годините до края на живота си. Или най-много до края на живота на сина си. Или ако, дай боже, се надяваме на внук — до края на живота на внука си.
	Искам да ви внуша, че тук „много години“ трябва да значи наистина _много_. Защото след смъртта на внуците ни ще има още години, нали? Още сто години. Още хиляда години. Още сто хиляди години! Милиони години!… За това време фактически не знаем нищо. Може би няма да има ни календари като днешните, ни къщи от стъкло и алуминий, ни хора като нашите познати, ни различните сегашни „тонове“ на разговор — между които и любимият ни тон, — ни „хубавите“ дни на моя и на твоя живот. Та ние изобщо не знаем дали далечните ни потомци ще бъдат на Земята…
	Милиони години — това наистина е много време. Всичко, за което сме мислили, всичко, за което сме мечтали, всичко, за което сме се борили, отдавна ще се е случило, ще се е реализирало, ще е било извоювано. Може би дори за астронавтите тогава ще мислят (някъде на Вега или на Андромеда) така, както днес в Грузия мислят за аргонавтите…
	Това няма значение.
	Аз съм сигурен само в едно.
	Ще минат много години и някога някъде някакви астронавти ще намерят на една чужда, непозната планета надпис. Може би издълбан на камък, може би в някаква благородна сплав. Може би ще го прочетат направо, тъй като ще бъде написан на познат за тях език, може би ще трябва да го дешифрират в сложната структура на някакъв неразрушим, изкуствено създаден кристал. А може би ще го намерят в обикновено книжно томче на отдавна изоставената Земя при някое от далечните си завръщания. Не зная.
	Всъщност това няма и особено значение, тъй като зная какъв ще бъде смисълът на текста…
C>
	„Духът им бе узнал красотата на _безкрайното_. Но светът, в който живееше тяхната твърд, бе друг. Той имаше своето безкрайно долу и своето безкрайно горе и твърдта им бе всмуквана и падаше към дъното, където не можеше повече да се съпротивлява на устрема на падането си, и умираше, както умират звездите — превръщайки се в светлина. А духът им бягаше от падащата твърд и с откъслечни, задъхани скокове се отмяташе нагоре, срещу движенията на смъртната спирала, и се издигаше към чистите небеса на безплътността, но тези небеса бяха студени и духът забавяше движенията си и бавно се отпускаше надолу по спиралата и с падането си отново навлизаше в кръговете, сгрети от смъртните лумвания на телата на другите светове, паднали в разжарения ад в сърцето на вселената; и никой не беше се върнал оттам, за да каже как изглежда. Навлязъл в тези кръгове, духът отново идваше в съзнание и ужасен, повлечен към гибелта си от падащата твърд, която яхаше, той се прочистваше от самоуспокоението си и отново побягваше навън и нагоре.
	Това бе техният свят! — падаща във вечния невидим огън на енергетичното си превръщане твърда материя и издигащата се срещу нейния водопад мислеща материя.
	И тази мятаща се срещу течението пъстърва щеше да остане няма и вечно сама! Беззвучните й викове, насочени напред, назад, встрани, щяха винаги да се завръщат само в нейния кръг. И всички мятащи се срещу водопада пъстърви щяха да зоват с гласове, въртящи се всеки само в своя кръг. И трябваше да минат — уви! — не осемдесет или сто години от началото на космическата ера, за да се срещнат… Падайки и въздигайки се наново, те щяха да намират по своя кръг само следите на своите собствени падания и въздигания отпреди хиляди и милиони години.
	Уви! Те не можеха да стигнат сами доникъде — самотните старци, които бяха тръгнали за щастие, — колкото и силни, колкото и упорити да бяха. Тези два-три века трябваше да станат хиляди и чак тогава щяха да дадат ново възмогване и ново падане. И паданията, и възмогванията трябваше да станат милиони; едва тогава, обогатена с опит и възмъжала, зрялата самотна пъстърва щеше да провиди светлия връх на водопада и може би да го превъзмогне, за да стигне до малкото, тясно, спокойно късче чистота, където да срещне себеподобните си и да хвърли хайвера си. И хайверът — повечето падайки надолу в пътя й, по-малкото — задържайки се тук — щеше да я възпроизведе, за да тръгне отново.
	Но сега те бяха почти на самото дъно — на самата граница със смъртта — и знаеха, че прозрели истината, ще могат да се закрепят и да съберат сили, за да пренесат _живота и човека_ нататък — нагоре!
	А дори и да не успееха, бяха спокойни, защото някой някъде вече беше го пренесъл, а други другаде щяха да го пренесат.
	Защото победата на _човека_ никога не идва с победата или смъртта на _единия_ (който и да бъде той) или с победата и смъртта на двадесет и четиримата (които и да са те), а винаги с борбата на следващите, на другите, на всичките!“
C$
	Може би ще възразите, че надписът, който ще намерят моите астронавти, няма да бъде такъв. Не забравяйте, условихме се, че това е станало след много, наистина много години и затова дори текстът да не е точно такъв, то духът му трябва да бъде същият. И дори да не го намерят моите космонавти, ще го намерят други някои. Някъде. Някога…
	За нищо друго не можем да бъдем сигурни, но такъв надпис ще има. Безусловно верен в крайните си изводи, неясен във всичко останало…
	И това неясно _останало_ дълго ще буди въображението на тези, които го намерят, и на тези, които го разчетат, и на много други след тях. По него отдавна мисля и аз — по неясните условия, по съмнителните, несигурни изходни пътища, по които ще се стигне до безусловно верния краен извод.
	И ми хрумна едно обяснение. Може би не най-вярното. Може би не най-остроумното. Може би не най-пълното. Впрочем — сигурно! Сигурно нито вярно, нито пълно, нито особено остроумно.
	И все пак ми се ще да го споделя.


>	1

	Това беше много стар и много уморен мозък и затова кората му се активизираше бавно.
	Отдавна, отдавна и далеч, далеч назад — още на другия край на Тунела — се беше оказало, че той е по-тежък, по-богато набразден и с по-голяма повърхност; че е по-издръжлив, по-съсредоточен и е способен на по-големи напрежения измежду десетки и десетки хиляди блестящо развити мозъци. Затова го бяха избрали измежду десетките хиляди и бяха пречистили и доразвили тялото, което го носеше, и му бяха определили съдба, на която завиждаха милиарди. Той бе най-съвършеното творение на природата, което можете да си представите, и бе работил дълго и безотказно, преодолявайки упорито умората и старостта. Когато опря до стимулаторите, той всмука от тях всичко, което му бе нужно, за да работи все така безупречно — дори тогава, когато дойде време жизнените му енергии най-сетне да пуснат от желязната си хватка елементите, които го изграждаха, и те един по един — някои по-активно, други вяло и едва забележимо — да влязат в трайните съединения, в които нормално се намират в природата. И сега — прояден от химията, натрупал в себе си остатъци, които вече не можеше да изхвърли, безкрайно подтикван и подновяван — той би представлявал в очите на всеки лекар на двадесетия век един мъртъв анатомичен експонат. Но стимулиращите импулси, които пробягваха по енцефалитния шлем върху черепа му, го обливаха, течаха по отдавна затлачените канали на живота и вливаха в него живителната влага на новото пробуждане; матът по външната страна на кората под леката сянка, хвърляна от менингиалната ципа, изчезваше; петната с цвят на слонова кост, които се виднееха в дълбочината на обвивката, се топяха и той отново ставаше все по-синкавосив и все по-лугаво блестящ.
	Всичко това можеше да се види на един от двадесет и четирите телеекрана във физиологическия кабинет, но от десетина години там не бе влизал никой; гробната тишина и двадесет и единият мъртви квадрата на стената бяха единствените свидетели на дългогодишната трагедия, която се разиграваше тук, тъй като всички уреди и устройства бяха по местата си и в пълна изправност и ни една прашинка не бе паднала по блестящите им пластмасови и метализирани повърхности през цялото това време. Само светлините на единствените три работещи екрана проблясваха по лъскавите отломъци на пластмасовата пустиня, ненужни и безсмислени като хронометър върху пищяла на полиран скелет.
	Истинският пулс на живота никога нямаше да се върне тук въпреки сигналите, с които викаше това бляскаво някога съзнание от толкова далече.
	Далече само по време — би трябвало да прибавим ние! Защото старецът, към когото бяха насочени те, лежеше във физиологичната вана на кабината си само през три прегради оттук.


>	2

	Още не съзнаваше нито кой е, нито къде се намира, нито какво го очаква. Само смътно чувствуваше, че е обхванат от желанието да се съпротивлява срещу импулсите на контролния шлем, които го викаха към живота. И се съпротивляваше. Упорито!
	Беше сънувал. Случваше му се за пръв път по време на многогодишните му анабиотични изолирвания. При това сън, пълен с детските спомени за земното небе и свободно течащите студени води, за безкрайните зелени пасбища на резерватите и плъпналите из тях животни. Събуждането щеше да донесе спомена за останалите четиристотин години, щеше да вдигне на крак задръжките срещу капитулацията и безсилието, щеше отново да отложи отдавна жадувания пълен покой. Но колкото по-нагоре изплуваше съзнанието му от дълбините на нирваната, толкова повече се задвижваше в него тревожната и светла тръпка на очакването.
	И изведнъж напълно отчетливо съобрази, че точно в този миг в една от многото изпразнени килии около него се събужда още един старчески мозък… А някъде напред, в залата на управлението, трябваше да стои и третият старец, който ги викаше преди определеното време на смяната!
	__Стефан го будеше преждевременно…__
	Най-сетне нещо се беше случило!
	Потънал в пълен мрак, удавен в монотонните бучащи пулсации на шлема, старецът трескаво започна да се освобождава от физиологичната вана.
	За пръв път от толкова време съжаляваше, задето се премести в навигационната кабина на Тонуто. Повече от двадесет години го деляха от онзи ден, но той си спомняше всички подробности, като да беше вчера…
	Тогава дежуряха по двама. Трябваше да поеме поста с Тонуто. Когато се яви в навигационната зала, намери дежурните разтревожени. Тонуто не идваше. Оказа се, че първият психиатър на експедицията се е затворил и не отговаря на техните повиквания. Провериха на контролното табло и установиха, че е изолирал не само всички автоматични средства за връзка на своята кабина, но и цялата автоматика изобщо — ведно с „Прекия поглед“, с осветлението си — всичко! Когато най-сетне го извадиха от анабиотичния му сън, Тонуто обясни, че искал да прави всичко на ръка, след като се събуди, за да стигне по-бавно до неизменната влудяваща картина на Тунела, която видеоскопът разкрива.
	По онова време в кораба отдавна вече се ширеше един масов порок, който не можеше да не доведе до психически разстройства. При положението, което навигаторите заемаха във физиологичните вани, под всеки пръст на лявата ръка имаше по едно копче за автоматична връзка с извънкорабното пространство: за екрана на видеоскопа, за външните подслушвачи, за регистраторите на космическите лъчения. Тласкани от желанието да се отскубнат от убийствената монотония на средата, в която корабът стоеше като заседнал от първия месец на пътуването им, всички бяха добили навика още в просъница да натискат едновременно и петте копчета. С това слухът им се събуждаше потопен в равномерното бучене на вибриращия кораб, което така и не можаха да отстранят, а зрението им — приковано в безкрайната дълбина на опасващия кабината видеоскоп със своята неизменна от пет, от десет, от двадесет, сега вече от четиристотин години гледка на Тунела.
	Доплеровият тунел!
	Сякаш бяха спрели сред него. Отпред зееше черната челна дупка, след това идваше тъмновиолетова ивица звезди и колкото по-насам идваха стените, толкова по-сини, а нататък и по-зелени ставаха те, докато не стигнеха до цветния пръстен — точно встрани. Това беше една тънка еднопедова ивица от разбъркани бели, червени, сини и жълти небесни тела; след нея отново започваха да се преливат едно в друго зеленото, после жълтото, оранжевото, червеното и виолетовото, което се губеше точно отзад в другата черна дупка на Тунела. А най, най в средата на това черно, където не можеше да се долови нищо дори от най-силните уреди, би трябвало да бъде Слънцето. Светът, от който бяха тръгнали и който никога вече нямаше да видят. В черното отпред, точно в средата, по същия начин оставаше невидима за тях целта, към която се стремяха и която нямаше да видят, докато не включеха спирачните дюзи. Защото фантастичната скорост на техния фотонен кораб бе толкова близка до светлината, че удължаваше вълната, с която светлината на Слънцето ги гонеше, и я изместваше далече зад границите на видимия спектър. Всичко останало — от неизменното виолетово до неизменното червено отзад, бяха звездите, от които светлинните лъчи идваха под ъгъл и следователно само изменяха реалния си цвят, без да изчезват напълно.
	Един по един всички добиха навика да се будят с поглед, впит в Тунела: ту в черните празни отвори, ту в стените му, пред които бавните близки звезди се оттичаха назад и с оттичането си променяха като саламандри цвета си. Изучаваха цветната ивица. Внушаваха си при всяко ново събуждане, че нещо се е променило, че нещо от ивиците е станало по-широко или по-тясно, че едната или другата тъмна дупка е пораснала или се е намалила… И понякога стояха така с часове и гледаха, и закъсняваха за дежурство, и за ядене, и за прегледи… А когато поемаха дежурството си и останеха сами в командната зала, след като другите се прибереха в кабините си и корабът се потопеше в анабиотичния си сън, те отново гледаха и гледаха, додето всичко не започнеше да се разлива и да трепери пред очите им. Но не и да променя цвета си!
	Някои постепенно губеха покоя си и преди да изпаднат в пълна анабиоза, все по-дълго сънуваха как забелязват в Тунела някакви бавни промени — как встрани, в цветната ивица се отваря нова тъмна дупка и се разширява, и в нея се показва Слънцето, планетите, астероидите… или как в дупката пред носа на кораба постепенно изплува светът на двете слънца Бета от сектор Б.О.Р. с фантастичните движения на планетите около тях. Когато след години се събудеха — отново се взираха; и когато поемеха дежурството си след всеки естествен шестчасов сън — отново се взираха, защото устройствата на автоматичното командуване бяха безупречни и уредите на климатичната и физиологична инсталация работеха с такова съвършенство, че те нямаше какво да правят и можеха да си позволят да си пилеят времето.
	Някои се опитваха да работят научна работа, но нямаше какво да се наблюдава, нямаше какво да се изследва — всичко около тях се регистрираше автоматично, а и тази регистрация няколко години след тръгването вече не носеше нищо ново: космическите потоци пращяха върху бронята равно и непрекъснато, по пътя им нямаше нито метеоритни роеве, нито аварии, нито наложени отклонения, нито възникваше необходимостта да се излезе вън по бронята — нищо. Полетът се извършваше вече десетки години наред в границите на оптималните условия, които бяха предвидени, и нямаше с какво да се борят; дори няколкогодишните математически занимания на неколцината, които се опитаха да намерят опора за гладуващото си съзнание, се превърнаха в празна игра; и с това ставаше още по-ясно, че рано или късно психиката им няма да устои. И не беше устояла, разбира се!
	Какво ли не правеха! Ето Тануто например. Няколко години след хрумването с кабината бе излязъл навън със скафандъра си и те дълго не знаеха за това — беше изключил сигналите на баланс-камерата. Може би никога нямаше и да научат как е излязъл и как е завършил, но след час-два доловиха позивите му. Бил болен, но не смеел да каже, да не би психическото разстройство на самия психиатър на кораба да доведе до объркване. Не можел да се убеди, че е имало нещо друго преди Тунела. В главата му влязла натрапчивата идея, че спомените за Земята не са никакви спомени, а сън, психоза… Не можел да повярва, че наистина съществуват, че има свят извън тях… И излязъл, за да провери дали наистина ще види кораба отстрани. След като се изстрелял напред, наблюдавал кораба около час и внезапно му просветнало. Но… не можел да се върне! В разстроеното състояние, в което се изстрелял напред, решил, че корабът ще го догони, но разстоянието естествено се увеличавало. Гласът му се чуваше все по-слабо. Заповядаха му да не прави опити да се движи. Локираха го. Заместник-дежурният за този ден — Шон — излезе с резерв от гориво, щастливо го настигна и след едночасова маневра успя да го върне. Тонуто още същия ден, а заместник-дежурният на другата седмица умряха в страшни мъки от неизвестното лъчение, на което се бяха подложили при маневрирането вън от кораба.
	Старецът знаеше за дебнещата ги опасност още тогава. Досещаше се, че със своя опит Тонуто се мъчи да намери средство за откъсване от травмиращата фикс идея за откриване на промяна в Тунела. По-късно, следвайки примера му, неколцина от екипажа също унищожиха автоматиката на кабините си, за да дадат работа на ръцете си. Оттогава въведоха енцефалитните шлемове. Сега, както и да се изолираха в камерата си, дежурният винаги можеше да събуди всеки от командния пункт.
	Разбира се, и това разрешение беше чиста илюзия; беше нагласено… Извънредното усилие в случая не се налагаше от някаква реална необходимост…
	Твърде скоро се оказа, че за неколцината последователи на Тонуто има достатъчно опразнени вече кабини, и те се преселиха в блестящите, безпрашни и проветрени, запустели жилища на мъртвите си другари. И сами един по един бяха напуснали земния си… (или небесен — кой знае как би трябвало да се казва вече!) път.
	И така — бяха останали само трима:
	Сава, с разбит вестибуларен апарат, прикован към креслото си, надебелял, ликвидиран човек, който по неизвестно какви психически пътища бе запазил способността да сънува дори в анабиотично състояние. Сънуваше Земята, детството си, някогашните си близки и живееше в този отвлечен, смешноват, инфантилен свят, далече от всичко, което ставаше на кораба.
	Стефан — човекът, който в първите дни на пътуването бе смятан за единствения злополучник от екипажа, не беше издържал първоначалното нервно-психическо натоварване и получи мозъчна травма, която го доведе до циклофренично разстройство с дълготрайни периоди на свръхвъзбуденост. Всъщност това го бе спасило от комплексите, които подкопаваха съзнанието на всички останали.
	И накрая той — Дато` — старецът, който прехвърляше всичко това през главата си, докато се мъчеше да се оправи час по-скоро с копчетата, автоматичните ключалки и биндунгите, които още го държаха във ваната; единственият, който с вълча упоритост бе издържал докрай в кабината на Тонуто; който бе преминал всичко; който бе устискал разума си и волята си; който бе превърнал желанието да живее и победи в мъчителна болест и сега бе стигнал дотук — до истинската отдавна чакана промяна — със собственото си съзнание, собствената си памет и собствения си ум!
	Ръцете му трескаво работеха, но бързината в такива случаи не е най-добрият помощник. Преди беше достатъчно да натисне копчето под показалеца на дясната си ръка и автоматически се освобождаваше от навигационната вана. Сега копчето го нямаше. Трябваше да развърти капачката и опипом да намери пружината. Дръпване… и двете му ръце бяха свободни!
	Шлемът още бучеше и всеки три секунди прокарваше лека електрическа тръпка през тялото му, но старецът бързаше за друго. Високо над него се виждаше лентата на видеоскопа и той отново изпита съжаление, задето не може да го включи, преди да стане.
	Старецът се надигна от кръста, колкото му позволяваха тазните биндунги, и включи часовниците.
	Равна фосфоресцираща светлина се разля по циферблатите.
C>
	„3301. МАРТ. 13. 04.33’15’’… 20’’… 25’’…“
C$
	Секундите летяха.
	Не можеше да са стигнали, имаше още повече от осем месеца път!
	Не преди Нова година! — пресметна той и вътрешно се засмя на безсмисленото хрумване времето да се мери по земната хронология и тук — където мнозина направо бяха престанали да вярват в неговото съществование.
	Дато` огледа тъмната камера при светлината на циферблатите — черната ивица на видеоскопа, четирите мъртви екрана на видеофоните, забранената ръчка на „Прекия поглед“ — аварийния прозорец към външния свят. Таблото, което можеше да съживи всичко това, едва се виднееше пред него, малко отвъд досега на протегнатата му ръка.
	Какво ли може да се е случило? Авария?
	Или Стефан халюцинира?
	Той работеше трескаво над кръстния колан, над тазовите бандажи и накрая — над ключалката на изпразнената вече хидравлична вана, в която лежеше…
	Най-сетне се надигна в креслото и го плъзна напред.
	Без да успее да овладее вълнението си, включи таблото и пръстите му заиграха по копчетата на видеофона за командната зала.
	В дъното на екрана светна ярка точка, разрасна, заиграха едри бели ивици и след миг сияещото лице на Стефан сякаш нахълта в стаята.


>	3

	Старото мургаво лице на Стефан. Меките изтънели черти, нежната белота на редеещата коса, чувствителните ноздри и черният огън на вечно вдъхновените очи.
	Те се гледаха мълчаливо и за Дато` това мълчание също беше знак, че се е случило нещо, тъй като освен огньовете на постоянната нервна възбуда в очите на Стефан светеха нови пламъчета — на мисълта по нововидяното, но още неосмисленото; на тревожното желание за действие.
	Стефан заговори пръв със свойствената си прямота:
	— Здравей, отшелниче! Още ли не си включил видеоскопа? — Очите му весело и доволно светнаха. — Това е, старче, победа! Устояхме! — И непринудено се засмя на глас при мисълта колко просто прозвучаха думите, които значеха толкова много и за двамата.
	— Какво е станало…
	— Не се тревожи, не халюцинирам! — Стефан заговори необичайно спокойно. — И аз се чудех дали да вярвам на очите си и на ушите си, но Сава сам ме повика и ми каза същото. Това е, устояхме!
	Две глупави сълзи натежаха в погледа му и той ги натисна с пръсти в кладенчетата на очите си. Дато` мълчеше. Той продължи:
	— Понеже тази сутрин застъпваш, приготвих автомата да ме вдигне в пет и половина, да проверя данните, преди да дойдеш. Но се събудих сам. Преди това. С някаква тревога, с някакво предчувствие… Сякаш някой ме издърпа от леглото, за да ми каже: „На`, гледай, какво дремеш, край!“ Както винаги, още преди да отворя очи, пръстите ми сами включиха всички външни връзки, но този път ушите ми се събудиха пълни със звуци. Истински, живи, човешки звуци!… Първо гласове, гласове… но не възбудени, а така както говорят, да речем, на излизане от някое кино. После звуци на… нали помниш; имаше едни мотори с вътрешно горене — все се чудехме в училище защо ги изучаваме! След това смях — близък и далечен; и пак говор; дрънкане на съдове, подвикване. И пак смях, и детска врява… И всичко това ми изпълва ухото и расте, и расте и ме кара да се превърна цял в слух и зрение… А във видеоскопа няма никакъв тунел! Очите ми, както винаги, бяха насочени към предната дупка. Отворих ги и я видях да сияе с бледа, чисто розова светлина, в която плуваха някакви кръгове, някакви точки… Встрани нямаше и следа от дъгата! Само светлини и пъстри линии; при това непрекъснато меняха цветовете си. И звуците, и светлините бяха просто… градски! Но от огромен град, от гигантски град, прострян от хоризонт до хоризонт, дори ако го гледаш от километри височина. — Стефан прекъсна възбудения си разказ и отклони поглед от погледа на Дато`, сякаш за да преживее всичко отново. — И светлините, и звуците ставаха по-ярки; ставаха все по-плътни и по-ясни, додето по едно време просто ми се струваше, че ме пронизват. Разтреперах се и те изгаснаха. Стопиха се. Край!
	— И?
	— Нищо повече! Но те уверявам, че не е било илюзия, защото нито Тунелът се върна във видеоскопа, нито наново се чу грундшумът от обвивката на кораба. И още нещо — никакви следи от космически удари! Абсолютно никакви. Предполагам, че са ни забелязали отдавна и са ни изпратили тази картина на света си като сигнал. Като опит да установят с нас някакъв контакт. След това, неизвестно защо, връзката се прекъсва. Може би е станала някаква повреда; у тях или у нас… От петнадесет минути се мъча… И реших да те събудя малко по-рано, да видим какво да правим!
	— Стефане! — Дато` се мъчеше да го застави да потисне възбудата си докрай. — А датника видя ли? Не може да сме стигнали година по-рано, нали?
	— Не зная защо сме стигнали година по-рано. Признавам! Но че сме стигнали, е факт. Не може двама души да се лъжат едновременно!
	— Сава ли? — Дато` напипа магнитните си обувки и започна да ги обува. — Казваш, че и той уловил сигналите, така ли?
	— Да! Вече бях започнал проверката на подслушвачите, да разбера къде е дефектът, когато се свърза с мене. Беше във възторг! Плаче! Просто като че ли Земята видял! Обадил ми се, защото и при него връзката почти веднага се загубила. Жалко че не можа и ти да я уловиш; така ще си малко на тъмно.
	— Нищо! Важното е по-скоро да се измъкна от кабината. — Дато` се прегъна на две, за да стегне каишките на обувките си, и стана. — Ще се свържа със Сава, да разбера и от него какво точно е видял, и идвам.


>	4

	Сава не беше пред екрана. Дато` го повика и той се показа чак в дъното на кабината си — дебел, разплут, със зачервени очи и къдрава, още напълно черна коса.
	— Залепил съм се на видеоскопа като дете — в сипкавия му добродушен тенор имаше нещо трогателно. — Ти научи ли? Говори ли със Стефан?
	— Да, говорих!
	— Какъв късмет, какъв късмет, Дато`! — Сава седна в креслото и се наведе напред към екрана. — Събудих се точно колкото да хвана самия край. Още малко и… представяш ли си и Стефан да не се беше събудил?
	— Как изглеждаше?
	— Вместо Тунела — всякакви светлини; движат се, менят цвят, бягат, въртят се. Като на майските празници в нашия край от времето на детството ми.
	— А звуците? — Дато` напипа пружината на бравата с отвертката, но я изпусна и отново пъхна пръст под плочката. Ако беше я отвинтил нацяло, щеше да стане по-бързо, си помисли той, но отговорът на Сава го накара изобщо да забрави ключалката на вратата и да се изправи срещу екрана.
	— Пееха.
	— Какво? — Той се върна при креслото и седна премалял. — Сигурен ли си? А говор нямаше ли? Или шум от някакви мотори…
	— Не, просто пееха. Мъже! Не обработени гласове, а така, както пеят случайно събрани хора в добро настроение.
	— Сигурен ли си?
	— Разбира се. Защо? — Сава го гледаше учудено. — Пееха, после един извика някак закачливо и всичко утихна.
	— Ти каза ли на Стефан какво си чул? Или той да ти е казвал какво е чул?
	— Не! Попитах го само: „Видя ли?“ Отговори, че е видял. После му казах: „Като че ли сме на Земята, нали?“ Или нещо такова. И той потвърди… Какво те смущава?
	— Това, че може и да сте видели едно и също изображение, но сте чули съвършено различни неща!
	Дато` отново скочи на крака. Нямаше време за изживяване… Тази дяволски мъртва, глуха, сляпа, инертна килия просто го подлудяваше.
	— Провери по автоматичния регистратор точно кога си се събудил, за да разберем кога се е преустановила връзката!
	Сава се наведе към регистратора и завъртя един ключ. За всеки случай почука с пръст върху скалата.
	— Да! „3301. МАРТ. 13. 04.25’10’’.“ Тогава съм отворил очи. Пеенето чух малко преди това. Всичко трябва да е траяло най-много двадесет секунди.
	Без да отговаря, Дато` прекъсна връзката и се свърза със залата за управлението. Струваше му се, че образът се появява безобразно бавно.
	— Още ли не си тръгнал?
	Дато` не обърна внимание на въпроса на Стефан.
	— Стефане, слушай! — Не можеше да накара гласа си да не трепери. — Веднага провери кога си се събудил!
	Тревогата му се предаде на Стефан и той погледна автоматичния регистратор.
	— „3301. МАРТ. 13. 04.17’20’’.“ Защо?
	— Защото си уловил сигнала осем минути преди Сава! С други думи, осем минути след като си го загубил, го е уловил той, за да го загуби на свой ред. И освен това сте видели едно и също, а сте чули съвършено различни неща!
	— Не може да бъде…
	— Не може ли?… Само, моля ти се, не предприемай нищо, докато не дойда. Мисли! Веднага идвам!
	И тръгна към вратата.
	— Но тогава може би и ти ще можеш, макар и по-късно…
	Угасващият глас от изключения екран го накара да застине на мястото си. Да, наистина! Изглеждаше чудовищно нелепо! Изглеждаше като… като да вярва в духове, но защо да не опита?
	Умът му трескаво работеше. Стефан е уловил някакъв сигнал веднага, щом се е събудил, и го е загубил. При аналогични условия Сава е уловил подобен (макар и не идентичен) сигнал и също веднага го е загубил. И въпреки че Сава го е уловил осем минути по-късно, сигналът е останал неуловим за Стефан. След това нито Тунелът се е върнал, нито шумът на обвивката… Може би се дължеше на някаква повреда във всички уреди за външно наблюдение и това ги кара да дават илюзорните сигнали в момента, когато ги включат! Но откъде земното им звучене? И защо ефектът засяга едновременно всички подслушвачи, след като нямат обща система?
	Да проверим, да проверим…
	Старецът отново се изправи пред таблото и включи видеоскопа и подслушвачите. Контролните лампи на двата уреда бавно започнаха да се загряват. Той се наведе и изтегли контакта на енцефалитния шлем. Беше толкова объркан, че досега не бе сварил да го изключи, и шлемът все още изпълваше стаята с глухото си бучене и ритмичните писъци на допълнителните си импулси. Едновременно с това Дато` загаси всички светлини в кабината, включително фосфоресциращите циферблати на календара часовник.
	За миг тягостната плътна тишина и непрогледният мрак се стовариха отгоре му, притиснаха го върху креслото… но това бяха последните десети от секундата, преди видеоскопът и подслушвачите да се загреят и… той усети как кабината се изпълва със съвършено тих, но ясно доловим ромон на вода. Ромонът нарасна, нахлу в слуха му, превърна се в равнотечаща многоводна река, която изпълни и двете му уши с буботенето си… сетне зашепна и пак забуча, и пак зашепна. Чу се тих писък на птица; водата заромони в прибрежната тръстика, проклокочи и бързо се оттече назад, назад… Едва-едва прозвуча глух звук на хлопатар и шумът секна.
	Пулсът биеше до пръсване в ушите му.
	Екранът на видеоскопа през цялото време бе останал непрогледно черен.
	Дато` погледна часовника, който бе включил веднага щом заглъхнаха звуците. Не бяха звучали повече от шест секунди! Четири пъти по-късо, отколкото при Сава, пет пъти по-късо, отколкото при Стефан! И никакъв образ!
	Контролните лампички на подслушвача и видеоскопа, които бе скрил под дланта си, ритмично и точно работеха.
	Не можеше да разбере какво става; а нямаше волята да застави мозъка си да престане да се мята от мисъл на мисъл и да започне да разсъждава трезво и последователно. Чувствуваше, че са изправени пред нещо значително, нещо изключително важно, може би фатално за тях, но не можеше да го обхване…
	Мисълта му сляпо се луташе, губеше се и отново започваше да се блъска в една и съща точка. Броячите и на тримата за пръв път от толкова години не бяха регистрирали ни едно попадение на космически частици. Да рискува ли?…
	Да рискува и да се увери дали видеоскопът е изправен!
	Той протегна ръка към лоста за „Прекия поглед“ и без да се колебае, го дръпна. Механизмите заработиха. Тежките плочи със сложните сплави се плъзнаха встрани и над главата му се откриха дълбоките многослоеви кристални прегради на илюминатора, които чудесно пазеха кабината от проникването на космическия студ и изпускането на корабната топлина, но не и от космическите лъчи.
	Уви! Смразяващият мрак на видеоскопа цареше и тук, в раззиналата бездна на „Прекия поглед“, която сякаш всмука погледа му и го остави разтреперан в креслото като безпомощен слепец с широко отворени празни зеници.
	Нищо! Нито Тунел, нито една-единствена звезда дори… сякаш целият космос се беше анихилирал.
	Той върна ръчката на мястото й, после бавно се отправи към вратата.
	Беше напълно разстроен. Някаква тежка, студена апатия го обзе и той не можеше да й се противопостави. Къде бяха попаднали? Какво ставаше с кораба? Нима именно сега, на края на пътя, щеше да ги сполети катастрофата, която ще сложи край на всичките четиристотингодишни терзания, на всичките безплодни усилия да издържат, да запазят съзнанието и силите си за експедицията, за която двадесет и един космонавти — мъже и жени — бяха дали живота си… Единствената катастрофа по един път, преминал без всякакви технически трудности, без едно смущение в двигателите и устройствата, без една сянка дори на опасност… Ако не се брои, разбира се, лепкавата, разрушителна сила на изолацията от живия живот, която бе се впила в съзнанието им.
	Той не можеше да мисли за нищо, не можеше да съобрази нищо. Само желаеше час по-скоро да се справи с последните пречки по пътя си — вратата на кабината и на коридора; да премине пътя през централната зала, предния коридор и шахтата и да се озове в залата за управление. При Стефан, който малко можеше да му помогне, и при уредите, които трябваше да дадат отговор на всичко.
	Пръстите му започнаха да пипат по-уверено; той подхвана пружината и не я изпусна. Натисна с дългата отвертка. Ключалката изщрака. Оставаше да се отвърти металическият кръг на централния винт, който щеше да изтегли четирите двойни резета на вратата.
	Старецът бавно взе да върти, а освободеното му съзнание се отпусна върху хаотичните спомени за 400-те години, които ги доведоха дотук.


>	5

	Отпърво бяха петдесет и трима души. След деветмесечното пресяване Земята можа да отдели само тях. Елитът на земната младеж — съвършено сложени, психически устойчиви, с проверени математически способности, безукорно нравствени и жадни за труд хора. На най-външния спътник на Сатурн — Япет, в изградената предварително база, те трябваше да прекарат тригодишна подготовка за космическата експедиция, чийто маршрут се пазеше в тайна от Съвета за космически връзки. Трябваше да работят упорито по най-широката, но едновременно с това и най-сбитата програма, разработена досега от Съвета: физическа подготовка, математика, физиология. И след това — във всяка от четирите групи — физика, биохимия, астрономия, история.
	Дато` беше се разделил набързо и някак съвсем леко със своето момиче. Погълнат от предварителните изпити и проверки, той забрави още на Земята шедьоврите на клетъчния емайл в сейфа на Тбилиския музей, където бе погребал пет години от живота си за тяхното реставриране. Но тук земното светило бе помръкнало и Луната не изгряваше; само три мънички топки, едната — на Слънцето, безукоризнено бяла, другата — на Сатурн, призрачно жълтеникава под меланхоличния си пръстен, и третата — на Титан, ту растяща, ту стапяща се в дребно синкаво зърно сред другите звезди, се търкаляха неспирно една подир друга или една срещу друга, за да кръстосат дири; така течаха дните и седмиците, и месеците, и годините под студеното небе на Бога на времето.
	Дато` все по-често започна да си спомня за колегите си от Музея, за приятелите, за Натела… Дори дръзна да изпрати тайно писмо по пилотите на една от транспортните ракети, но бе заловен и по чудо се спаси да не изхвръкне от базата. При направената анкета се установи, че почти всички вече са изпратили по един или друг начин писма, и ако предвидените в правилника наказания се приложат, проектът, който Земята готвеше от толкова години, просто щеше да пропадне.
	Постепенно в приглушените, здрачни часове на вечерната почивка едно след друго се родиха единадесет семейства.
	Сходството с името на неговото момиче го бе сдружило с едрата, спокойна, женствена полякиня от групата му — групата на историците. В края на втората година те свързаха дванадесетото семейство. На третия ден след брака им бе свикано общо събрание, на което стана ясно, че с това първият етап на подготовката е свършил и двадесет и деветте разочаровани „стари“ ергени и моми бяха уведомени, че ще трябва да се върнат на Земята.
	Останали сами, те се заеха с монтирането на своя кораб. Сега вече бе по-леко, тъй като знаеха какво им предстои.
	На повече от четиристотин и петдесет светлинни години път лежеше тяхната цел — Бета от екваториалния сектор Б.О.Р. — двойната звезда, която единствено бе отговорила на насочените позиви на Земята.
	Работеха с увлечение и нито по време на работа, нито по време на отдих или в часовете на физическо кондициране не преставаха да фантазират как ще изглежда този свят с ретроградните движения на двете гонещи се по небето слънца — едното червено, другото синкавобяло; с различните окраски на океана под тъмното небе на червеното слънце, под яркото небе на синьото слънце, под виолетовото небе на двете слънца и най-сетне под черното небе на множеството спътници. Те бяха заживели с тази мечта и вече не виждаха меланхолния пейзаж на своето Сатурново небе, а подготовката вървеше с утроено темпо.
	Петнадесет месеца след това бяха готови за път.
	Последните прегледи минаха и целият персонал на базата се изтегли на Земята (имаше опасност при излитането в океана на Япет да настъпят катастрофични процеси). Останаха в кораба в продължение на още един месец — до окончателното прогонване на всички инсталации.
	Благополучен старт.
	Благополучно взета посока.


	И ето сега, в продължение на десет години, на тях не им оставаше друго, освен да набират скорост. След това корабът щеше да се отпусне мъртъв в небитието на вечната пустота, а хората и предметите щяха да загубят и последната следа от своята тежест, а с нея и своята активност и щяха да плувнат в каверните на неговите зали, коридори и кабини; а цялата галактика, целият космос бавно щеше да започне да придвижва срещу тях черната кадифена основа на далечната си бисерна плетеница и щеше да я придвижва, додето не опряха о своята цел.
	Първият и единствен инцидент от порядъка на онези, които очакваха според предвидената програма, дойде именно в периода на набиране на скоростта. Зара, изящната, чувствителна азърбейджанка, която бе се свързала първа от всички с босненеца Сава, трябваше да преодолее старта с плод в утробата си. През първите месеци на набиране скоростта, през които теглото им бавно намаляваше, бременността стана по-трудна, явиха се кризи, с които организмът й трудно се справяше, а почти пълната безтегловност я изправи пред тежестите на едно спонтанно раждане. Въпреки усилията на главния лекар Стефан детето се роди мъртво.
	Стефан, който най-тежко бе понесъл старта, получи първия си шок и въпреки че оттук нататък изглеждаше добре, сам бе определил диагнозата си — циклофрения с продължителен положителен фазис. Самият Сава бе депримиран; откъсна се от останалите и след неколкократни, все по-къси проблясъци на добра воля се затвори в кабината си. Той бе първият, който се вдълбочи в изучаването на Тунела, но затворен в себе си, никога не бе останал без мечтите, сънищата и сантименталните спомени за Земята. По всяка вероятност именно това го спаси от психическата разруха, която бавно подриваше железните нерви на спътниците му.


>	6

	Дато` се спря на коридора пред общата зала, изтръгнат от спомените си. Ужасно подозрение проряза съзнанието му.
	Поради дългото си лежане и упоритото отказване от физическото кондициране и спорт Сава бе първият в кораба, който повреди вестибуларния си апарат. Не можеше да се движи самостоятелно и губеше равновесие в условията на безтегловност… Когато се свързаха, Сава бе в другия край на кабината си и се приближи до него, правейки няколко стъпки. Наистина краката му бяха изрязани от долната част на кадъра, но Дато` бе сигурен, че не е бил с магнитни подметки; при отлепянето на обувката от пода магнитните подметки създаваха особено напрежение в колената. Той бе ходил… За пръв път от толкова години Сава бе ходил напълно нормално след излизането си от ваната, без сам да забележи…
	Дато` се наведе и трескаво взе да се разкопчава. Измъкна единия си крак от залепената за пода обувка, дръпна и другия и изведнъж го облада познатото неприятно чувство, че ей сега ще падне надолу с главата. Той инстинктивно взе да се свива в кръста и да прибира ръце назад към гърба си, за да се преобърне, но усети, че падането е съвършено бавно и че няма да стигне до тавана на коридора. Миг след това той наистина взе да се връща назад. В момента когато краката му докоснаха настилката на пода, той съвсем леко приклекна — по-скоро едва-едва подви колена, за да убие удара и да не отхвърчи отново нагоре. Подът под него стоеше толкова нестабилно, че Дато` инстинктивно задържаше дишането си, макар това да нямаше никакво значение. Колкото и лека, гравитацията се бе появила толкова неочаквано, че той не можеше да се адаптира.
	Старецът предпазливо се наведе, за да си вземе обувките, които стояха на около метър и нещо от него, но разстоянието бе твърде голямо и той неволно сви мускулите на прасците си, за да не залитне напред. Едва доловимото променяне на тежестта върху пръстите на краката му отново го оттласна и той заплува напред по коридора. Трябваше наново да се извие, да скочи и да чака да се приземи до тях…
	С какво удоволствие се бяха готвили за безтегловността си в базата! И каква наслада изпитваха, когато се справяха с особеностите на това придвижване в първите години на пътуването. Бяха съвършени, освободени… — сякаш се осъществяваха детските им сънища! Но постепенно всичко това отмина и те с все по-голяма наслада бяха започнали да очакват деня, в който се придаваше въртеливо движение на кораба и гравитацията се връщаше. От година на година този ден все повече им идваше като целителен балсам, като отдих, в който отново се чувствуваха силни, бодри, спокойни, самоуверени.
	Дато` закопча и втората си обувка и тръгна. Стабилността, с която се движеше, го тревожеше. Но каквито и заплахи да криеше това, физически не му бе неприятно. Отдавна вече не беше оня млад, необвързан с нищо, освободен от оковите на гравитацията космически бродник, какъвто се чувствуваше на базата, а един обикновен самотен земен старец.
	Усещаше се!
	Прекоси коридора, спусна се по малката стълба, зави по надлъжния централен коридор…
	Усещаше се! С всяка крачка бягащият, несигурен под бавно се стабилизираше и старецът чувствуваше, че докато стигне, той щеше да се превърне в здрава основа, в земна твърд под уморените му от летенето стари, тръпнещи крака и това щеше да му вдъхне земната му борбеност и да му помогне да се справи.


>	7

	Зад вратата на коридора беше централната обща зала.
	Обикновено тук лудуваха децата. След като свободните от дежурство заспяха, разбира се.
	Старецът рядко се сещаше за тях, но сега те приковаха мислите му. Сраснали с гледката на Тунела и бученето на корабната обвивка (заглушителите пробиха още при самия старт), малките не можеше да не са останали поразени от новата гледка и от новите звуци, в които корабът се потопи. Това щеше да бъде първият им непосредствен контакт с външния свят. Вече не можеше да не повярват в него!
	Дато` влезе и се закова на прага. За пръв път след ставането си от анабиотичен сън намираше децата заспали. Погледна към таблото до вратата. Видеоскопът и подслушвачите бяха включени както винаги.
	Доближи се до дивана и се наведе над Ала. Полуотворила уста, подвила дебела буза върху ръката си, тя спеше съвсем спокойно — голяма и смешно нова за него. В съня си това чудновато, грациозно, безгрижно десетгодишно момиче се превръщаше в истинско бебе; и сега, въпреки че беше пораснала, тя му изглеждаше точно такава мъничка, каквато я знаеше отпреди пет години, когато се оттегли от дежурство в кабината си.
	Децата не бяха спали. И седмица дори. Бяха по-големи, отколкото трябва. Той го виждаше и по Рада — бледа, слабичка, с неспокойни клепачи и ноздри, тя също неимоверно се беше издължила.
	Старецът никога не бе успял да разбере как се ухитряваха, но и внуците, както децата им, още в началото почти никога не бяха спазили строгия правилник, въведен в кораба преди повече от триста и осемдесет години: свободните от дежурство да се отдават на анабиотичен сън и забавяйки жизнените си процеси, да продължат живота си поне за триста-четиристотин години.
	Старците бяха въвели правилото заради себе си. Недостатъците във възпитанието на децата, а сега и внуците им ги бяха лишили от увереността, че експедицията ще завърши благополучно. По предварителната програма дванадесетте семейства трябваше да родят второ поколение. То от своя страна трябваше да възпита трето поколение и да го подготви за приземяването на Бета-Бор, както и за възпитаването на четвърто поколение за отпътуването обратно към Земята.
	И ето че точно тук се прояви най-голямата неудача на експедицията.
	Не че младите се развиваха лошо в условията на космическия полет. Напротив! Докато старците един по един минаваха през тежката психическа депресия от неприспособимостта към Тунела (Доплеровият комплекс — както го бе нарекъл Тонуто), младите изобщо не поглеждаха навън. За тях светът се състоеше от шестдесетте кабини на кораба, петте общи зали, отделенията с ускорителите, хангарите на разузнавателните ракети, баланскамерите, научните кабинети… биологическата лаборатория. Лишени от онова сетивно и двигателно разнообразие, в което растяха децата на Земята, те достигаха фантастично за възрастта си самовглъбяване и проявяваха забележителна способност за съсредоточаване в научна работа. На петнадесетгодишна възраст между тях имаше завършени математици, физици, биолози, някои от които надминаваха бащите си по остротата на теоретическата си мисъл.
	Трудността беше другаде. Те дълго не можеха да повярват в произхода си, не възприемаха историята на експедицията. Филмите и снимките на земните води и гори, на планините и моретата… всичко това само ги плашеше и отблъскваше със своята дива стихийност. А малцината, които повярваха в реалността на този чужд за тях свят, се затваряха в себе си и очите им ставаха студени и безжизнени.
	Старците разговаряха с тях ту бащински, ту приятелски; спореха помежду си и търсеха изход, но всичко се затваряше отново в един и същ кръг от въпроси. Имаха ли право заради програмата на експедицията да предрешат съдбата на едно, пък и на две поколения, за които истинската родина си оставаше този кораб, а истинската житейска среда — условията, които предлагаше той? Старците виждаха: децата им, а по-късно и внуците бяха други. Те нямаха спомени извън стените на този кораб и не жадуваха края на пътя. Психическите депресии на бащите им бяха непознати. Вестибуларните смущения — също. Ни един от тях никога не бе носил магнитни обувки, защото ограничаваха свободата на движенията, а в дните, в които старците придаваха гравитация на кораба, те лежаха в навигационните си кресла като риби на сухо и нервни, потни и притеснени, се мъчеха да проспят часовете, от които бащите им черпеха жизнени сили.
	Не жадуваха края на пътя и не бяха виновни за това, защото не бяха го избрали. Малцина от тях искаха да живеят върху почва, която те залепя към себе си и те обрича за цял живот да бъдеш тежка, непохватна, потяща се при всяка крачка претоварена биомашина. Ако трябваше да отидат някъде, за да видят със собствените си очи какво представлява едно твърдо космическо тяло, повечето от тях биха предпочели веднага да се върнат назад към Земята, защото тя все пак им беше прародина. А експедицията ги обричаше да загинат някъде по пътя към Бета-Бор или назад, без никога да я видят…
	Дато` често си спомняше с какво лекомислие бяха прескачали всички проблеми от този род, които им бяха поставени още на базата от ръководителите по социология. По онова време главите им просто не можеха да поберат представата за противоречията, в които можеше да изпаднат по време на пътя. Човечеството искаше да получи информация за един извънслънчев, може би обитаем от съзнателни същества свят; обектът бе набелязан, беше наистина интересен, двадесет и четиримата избраници на Земята бяха готови да се жертвуват, за да доставят нужната информация и… какво повече да се разсъждава!
	Но ето че възникваше въпросът за съдбата на тези беззащитни същества. Ако старците са имали свободния избор да направят едно или друго, което Земята иска заедно с тях, имаха ли право за постигането на тази цел да лишат от свобода на избор две поколения?
	Тогава смятаха, че имат право! Но сега? По силата на известния парадокс на Айнщайн, техните внуци щяха да се върнат на Земята със своята информация почти след хиляда години, но за това време самата Земя щеше да е изминала хиляди години в своето развитие и те щяха да приземят своя небесен кораб върху планетата така, както някой въшлясал съвременник на Харун ал Рашид би кацнал с прояденото си от молците хвъркато килимче на ракетодром от двадесетия век, направо от далечните забравени приказки на миналото. Какъв контакт ще осъществят тези няколко души с отминалото напред човечество върху една Земя, която ще им бъде толкова непозната, колкото е непознат светът на Бета-Бор за земните хора сега? С допотопния си морал, с допотопните си навици, с неспособността да се движат при такава гравитация, да ядат такава храна, да спят в такъв въздух, в такава влажност! Защото климатичните инсталации на кораба поддържат условията, които бяха оставили на Земята при излитането си, но след хиляди години всички тези условия щяха да бъдат съвършено различни! С какво ще живеят? — Хора без минало, без бъдеще, без среда… Хора, които не могат да дадат нищо на обществото, в което ще бъдат потопени, освен себе си — като експонати на миналото. Такива, каквито биха били днес обитателите на някоя неандерталска пещера, ако оживееха…
	Жертвата за науката, за прогреса, за човечеството?… Това бяха опори, слабеещи от ден на ден, но старците (самите те разколебани в трайността им) се държеха за тях, защото нямаха друг избор.
	Истинският удар, унищожителният удар, който окончателно разби експедицията, дойде преди триста и осемдесет години.
	По настояване на Стефан синът му се зае с дешифрирането на работата, над която първият астрофизик и атомист на експедицията — малаецът Фън-нън — беше стоял няколко години. Стефан не преставаше да работи над изследванията на психозите, възникнали на кораба, и искаше на всяка цена да проникне в материала, защото, след като бе завършил работата си, Фън-нън се беше затворил в кабината си в продължение на няколко дни и след безуспешен опит да изтегли записките си от математическия център и да ги унищожи той се бе самоубил, без да споделя каквото и да било.
	Яни бе най-талантливият математик между младите и бързо му се удаде да декодира математическите изрази в работата на Фън-нън.
	Той работи дълго и съсредоточено над ръкописите, повтори редица изчисления и накрая съобщи, че е готов да докладва пред общото събрание.
	Старецът си спомняше този кошмарен ден, като да беше вчера. В залата, която можеше да побере сто души, бяха останали двадесет и девет човека от три поколения: осем старци и една умираща старица. Десет техни сина и пет майки. И пет деца на коленете на три от тях — пет деца, две от които нямаше да живеят още дълго.
	Ситният, слабичък, черен като врана син на стария медик сбито и ясно изложи цялата истина.
	Фън-нън дълбаел в най-общите въпроси на времето, пространството и материята. В процеса на работата си той се изправил пред необходимостта да разработи нов метод за анализ на някои членове на уравненията на Вивал, представени в неясен вид. За присъствуващите в залата нелинейните структури на Вивал представляваха само по-нататъшното развитие на идеите на Риман-Айнщайн-Казановски за структурата на вселената. Фън-нън обаче, изхождайки от тях, бе успял да преодолее това, което бе спряло някога Нютон, а в по-ново време Айнщайн и самия Вивал — неспособността им да създадат дискретна субквантова теория, обединяваща всички структурни прояви на материята — от квазимезонните полета до хипергалактичните струпвания.
	Довеждайки докрай своите изследвания, Фън-нън по нов път стига до извода, че никой от откритите от човека природни закони не е абсолютен и че само несъвършенството на човешкото мислене им придава абсолютен характер; оттам, че не бива да абсолютизираме образите, общите картини и научните теории, които градим върху резултатите на наблюденията си, защото истината винаги е много по-сложна и по-богата от нашите наблюдения, а от друга страна, едни и същи наблюдения могат да бъдат резултат на фактически неограничен брой противоречиви материални структури на вселената. Нещо повече: колкото и да се обогатяват конкретните наблюдения, неограниченият брой противоречиви интерпретации на материалната структура на вселената си остава възможен.
	Разбира се, от общите положения на тази теория произлизаха безкрайно много частни следствия. Според Яни обаче, най-важното за съдбата на кораба беше това, че във вселената има много по-преки пътища, отколкото пътят на движението на светлинните лъчи.
	Аудиторията посрещна края на доклада с мълчание. Всичко бе чудовищно ясно! И чудовищно страшно!
	Яни седна. В залата продължаваше да тегне гробна тишина, а от няколкото формули на черната дъска върху състарените за няколко часа космонавти струеше истината за безплодността на жертвата им. Унинието, отчаянието, апатията започна да извира от тях след първоначалното вцепенение и ги придави, и беше толкова силна, че те не можеха с нищо да й се противопоставят — просто стояха и мълчаха.
	Една безумна, фантастична хипотеза се бе оказала истина!
	Нашата вселена представляваше едно гигантско енергетично поле, увлякло в движение около себе си своите милиарди галактики, слънца, мъглявини и роеве от космически частици. По този начин ставаха ясни ред явления, над които математици и астрофизици от столетия насам си блъскаха главите — и преместването на спектралните линии, и чудовищните пулсации на вселената, и гравитационният парадокс, и непрекъснатото увеличаване плътността на междузвездния газ, и верижните експлозии на свръхзвездите, и чудовищните радиоизлъчвания на сблъскващите се галактики.
	Най-важни обаче оставаха следствията, които се отнасяха до нашата галактика — на първо място фактът, че въображаемите прави, по които се движат светлинните лъчи в нея, са създали една съвършено невярна пространствена картина за разположението на звездите в нея — картина, в която на първо място стои илюзията за вплетените взаимно плоска и сферична звездни системи, съставящи общата структура на галактиката. Всъщност галактиката ни има една единна дискообразна система с тъмен енергетичен център, който създава всичките светлинни деформации в нашето, гледано отвътре звездно скупчване. И ако астрономите не бяха видели досега втори такъв модел във вселената, обяснението беше съвсем просто. Моделът на разсейващите се галактики с плътен център, който е навел учените на грешната представа за цялостния строеж на раздуващата се вселена, е само един частен случай. Всъщност това са единствените видими за нас галактики, но не и единствените съществуващи. Моделът на не по-рядко разпространените галактики с центростремително падане към пустия център, т.е. такива като нашата, просто остават невидими, тъй като не дават сигнал. Всички, и светлинните лъчи, и твърдите тела, от най-разредения прах до огромните слънчеви системи, сочат в движението си към всепоглъщащия център. Очевидно наблюдението на такава галактика може да стане само отвътре, от тези, които падат към своето анихилиране в нейния гигантски въртоп. По този начин онова, което ни изглежда бавно въртене на звездите около оста на нашата галактика по нейната сферична част, всъщност е въртене в обратна посока със скорост, близка до скоростта на светлината. И още — това, което е изглеждало сравнително бавно въртене на нашето Слънце по периферията на галактиката, е всъщност светкавичното му равноускорително въртене в непосредствена близост до самия център, а илюзията за скупчените около центъра звезди, около които обикаляме с малко закъснение в ъгловата си скорост спрямо тяхната ъглова скорост, всъщност е фантастично избързване в ъгловата скорост на падащата към центъра на галактиката Земя. Достигнала критичния радиус при това движение, материята на нашата Слънчева система щеше да премине в нова форма на физическото си съществование — в гравитационно поле, само за да добави ново зрънце притегателна енергия в центъра на ненаситния всмукващ вихър на нашата галактика.
	Всичко това прекрасно обясняваше и илюзията за преместването на спектралните линии — резултат не на отдалечаването на звездите от Слънцето в раздуващата се вселена, а на бягането на Слънчевата система от всички материални обекти във вселената към центъра на нашата галактика. И тъй като през този център не можеха да проникнат никакви светлинни лъчи, нямаше начин да се види, че с това видимо червено отдалечаване има и едно невидимо синьовиолетово доближаване в диаметрална посока, оттатък непроницаемия, не пропускащ каквито и да било сигнали енергетичен център на галактиката.
	Освен това светлинните лъчи в нашата галактика се движат не по права линия, а по окръжности, описвани около центъра на енергетичното поле. Накратко казано, ако астрономията бе установила, че Бета-Бор се намира на четиристотин и една светлинни години път от Слънцето по посока на неговото движение около центъра на галактиката, в действителност Бета-Бор пространствено се намира само на четиридесет и девет светлинни години отстояние от Слънцето в посока, обратна на движението му около центъра на галактиката.
	Безпощадно спокойни, формулите разказваха от дъската за неизбежния провал на тяхната експедиция. Неизбежен провал, в който бавно се бяха потапяли в продължение на двадесет години. И сега, в момента на откритието, те се намираха на триста осемдесет и една светлинни години отстояние от целта си, като корабът бе насочен точно в обратната посока, т.е. отдалечаваше се по окръжността, на която лежаха едно до друго Слънцето и Бета-Бор.
	И те трябваше да изтърпят обиколката по окръжността около центъра на галактиката (който по изчисленията на Фън-нън отстоеше всъщност само на седемдесет и две светлинни години от Слънцето!), тъй като двигателят им бе построен върху фотонно лъчение, което изключваше движение в посока, обратна на течението на светлинния водовъртеж.
	За участниците в експедицията ставаше ясно, че те няма да донесат (на Земята) никакви нови сведения за Бета-Бор. Земята, която бе отминала в своето историческо развитие далеч напред, вече отдавна е изпратила своята експедиция до тяхната далечна цел, използувайки кораб с нефотонен двигател, и тази експедиция се е върнала, и резултатите от изследванията им може би дори вече са забравени като ненужни.
	Психическата криза, която последва на кораба, не подлежеше на описание. За старците оставаше една надежда. Продължавайки живота си чрез анабиотичен сън, да издържат пътя по окръжността около галактиката, край Бета-Бор и до Земята. При това положение за завършване на пътуването щяха да са необходими не деветстотин години, както предполагаха в началото, а около четиристотин и петдесет. Четиристотин и седемдесет — петстотингодишни, те щяха да се върнат на Земята и да умрат там, изпълнили едновременно с това, макар и мимоходом, и научния дълг, който бяха поели.


>	8

	Старецът бързаше по коридора към предната част на кораба. Подметките на магнитните му обувки все по-трудно се отлепяха от пода, но заедно с това и мисълта му сякаш се измъкваше от тежката, лютива мъгла на инерцията и все по-възбудено и по-трескаво прехвърляше всичко, което се случи през последните десетина минути.
	Нещо ставаше. Нещо, което хвърляше своя отпечатък върху кораба, върху тях, върху децата. Нещо странно, неуловимо, противоречиво във всяка своя отделна проява — и затова, както и да подреждаше всички отломъци на станалото, които бяха дошли до съзнанието му, все още не можеше да възстанови пълната картина.
	Нещо ставаше, но какво? То беше сепнало от сън Сава и Стефан и в първите секунди на пробуждането ги накара да видят едно и също през видеоскопа, макар и да бяха го изтълкували по различен начин: Стефан — като светлините на Атина; Сава — като светлините на фестивалното селище край родния си Мостар. Само той не бе видял нищо.
	Що се отнася до слуховите възприятия, „нещото“ накара и тримата да чуят съвършено различни гласове: Стефан — пак шума на града, Сава — шума на панаира, а той — на резерватите, където бе отраснал. Най-странното беше това, че „нещото“ предизвика точно обратната реакция у децата — беше ги приспало.
	И все пак може би имаше някаква връзка — реши Дато`, като се спря да поеме дъх пред входа на кръглия хол, около който се намираха празните сега кабини за дежурните. Има връзка, защото и за тримата „нещото“ сякаш бе предизвикало зрителна и слухова реализация на сънищата им — по-скоро бе проектирало продължението на сънищата им и в будно състояние. Това се потвърждаваше и от факта, че те бяха преживели халюцинацията си в различно време. А децата? Те са били будни, нямали са сънища… И са заспали!
	Не… нещо куцаше. Оставаха много неясни места.
	Например тази увеличаваща се тежест! После — прекъсването на вибрацията на кораба! Ако някой отвън ги е забелязал и е разчел сънищата им и по някакъв начин е предизвикал халюцинациите им, за да покаже присъствието си и да влезе в контакт, защо тогава да приспи децата, защо да придава гравитация на кораба, защо след това ще заличава всеки образ във видеоскопа и дори в „Прекия поглед“! И как можеше да заличи звездите, галактиката…
	Старецът влезе в малкото коридорче, което водеше към петметровата шахта със стълбата за командната зала, и се спря. Краката му тежаха, гравитацията се бе увеличила и той се почувствува уморен. Искаше да набере сили преди изкачването, макар че това увеличаване на гравитацията можеше да значи, че просто са привлечени от неизвестно небесно тяло и вече падат…
	Той се улови с две ръце за тръбните перила на отвесната стълба и отпусна гръдния си кош, за да вдиша по-дълбоко…
	„Каква умора! — Беше свикнал да си говори на ум с думи, дори с интонация. — Изведнъж… след четиристотин години лентяйство. Най-сетне се събудихме. Родени сме на Земята и всичките качества, по които ни избираха, и всичките ни добродетели са създавани и усъвършенствувани, за да ни направят приспособими именно там… Като Антей — колкото по-дълбоки са корените ни в земята, толкова по-силни сме, но и толкова по-болезнено ни дърпат назад… Избираха ни по трудолюбие, по наблюдателност, по жадност за знания. Нима можехме с тези земни качества, възпитани за земните условия, да победим в условията на космическата динамика! И какво стана? Корабът сече космоса със скоростта на мълния, а ние в него — лишени от труд, възприятия, борба — сме мъртви! И сега, когато корабът е мъртъв, ние, падналите ангели, стъпваме на Земята и оживяваме! Като човеци!“
	Той се наведе да си отвърже обувките. „Все пак нека прелетим тази шахта — си каза той — не като ангели“. — И се усмихна, като си спомни как грубо и смешно щапукаха по коридора тези тежки обувки и как възбудено се биеше мисълта му, за да осмисли всичко, което се беше случило.
	„Да, парадоксът е хубав! — Той се изу, без да се пуска от перилата, и погледна нагоре, за да премери скока си. — Четиристотин години психически мъртви в един бесен кораб, а сега от десет минути побеснели в един мъртъв кораб!“ Човечеството на Земята бе минало хиляди години, и ги бе отминало, и ги бе забравило; те бяха спали консервирани близо четиристотин години и сега, в тези кратки десет минути, единствените пълнокръвни десет минути на неизживения си живот трябваше да победят. И може би да реализират онази стара-престара мечта на човечеството за контакт с мислещи извънземни същества. Или да я разпилеят в черната пустота на космоса заедно с последните си напразни усилия!
	Старецът приклекна, подскочи и се плъзна нагоре успоредно на стълбата; оттласна се от едно стъпало с ръка, когато скоростта му се намали; влетя в ослепително осветената командна зала, където Стефан му се мярна в креслото пред сектора за връзките; разтвори крака и леко и плавно се приземи до самия ръб на шахтата.


>	9

	Стефан се извърна в креслото.
	Залата беше просторна и макар отворът на шахтата за долния етаж да беше в самия й център, между двамата имаше не по-малко от петнадесет метра. Големият рефлектор на лампата над сектора за връзките къпеше в ослепителна светлина бялата коса на Стефан и от това тревогата в черните му пламнали очи се долавяше още по-ясно.
	Двамата старци се гледаха мълчаливо за известно време, след това Стефан фиксира своя разсеян поглед върху очите на Дато` и тихо каза:
	— Не мога да възстановя връзката. Корабът е като глухоням! — Стана и приближи до мястото, където се приземяваше Дато`. По стар навик стиснаха ръце. — Защо си без обувки?
	— Точно там е въпросът! — Вторият скок доведе Дато` до креслото пред централното табло. Той се улови за дръжките му, за да се движи по-сигурно, и се притегли в него. — Точно това е, което ме плаши! Провери ли спидомера?
	— Защо? — Стефан беше смутен. — Дори радарът не дава нищо. Опитах няколко пъти. Навсякъде пустота…
	— Не пречи да се провери! — „И изобщо кому е било нужно да го изключва. Не трябва вече да го оставяме да дежури, ще ни избие“ — прибави той на ум, докато включваше устройството.
	Хвърли поглед към гравираната скала и… истината не го срещна неподготвен. Без да се колебае, Дато` дръпна ръчката на алармения сигнал.
	Над централното табло и над трите допълнителни табла светна ярък надпис:
C>
	„Внимание! Тревога! Всички в креслата — остават две минути!“
C$
	Разнесе се прекъснатият вой на остра сирена. От тавана на залата скритите микрофони предаваха предупреждението на централния автомат:
C>
	„Внимание! Тревога! Всички в креслата — остават две минути!“
C$
	— _Внимание! Тревога! Всички в креслата_… — ечеше гласът от шахтата…
	— _Внимание! Тревога!_ — отекваше още по-отдалеч, от хола пред спалните, от коридора, по целия кораб…
	— Какво ти става? — Стефан се мъчеше да надвика сирената. Тръгна към Дато` и в гласа и в походката му се долавяше заплаха.
	Дато` знаеше, че е безполезно да спори с депримирания си другар… времето летеше! Нямаше време ни за аргументи, ни за колебание…
	— Виж какво! — почти извика той. — Ако погледнеш скалата на радиолокатора, ще видиш, че не само не е мъртъв, но и…
	— Невъзможно!
	Стефан уплашено изви глава към таблото; в същото време Дато` се надигна и опрял ръце в дръжките на креслото, с все сила го ритна в слънчевото сплитане. Ударът бе слаб, старчески, но достатъчно внезапен, за да прекатури потресения Стефан на пода.
	„… 1’45’’… 1’40’’…“ — Червените знаци се сменяха ритмично в циферблата на алармените часовници — сега безшумни под ехото на сирената и гласа на централния автомат.
	Дато` се извърна, за да избегне ужасения поглед на превиващия се на пода Стефан, и включи спинотатора, управляващ въртеливото движение на кораба. Подът под тях се люшна встрани, стори им се, че се завъртат нагоре, залепени за стената, и след миг отново се оправиха — само лекото главозамайване продължаваше. Дато` почувствува тежестта и знаеше, че в момента Стефан е прикован неподвижно на пода от магнитните си обувки. Докато ги свали, щеше да му остане време само колкото да може да седне във второто навигационно кресло край таблото.
	— Няма да мръдна от мястото си, ако не прекратиш веднага тази лудост! — Стефан се задъхваше от смесеното чувство на гняв, унижение и отвращение към постъпката на Дато`.
	Рискът беше голям, но Дато` нямаше друг избор. Сега вече всичко му беше ясно и знаеше какво трябва да направи. Той сподави спазмата, която се надигаше в гърлото му, и се помъчи да вложи ледени нотки в гласа си:
	— Развързвай обувките и сядай в креслото! Падаме! Всяка секунда е скъпа! После ще ти обясня… Нямам избор и ще те оставя да се сплескаш… Но ти нямаш право да ме оставяш сам с управлението на кораба точно сега!
	Млъкна, но не издържа и прибави развълнувано:
	— Стефане, послушай ме, ще ти обясня…
	Може би именно тонът на последната реплика реши всичко! Стефан се наведе над обувките и взе да ги развързва.
	— Дори да падаме… — беше много възбуден и Дато` разбра, че само временно ще приглуши ужаса на това, което се беше случило между тях. — Защо не беше регистрирано…
	— Или сме попаднали на черна звезда, или на някакво необяснимо енергетично скупчване. Не отразява вълните от електромагнитния спектър. Затова и радарът не дава ехо. Поглъща всичко. Даже светлинните лъчи от звездите. Или ако не ги поглъща, то поне силно ги закривява, без да им даде свободно да преминават през полето, в което действува. Може би някъде навътре, по` в центъра на това поле ще видим отклонените им лъчи, скупчени в гъст сноп… Главната енергетична верига в кораба също е нарушена. Защо още имаме електричество… и аз не зная.
	— А това, което видяхме във видеоскопа? Как да поглъща светлината на звездите!… — Стефан се освободи от едната обувка и се зае с другата.
	— Видели сме и сме чули… „нищото“! Абсолютното „нищо“!… — Дато` даде нужните данни на кибернетичния мозък и докато чакаше отговора, продължи: — Четиристотин години съзнанието на пътниците в този кораб е било затормозвано от картината на Тунела и вибрацията. При първия случай на пълна тишина и пълен мрак в момента на събуждането затормозените сетивни нерви са дали обратен сигнал. Разбираш ли? Когато потопиш лявата си ръка в ледена вода, а дясната във вряла и след това и двете в съд с топлината на тялото — лявата се опарва, а дясната изстива!
	— Не разбирам! — Стефан заемаше мястото си в креслото.
	По екрана на изчислителната машина заигра колонка цифри. Дато` ги погледна и бързо нанесе данните в мозъка на автопилота.
	— Спомни си как започнаха светлините! Видя Тунела наопаки, нали? Дупките станаха бели, после порозовяха. Синьото в началото стана червено. Отзад обратното: червеното — синьо! Така ли?
	Стефан кимна.
	— Пак Тунелът, само че извърнат като ръкав на дреха — с подплатата нагоре. След това поради липсата на каквито и да било сетивни сигнали от дъното на съзнанието започват да изплуват най-дълбоко вкоренените, най-трайните, най-често будените и припомняни сетивни спомени. За тебе — това бе вечерна Атина. За Сава — панаирите на детството му. За мен — и точно тук е потвърждението на хипотезата ми — Кура! Но без образ! Изключеният видеоскоп на Тонуто отдавна не ми е помагал да се будя така — с очи забити в Тунела. Малките нямат особени детски спомени, пък са и лишени от сетивни травми като тебе и Савата и затова просто заспаха. Чудовищно просто!… Готово! — Гласът му стана рязък. Погледите на двамата се заковаха в предупредителното табло:
C>
	„0’35’’… 0’30’’…“
C$
	— Каква посока даде?
	— Трайна орбита…
	Стефан бавно изви глава към него и този път в очите му се четеше истински ужас.
	— Не… Не си… Нашата цел е Бета-Бор… въпреки всичко… Опомни се! Единствените сигнали, които Земята получи от космоса!… Те отговориха… — Стефан се задавяше. Помъчи се да се освободи от коланите си, но ръцете му не го слушаха. — Спри, предател! Толкова години мъки; целият ни живот отива по дяволите… Точно когато и децата щяха да видят, да разберат, да повярват…
	После ръцете му се отпуснаха на дръжките на креслото, защото беше съвсем, съвсем късно, и той заплака. Без сълзи, без глас… само мъчителни гърчове душеха гърлото му.
	— Защо…
C>
	„0’9’’… 0’8’’… 0’7’’…“
C$
	Дато` изви глава, за да не го гледа.
C>
	„0’3’’… 0’2’’… 0’1’’…“
C$
	— _Старт_!
	Гласът на централния автомат прозвъня над главите им и отекна надолу по коридорите и кабините, през целия стихнал след прекъсването на сирената кораб.
	Пресата на ускорението прикова двамата старци.
	Стефан изохка и притихна.


>	10

	„Защо наистина?“
	Защо, защо! — но той не можеше да разсъждава сега…
	Очите му се наляха с кръв. Червени кръгове замъглиха погледа му, крайниците му бавно започнаха да изстиват и той с неудоволствие помисли за това как не след дълго ще загубят чувствителност, а още по-късно, при разтоварването, ще му сервират онези нетърпими тръпки и бодежи, които винаги го довеждаха до истерия. Рефлексите му ставаха все по-мудни и по-мудни, сърцето му хлопаше и се напъваше като раздрънкана помпа да изтласка шестдесетте килограма на кръвта му, но той чувствуваше, че въпреки усилията си то се отпуска много преди да извърши пълната циркулация. Задухът му растеше и тежестта на гърдите му ставаше непоносима… Старецът искаше да зяпне и да диша с отворена уста, но от това само мускулите на лицето му тежко се разкривиха, разтегнаха устните му в тясна дълга ивица и отпуснаха ъглите им надолу, без да могат да ги върнат в нормалното им положение. Клепачите му тежко клепнаха, бузите му се оттекоха встрани, кожата на темето му бавно полази напред и той почувствува под нея мозъка си, нараснал и притиснат до пръсване в утеснялата черепна кутия. Най-сетне по тялото му пролазиха познатите уморени тръпки на капитулацията и той бе готов да се отпусне в безсъзнание…
	Чудно — през тежко въртящите се червени кръгове, някъде изпод пресата на гравитацията, нещо от него продължаваше да се движи… Мозъкът не спеше! Една тънка, бавна, мудна мисъл се обаждаше като далечно ехо:
	„Защо…“
	Съзнанието му дълго остана празно, после по повърхността му изплува отнякъде представата за лежащия в съседното кресло.
	Стефан.
	На очите му трябва да има сълзи…
	И след новата пауза ново напълно безсмислено заключение: сълзите също са натежали и са се стекли още в началото. А нови не са излезли от очните кладенчета. Само са увеличили тежестта върху ябълката. С отделената преди натоварването… не беше лимфа! Една солена течност. Не бяла, а…
	Да — прозрачна!
	Мускулите на лицето му тежаха върху черепните кости като мъртва желязна маска… Каква течност би могла да излезе от това лице…
	Попаднала между миглите, когато си с полуотворени очи, тя пречупва светлината. Ако внимаваш, можеш да си направиш малка дъга по края на предметите, които гледаш…
	С нови паузи, ту по-дълги, ту по-къси, мисълта му затече болезнена и неконтролирана и се разля без граници и очертания… дълга, глупава, тежка…
	Дъга между миглите…
	Ти си малък, но променяш всичко, всичко; то става като в приказка и тази детска игра е първото ти творчество. Можеш да мечтаеш, колкото искаш, можеш да погледнеш право срещу слънцето и след това да стиснеш очи и една страшна пембена топка се спуска срещу тебе в кадифеночерното небе и след това всичко се разсипва в рой искри; те спират, бръмват като мушици и се връщат, и се кръстосват — десетина угасващи светулки, които падат, падат надолу и ти отваряш очи, и се взираш в прозорците; броиш до десет и след това гледаш в затворените си очи как небето през тях е виолетово, как всичко в стаята става като на негатив от цветен филм и мени цвета си.
	Космосът е съвсем прозрачен. Съвсем пуст.
	Уредите нямат клепачи.
	Не можеш да направиш дъга. Нищо не можеш да направиш и космосът не ти позволява да мечтаеш.
	Човечеството е било дете с животните, правило ги е свои родители, сякло е образите им в тотемни стълбове. Играло е с растенията, с камъните…
	С водите…
	Една малка, чиста ръка с розови нокти, в които плуват бели облачета, пуска вдлъбнатите като лодки листца на шипковия цвят; чифт детски очи гледат през полузатворените клепачи как ароматичните розови лодки плуват по кафявите води над мъхнатите камъни и се превръщат в смели флотилии с надути платна и се борят с вятъра, и те се съпротивляват на бързеите и водовъртежите, и ловко се пропъхват между Сцила и Харибда, и това вече не са два камъка от брода през селската река, а две митически водни клопки в извънисторичното море на античността, и под тях се крият сили, тласкани от човешки страсти, но такива, каквито никой от хората няма. Играта минава в звуците, в движенията, в цветовете, в ритъма на деня и нощта, в имената на мъжете и жените, на виковете, на тропота на животните, писъка на птиците, ударите на чука, скърцането, стъргането, в зеленото и червеното, в синьото и жълтото, в странните линии на крайниците и трупа при тичане, копане, любене, стреляне с лък; чупката на тетивата преди изстрела и магическото изчезване на чупката след изстрела, и вибрациите на тази тетива, която е родила всички изкуства — от изкуството на геометрията до изкуството на музиката…
	Човечеството е било дете с всичко. Всяко откритие, всяко наблюдение, всяко нещо трябва да бъде повито в младенческата си възраст с пелена от многоцветната, призрачна материя, от която е направена дъгата, и трябва да бъде откърмено с мечти и приказки, и над него трябва да има орисници и по един дух, за да го командува, защото иначе ще бъде само една мъртва вещ, която никога няма да се възземе и да добие нов смисъл, по-дълбок и по-мъдър; и неоплодена от мечтата и фантазията, никога няма да може да се използува за нещо ново и по-добро, отколкото преди; а с възмъжаването на човечеството играта ще отстъпва бавно и мъчително пред повелите на зрелостта и духовете пазители, които се грижат за правилния път на новородената вещ, и орисниците една по една ще се оттеглят, за да го оставят на опеката на зрелостта; и човекът — вече не с ръце с облачета по ноктите, а с ръце на майка и с ръце на хирург — ще отвива една по една многоцветните пелени на дъгата. Нещото ще излезе изпод тези призрачни, ефирни обвивки, зряло, изящно, пълнокръвно, мъдро, очовечено и ще заеме мястото си в богатия, пъстър, прекрасен свят на _зрелия_ човек.
	Човечеството е било дете с всичко… с всяка вещ. Но веднъж е развило от пелените на играта си уредите, които са продължили ръцете му, които са усилили слуха му, които са направили окото му по-остро и обонянието му по-плътно; и уви! Галилей дълго гледал през своята зрителна тръба планетите, които били най-дивните от всички дивни звезди, но гледката била така смразяваща, тръбата била така мъртва, че не пуснала топлата сълза на детската радост от откритието и детската обич към вещите, пък нямала и клепачи, и никаква дъга не се образувала, никаква мечта не се родила, нямало орисници и духове, само най-прелестните от звездите се превърнали в мъртви, изстинали топки от камък, запокитени в мъртвия космос, и около тях обикаляли мъртви топки от камък в мъртвия космос, и всички те обикаляли мъртви и каменни около мъртвата топка на Слънцето в мъртвия студен космос и милионите градуси на лъчите на това Слънце бързо изстивали и се смразявали, без да изфъштят дори, като цигара върху леда, без да пуснат пара дори, като въглен в сняг, и то изглеждало също бяло и студено и примигвало самотно в мъртвия леден космос, разтреперано от студ, и бавно обикаляло около _нещо някъде_ и всичко обикаляло около _друго другаде_, и нямало ни духове, ни богове — само студ и мъртвило и един уплашен слаб старец, който не можел и не можел да простре детската дъга на мечтите си през галактиката, защото стъкленото око на тръбата му нямало клепачи и тръбата нямала душа и нямала сълзи.
	Човечеството е било дете с плоското небе на небесната твърд. Но с дълбочината на космоса… Тя дойде без богове и орисници и с това накара да закреят духовете на вещите, и с това Човекът стана зрял и мъдър…
	И сам!
	Студените кафяви горски води текат без русалките си. Никой не рисува Альонушка загледана в тези води. Нарцис няма какво да види в тях и те остават без белите си лилии.
	Човечеството е зряло, но никой зрял човек не бива да остава без малко поне от детето в себе си, защото в мига, в който детето умре у него, умира и самият той.
	Водите текат пусти и чисти, и всички се боят, че за синовете им може би тези чудни горски води ще потекат само с даден процент разтворени соли и органични вещества, и това ще значи краят.
	От космоса дъха и дъха убийствен хлад, и духовете са мъртви. И колкото по-силно се взират в него с немигащите очи на уредите, толкова по-страшен е лъхащият хлад и толкова по-силен е, и дори започва да посипва със скреж косите на учените, застанали най-близко до тези тръби, после близките им, после тези, които ги срещат, после тези, които виждат отдалеч студените им, малко уплашени усмивки и меките им, малко замечтани, виждащи през предметите очи.
	Космосът е убил детството, той сипе студ и смърт над въображението на хората. Той трябва и да им го върне. Той трябва да бъде победен, да бъде заставен сам да даде нова храна на въображението, нова храна за мечтите.
	Философи, поети, учени се нахвърлят отмъстително срещу него, все по-многобройни и по-отчаяни.
	Той помнеше философите: щом като тук, при определени условия, се е родила мислеща материя, тя ще се роди и другаде. Друга, по-висша или по-несъвършена. Не може само тук, от милиардите слънца, само тук — от милиардите галактики, да има живот. Търсете, има го и другаде; търсете, има го и в същите, и в други форми, мислете и търсете!
	Помнеше книгите на фантастите. Може би това ще бъдат хора като нас, с езици като нашите и ние ще ги срещнем. И ще говорим с тях. Те ще ни разказват дълго-дълго как са се издигнали до тук, ние след това ще им разказваме дълго-дълго как сме се издигнали до тук, след това заедно ще отидем до други светове и там ще говорим с други човечества. После заедно ще направим някакво откритие. После ние ще ги научим на табла и шах, те ще ни научат на много други игри и стари, покрити със скреж, някъде в галактиката, някъде в космоса, в разпилените си в безкрая, лишени от гориво и определена посока междузвездни кораби ще играем на шах и табла и на много други игри и ще си говорим. По малко за наука, по малко за туй-онуй. И ще четем книгите на другите. И ще умираме с усмивки. И старците ще ни пускат с кръстосани на гърдите ръце и опънати нозе по наш обичай с краката напред или по техен — с главата напред, или по друг някой обичай с някакво особено въртеливо движение, — през баланскамерите в космоса и ние ще се въртим така усмихнати, с кръстосани ръце и опънати нозе, и след милиони и милиарди години ще се срещаме и ще се чукаме крака в крака или глава в глава, или крака в глава и ще отскачаме като билярдни топки и меко ще се отдалечаваме и след трилион години отново ще се срещнем на другия край на галактиката, ще се чукнем и като си придадем причудливи въртеливи движения, отново ще се отдалечим все тъй усмихнати, а оцелелите старци от различните цивилизации ще се събуждат сутрин и дълго ще хлопат челюсти, докато се напрозяват, и по навик ще надникват през специалните илюминатори да видят как е времето — вън няма да има никакво време, разбира се — и те ще станат, ще си кажат добро утро и ще седнат на закуска.
	Но няма да има сутрешни вестници.
	Не! — казваха тогава поетите и пак започваха да фантазират. Няма да сме еднакви, а ще срещаме най-различни страшни неща. Нещо като носорози или… като ихтиозаври! Те ще ни гонят да ни изядат, но ние ще ги убиваме с електронни пистолети, а в космоса ще има камъни като градушка и корабите ни ще се извиват като змиорки между тях, водени от някакви много умни уреди, които сами ще си измислим. И сетне ще кацнем на един свят обезателно с двойно слънце — едното жълто, другото червено, та когато светят и двете, моретата на този свят да бъдат като портокалов сок, а когато свети жълтото — да са като лимонов сок, а когато свети червеното — да са като малинов сок, а ние ще пием от портокаловия, от лимоновия и от малиновия сок и една сутрин заедно с дъгите около капките роса по листата на ниските храсти ще се появят първо ефирно, после ще се материализират, едни дивни съвършени женски създания и ще ни попитат с гласове като свирене на цигулки дали ни харесва портокаловият сок и ние ще се чудим как разбираме така направо тази дивна музика и ще зинем да им отговорим „да, много го харесваме, само че ние го пием с по-малко захар“, и от устните ни по чудо ще излезе звук като на по-хъхрещи цигулки — нещо като виоли, — и съществата ще се усмихнат мило и ще ни кажат, че то е, защото сме по-сурови и по-първобитни, и след това ще ни поканят в прозрачните си къщи, но ние ще си спомним своите момичета на Земята и ще поклатим отрицателно глави, от което виолите в гърлата ни ще нададат гъделичкащите вибрати на отказа. Тогава прелестните като сън същества ще се удивят на нашата вярност и ще престанат да ни изпитват, а искрено ще се влюбят в нас и ние веднага ще забравим своите момичета на Земята и прегърнати през кръстовете, ще литнем към розовите им прозрачни къщи, пеейки и смеейки се в терци и в октави. Тогава ще научим, че по-рано и те са били мъже, но от много съвършенство са станали жени и че очевидно вървим по правия път на развитие, и ние ще бъдем страшно радостни и после, като излезем на площада, ще се лашкаме възторжено по рамената и ще викаме като диви, но от викането нищо няма да излезе, защото виолите имат нежни глухи гласове; само ще си разстроим гласните струни и когато се върнем за обяд, ще отговаряме всеки на своето същество в кварти и нони и съществата ще ни наложат със синап и ще ни сложат съгреваещи компреси и когато ни махнат компресите и излезем пак на площада, да се видим как сме, що сме, ще се носим като трепкащи пеперуди и няма вече да се лашкаме по рамената, а ще се гледаме с влажни меки погледи и кротко щастливи, ще се целуваме дълго в устата, в розовите набъбнали устни, и когато си ги отлепяме, свенливо ще свеждаме погледи и ще ни е приятно на прозрачните тела, и като си кажем довиждане, ще видим, че гласовете ни са станали като гласовете на най-нежните от нежните цигулки на този чуден свят, и ние всичките ще се съберем вечерта, когато залязат двете слънца, в една топла, галеща се, розова топка и няма да можем да се различим кой е космонавт, кой е същество и така ще се милваме, другите и себе си, себе си и другите, и ще заспим.
	Или нещо такова! — казваха поетите. Но дори и да е измислица, тя е художествена, а това вече значи, че и ние като философите искаме да кажем, че някъде може да има друг живот. По-скоро сигурно има друг живот, под друга форма, но ако е по-съвършен, ние ще го настигнем, а ако не е съвършен, ще му помогнем да ни настигне той и това ще бъде страшно интересно и ще ни запълни времето добре.
	Има мислеща материя и другаде, има живот, търсете ги, вижте къде може да са, къде може да се намерят…
	О, глупости, глупости! — уморено си каза на ум старецът и почувствува, че мисли вече със своя мозък, а не с онази тежка, каменна, чужда глава, дето безпомощно се претъркаля от едно на друго. Науката дълги десетилетия бе търсила следи от космически гости на Земята, бе търсила планети със сходни на земните условия, бе търсила слънчеви системи, прилични на нашата, и всеки път, когато смяташе, че е попаднала на верни дири, всичко рухваше. Всичко!
	Колко много дневници на експедиции, спектограми, гама анализи, неутронни сондирания — на почви, на вещи, на планети… В това бе минало детството му. В къщи му бяха забранили да се рови из тези достъпни за всекиго материали. След това самата сбирка на централния архив бе затворена за непълнолетни. Смятаха, че неудачите само разстройват фантазията на младите и я изпълват с вредни комплекси. Но образите на тези пусти скалисти пейзажи, на тези безкрайни чисти морета, на пясъците, мъглите и проливните дъждове, на мълниите над голите пейзажи, над изрязаните като с нож планини и метеоритните кратери, на тия безкрайни лавини от пепел, свличаща се по склоновете на планините при трусове, на бликащите от недрата на тези неизвестни планети вулканични извержения и пари — всичко това никога не напусна съзнанието му.
	Сто години човечеството, уплашено и смутено, търсеше и търсеше да намери опора за добро или лошо извън себе си и продължаваше да виси в безцветното мъртвило на космоса, без да се издигне, без да падне, сякаш останало без подемна среда, в която да се задвижи. Само`! Изстреляло само` себе си, въображението си, мислите и надеждите си през новите си свръхчувствителни устройства за подслушване на космоса. И сега не можеше нито да се върне назад, нито да отиде напред, размахало безпомощно крака, ръце, пръсти — без да има къде да се залови.
	Една тънка нишка се беше спуснала над него преди осемстотин и петдесет години — сигналите от Бета-Бор. И човечеството бе протегнало бавно към нея изсъхналите си измръзнали пръсти. Тях — двадесет и четиримата. Сега — само трима. Един болен, един психически разстроен! И той — единственият нормален.
	Впрочем кой знае!
	Нали точно той преди минута в пълно съзнание беше отсякъл с един удар протегнатата ръка на човечеството.
	Защо наистина?
	Той усети познатите неприятни тръпки, които се спускаха надолу по изстиналите му крайници, все по-остри и по-болезнени с проникването на кръвта, и съобрази, че и неговият съсед в креслото бездруго е дошъл в съзнание и мисли същото.
	Разбираше Стефан. Те бяха върховете на пръстите на тази протегната в мрака ръка. Бяха посветили живота си на това. Двадесет и един от техните другари, които дори сега, мъртви, населяваха спомените и въображението им, бяха напуснали безропотно този свят, за да постигнат заветната мечта на човечеството. Те — живите — бяха страдали повече от всички, бяха избити от релсите си, но с нечовешки усилия продължаваха. Дато` знаеше какво струва всичко това на Стефан при неговото състояние. Сам той не би издържал. И какво от това? Беше станало ясно, че това протягане напред за тях вече е безсмислено, тъй като човечеството не може да не е открило вече по-късия път, не можеше да не е стигнало, да не е проучило, каквото му трябва и… да е забравило и за тях, и за мисията им.
	Страдаха двадесет години, без изобщо да усетят, че живеят. И се оказа, че е било безсмислено. След това по инерция продължиха да страдат още почти четири века! Да се примирят ли докрай с това? И да свършат просто така?
	Да, той чудесно разбираше Стефан! Със своя край те наистина свършваха. Ако бяха постигнали нещо, вървейки напред в пътя на човечеството, те нямаше да чувствуват така страшно смъртта си. Може би това беше съвсем илюзорна представа за някакво удовлетворение от полезно миналия живот, което по-рано са наричали безсмъртие. Но наистина беше друго. Тогава биха умрели със съзнанието, че са една необходима брънка в постъпателното движение на _човечеството_ нагоре и напред. Едно звено от веригата, без което не би се минало. Щяха да чувствуват, че много преди тях са умрели, посвещавайки всичките си сили и знания за постигането на тази цел, за която даваха всичко и те. И което е най-важното — за която и след това мнозина, стъпвайки върху постигнатото, щяха да дадат всичко. Така те щяха да умрат, убедени, че с тях не умира, а само преминава в миналото една част от човечеството, която още дълго ще върви в този път и която тепърва ще се ползува от плодовете на техните усилия.
	Не, това не беше старческа сантименталност! Именно това беше безсмъртието на човечеството и да бъдеш брънка от него правеше смъртта по-малко страшна.
	А иначе?
	Светът ги беше заобиколил. Или по-скоро беше се оказало, че те по погрешка са били изхвърлени в задънена улица, по която е нямало нужда и няма да се върви. Една случайно отхвърчала, никому ненужна треска!
	Отначало, когато не знаеха всичко това, те готвеха децата си да бъдат следващото звено в необходимата верига за постигане на поставената им задача. Възпитаха ги във всички земни добродетели, които им бяха служили на Земята, на тях — двадесет и четиримата. Творчески амбиции, трудолюбие, омраза към леността, чувство за дълг, гордост… Оказа се, че за тях животът ще се сложи така, че няма да получат храна за нито едно от тези оръжия. Като диви зайци в домашна обстановка, оставени без храна за гризене, резците им щяха да растат и да растат, додето не разчекнеха устата им. И точно това бе станало с младите — в условията на безплодие; в атмосферата на безсмислено поставената цел.
	За старците бе по-лесно. Те искаха да видят родината си, да видят Бета-Бор. За тях — като земни жители, бъдещето на човечеството и проблемът за сигналите от Бета-Бор бяха проблеми, подхранващи жизнеността им. Но за младите — за истинските жители на кораба — проблемата за среща с непозната цивилизация не будеше такъв интерес, защото знаеха, че и без това ще я имат на края на пътя на старците — срещата с цивилизацията на живеещото в могъщата земна гравитация, без скафандри и без синтетична храна, отминало с хилядолетие напред _човечество_, което нямаше да може по нищо да познае в тях прародителите си. Защото ще бъдат различни от онези, които бяха изпратени.
	Що се отнася до бъдещето — те не можеха да си наложат всичко онова, което им внушаваха старците. Майките се поболяваха при мисълта, че техните свободно плаващи във въздуха деца и техните деца, и внуците им ще паднат на Земята и ще бъдат приковани върху нея. Същите деца, които тук слушаха със снизходителна усмивка забавните разкази на дядовците за уж съществуващите огромни просторни светове без стени и без автоматика, където въздухът е дебел по двеста-триста километра и където може да се лети без скафандри (или пак не можеше, защото щели да бъдат залепени като с магнитни обувки за почвата!). Майките знаеха как децата им боледуват в късите гравитационни дни в кораба, през които старците се мъчеха да си поемат дъх. Знаеха, че тези променили се само през няколко поколения кости и ребра, тези мускули на дробовете и вътрешните органи няма да могат за нищо на света да се приспособят, и прекрасните, умни, светкавично развиващи се млади интелекти щяха да изгаснат един по един. Или за да ги развият и подготвят, те трябваше със собствените си ръце да ги огрубят, да възстановят у децата си тежките, дебели, непохватни, вдървени конструкции на старците, в които мозъците щяха да стоят като заключени в старинни дървени сандъци.
	Мъжете, от своя страна, също не можеха да гледат как майките съхнат от тревога и вътрешно не се съгласяваха с настояването на старците за подходящо физическо кондициране на децата, тъй като не искаха да се откажат от красотата на собствените си рожби, в които бяха вложили всичкото си мечтано изящество и лекота — красота желана, но останала недостижима за самите тях — излезлите от старците. Така че за синовете бъдещето беше също ясно — приземяването, и с това — краят, изчезването на онази нова човешка раса, едва породила се, мъждукала през едно поколение и сплескана от земното привличане върху земната твърд, която старците непрестанно сънуваха.
	Така те се отказаха от физическо кондициране, отказаха се от анабиотичния сън и изобщо престанаха да мислят за курса на експедицията и за крайната цел. И нямаше с какво да ги заменят!
	Старците спяха дълги десетилетия в своите физиологични вани — едните в кабините на дежурните, останалите в навигационните си кабини. Когато се събудеха, те се срещаха с непознати праправнуци, научаваха по нещо за измрелите вече от старост правнуци, които бяха оставили като деца, и отново лягаха да спят. Поколенията се сменяваха: едни оптимистични, други меланхолични, едни многолюдни и шумни, други оредели и унили; те имаха своите мъки и радости, дори своя няколковековна история, но старците не я знаеха. Не я знаеха, защото сред кръговрата на тази тлен единствено те оставаха вечни, винаги едни и същи, всеки път връщащи се в живота с една-едничка неизменна мисъл — да стигнат Бета-Бор и оттам — Земята!
	Дато` бе наясно по всички противоречия в позицията им. Те бяха останали без полезна цел и бягаха, вече четири века бягаха от безсмислената си и безплодна смърт. Стефан упорито, с фанатизма на психическото си разстройство не искаше да приеме реалните факти. Той лъжеше сам себе си и дори сега искрено вярваше в абсолютната полезност на тяхната експедиция. В изучаването на Бета-Бор. В занасяне данните на Земята, които ако не друго, щели да имат историческо значение — по тях щели да съдят как са се извършвали първите астронавтически експедиции. Той искаше в последните си дни да е спокоен, че не е бил някаква заблудена, запокитена в мрака на космоса прашинка, а необходим преносител на една смислена, трайна, стояща вън от живота му мисия. Иначе щеше да бъде мъртъв, съвсем, съвсем, съвсем мъртъв!
	Но Дато` все още беше напълно уравновесен и не можеше да даде успокоение на приятеля си на такава висока цена.
	Никога през живота си не беше мислил за младите. Синовете им бяха роптали… Техните синове (неговите внуци) не страдаха. Те вече разбираха съвършено добре какво става, къде отиват и какво ще бъде бъдещето им, но нищо не бе в сили да смути спокойното им, пълнокръвно развитие, богатството на впечатленията им, радостния им смях, непрекъснатото бъбрене, шегите, добродушното, незлобливо отношение към старците, на които гледаха със спокойно примирение. Не, не се сърдеха и не воюваха, само просто не обръщаха никакво внимание на нареждането да удължават живота си с безсмисленото за тях анабиотично оттегляне; рееха се из кораба и растяха — изящни, крехки и умни…
	Сега бяха останали само три момичета. Най-голямото — стройно, с издължен врат, със спокойни черни немигащи очи, с права, черна коса. Вечно замечтано, ту палаво до полуда, ту кротко усмихнато и гальовно, то непрекъснато правеше по нещо с ръцете си или пееше, или преправяше гласа си, за да забавлява двете сестричета. Не бяха сестричета, разбира се, но се чувствуваха като сестри.
	Второто беше русо, леко къдраво, бледо, нисичко, със светлокафяви очи. Болнаво, но упорито. В яденето, в играта, в ученето. Логично и несломимо по дух!
	И третото — една малка подскачаща топка с хоризонтални бузи, която се смееше и се смееше на глас, с очи, с устни, с ръце, с всеки квадратен сантиметър на крехкото си телце.
	Ала, Рада, Джейн…
	Сега вече Дато` не можеше да решава така лесно. Бе предвидено те да бъдат само мост за постигане на целта на онези, които бяха изпратили старците. И тогава го знаеха, и тогава бяха мислили… Знаеха, че е жестоко, но и целта беше толкова важна, че трябваше да се постигне през всякакви жертви. Сега целта я нямаше и много неща се бяха изменили, но те просто не бяха искали да мислят за това… Сега целта я нямаше и възникваше въпросът — защо са нужни жертвите? За самочувствието на Стефан? И неговото? И на Сава?… На тримата самотни старци!…
	Това бяха чудни потомци и той не бе мислил за тях, но когато трябваше да реши на секундата — те бяха изплували пред съзнанието му и… Дато` не можа да вземе решение заради тях. Бяха възпитавали синовете си и бяха ги погубили с това непригодно за новата обстановка възпитание. След това — заети с мисълта да продължават живота си и да оцелеят до Земята, бяха зарязали възпитанието на внуците си и те бяха дали началото на една нова, невиждана космическа човешка раса.
	Малко смешно — помисли Дато`, — раса от три момичета, но това бе така! Бяха станали прекрасни, чудесно приспособими, жизнени и свободни; не боледуваха и не гинеха в условията, в които ги поставяше корабът, като старците и синовете им. Защото, оставени сами, бяха възпитани не от тях — от двадесет и четиримата, посветили живота си на една цел, а от хората — от цялото _човечество_, от всички животни, от всички поставени цели и всички опитности на _човека_ през хилядите и хиляди години на развитието му. Бяха плод на широката, безкрайна приспособимост на страдалото и борило се при всякакви условия _човечество_, която те — подготвените за една конкретна, специална експедиция, най-съвършени индивиди от последното поколение на двадесет и девети век — не можеха да дадат от себе си!
	Стефан до него се размърда в креслото си и с това го изтръгна от мислите му.


>	11

	— Добре ли мина, Стефане? — Още лежеше по гръб в креслото. Чувствуваше се като пребит и говореше съвсем тихо.
	Стефан мълчеше.
	Дато` се надигна на лакът и се извърна към него. Стефан беше вперил широко отворените си черни очи някъде отвъд командното табло. Бялата му коса лежеше, тънка и оредяла, върху изопнатата кожа на черепа, а матовото му лице се беше дръпнало назад. Дато` знаеше, че животът продължава да пулсира под тази маска, че тези страшни очи още виждат, че изтънялата уста може да проговори, че краката ще придвижват тялото из кораба още дълги, дълги дни — може би години. Но смътно чувствуваше, че човекът под тази маска, неговият приятел Стефан е свършил.
	Стана! Подът се разлюля под краката му; остра болка прониза черепа му и той усети, че му се повдига. Беше така внезапно, че отново седна на креслото и се приведе, подпирайки лакти о коленете си. Така беше по-добре; болката в стомаха бавно си отиваше, но той не смееше да се надигне веднага.
	Мълчанието между двамата ставаше все по-дълбоко и по-дълбоко и той не издържа:
	— Стефане, ако мислиш, че съм сбъркал, кажи. Ругай ме, ако смяташ, че трябва!… Но недей да мълчиш така…
	И също млъкна.
	— Какво значение има? — Стефан се извърна. В очите му светеше безкрайна тъга. — Какво значение има дали ще те ругая? Правиш, каквото искаш; не смяташ, че трябва да се посъветваш, преди да нарушаваш програмата! Защо да те ругая? Керванът си върви, кучето нека си лае!… А ако не искам да ти доставя удоволствието да ме виждаш като куче?
	Той отново се тръшна по гръб и дълго мълча. След това продължи съвсем тихо:
	— Зная! Луд съм! И то не само за тебе; наистина съм луд! Трябва да ми обясняваш дълго, аз няма да повярвам, че сме в криза… И си прав! И сега не мога да приема това, което ми каза. Разбираш ли, че не мога да не вярвам на очите си и на ушите си! За мен — ние сме в сферата на Бета-Бор. Мислите ми, въображението ми… всичко е свързано с това, макар и логиката ми да е напълно съгласна с доводите ти…
	Той отново замълча. След това прекара бяла като цигарена хартия длан през изтънялото си чело.
	— Не това исках да ти кажа… Приемам, че до тук си прав. Ако не се действува веднага, падаме! Въпросът е как да се действува? Ние имаме програма, а аз не си спомням някога да сме се отказвали от нея.
	Дато` премълча.
	— Излиза, че трябваше да стартираме, колкото да се откъснем от Черната звезда и да поемем към Бета-Бор; да извършваме наблюденията си и да продължим към Земята.
	— При старта за откъсване от Черната звезда нямаше да ни стигне горивото. В такъв случай или нямаше да можем да изпълним нищо от програмата си на Бета-Бор, или ако се задържим там в орбита, дори да е около някоя малка планета, на връщане ще стартираме без грам резервна енергия за разузнавателните ракети и за приземяване на Земята. Такъв старт ще бъде чист хазарт! Ще вървим сляпо напред, лишени от възможността да се отклоним дори от някой единичен метеор.
	— Да речем, че е така! Но тогава трябва да извършим наблюдението на Бета-Бор и да изпратим оттам резултатите и съобщението за края на експедицията с една насочена аварийна ракета.
	— А децата?
	— Децата, децата… Какво децата! — Стефан отново бе започнал да се дразни, но на Дато` вече му беше станало безразлично и този път не мислеше да бъде тактичен.
	— Как какво? Излиза, че те са част от снаряжението. И че за постигане на целта можем да решаваме, както искаме, съдбата им така, както хвърляме горивото в дюзите!… Така ли?
	— Остави, не е там въпросът. — Стефан просто не искаше да слуша за тях. Наслоената омраза от времето на масовите самоубийства на синовете им не беше се разсеяла, а само се бе прехвърлила с цялата си тежест върху внуците. За него те бяха просто предатели, бягащи от повелята, която трябва да наследят от дедите си. — Съгласен съм, че по всичко това трябва да се мисли, но трябваше да се мисли преди. Трябваше да поставиш въпросите на обсъждане! Какъв смисъл има всичко това сега.
	— Искам да ме разбереш, Стефане! — Дато` търсеше най-подходящите думи. — Постъпих така действително за да отстраня всяка възможност от обсъждане на решението ми…
	Стефан го погледна поразен; сякаш не вярваше, че и най-закоравял престъпник може да направи самопризнание за толкова страшно престъпление. Но Дато` спокойно продължи:
	— Няма защо да крия. Работата е там, че действието ми бе насочено не само срещу тебе, но и срещу мене.
	— Не те разбирам.
	— Ще се помъча да ти обясня. Ако бяхме започнали да дискутираме, не съм сигурен, че нямаше да се поддам. Може би щях да оставя да ме убедиш, че все пак трябва да осмислим своя край с постигането на целта, заради която похабихме живота си. Не мисли, че и на мен ми е лесно да посрещна смъртта със съзнанието, че всичко е отишло нахалост.
	— Тогава?
	— Ще ти кажа, но първо ще прибавя още нещо. Ако бяхме решили да се откъснем оттук, за да тръгнем към Земята, с доближаването до Бета-Бор нямаше да мога да издържа. Разбираш ли, Земята за нас ще бъде чужда като всяка чужда планета. Там няма да сме повече от редки изкопаеми… А Бета-Бор — това е целта, за която отдадохме живота си, родината на сигналите, които ни поведоха на път, и чието овладяване стана идея фикс за нас… Не, ние решително щяхме да се заровим в този свят и нямаше да излезем оттам до последния си ден.
	— И какво лошо има в това?
	— Не искам да те дразня, Стефане, но… пак същото! Става дума за децата!
	Стефан замълча. Сякаш потъна в себе си.
	— Кому е нужно нашето изследване на Бета-Бор, освен на нас самите? Вярно е, че имаме право на това, но нашият живот е минал! Времето ни е минало. Земята сега е хиляди години напред. И навярно върви, пълнокръвна и мъдра, в пътя, от който ние се отклонихме. Децата може би също имат своето бъдеще… Друг, свой път! Нека излезем от играта мъдри и щедри…
	Стефан мълчеше, после с огромно усилие на волята процеди:
	— Какво значение има за тях това?
	— Има! Помисли! Тук те остават с огромен запас енергия. Ако Черното слънце има планети, те биха могли да слязат на най-подходящата от тях. С резервната енергия на кораба, с огромната енергия, която пилее Черното слънце… ние бихме могли да им помогнем да се заселят.
	— Какъв смисъл, какъв смисъл! Четири жени… Неприспособими, неустойчиви…
	— Четири жени? — „Значи и последният млад мъж вече не е между живите“ — си помисли Дато`. Стефан премълча и той продължи: — Казваш, че са неприспособими и неустойчиви. Точно тук не си прав! Виждаш, че именно ние със своите рефлекси, изработени в условията на Земята, сме съвършено неприспособими за условията на космоса. Халюцинираме, лъжем се, пълни сме с комплекси. А те са свободни от всичко това, свободни са от оковите на цялото ни минало. Когато ти виждаше своите въображаеми булеварди на Бета-Бор и беше готов да оставиш кораба да загине, техните рефлекси бяха по-верни. За пръв път беше настъпила пълна тишина и пълен мрак — и само те ги възприеха такива, каквито са. Така ли е?
	— Може да е така, но разбери, че това са просто четири жени! Да живеят още шестдесет години, хайде нека са сто — сто и двадесет да са. Какво от това?
	Дато` стана и отново усети леко главозамайване, а червата му се свиха. Преди да успее да се разтревожи за себе си, в съзнанието му проблесна цялата истина. Той я възприе и веднага я остави настрана. Нямаше какво да мисли за това: бил е облъчен, когато е погледнал през „Прекия поглед“; както всички останали подслушвачи, космическите броячи също не са работели и не са го предупредили за опасността. Той събра мислите си и като се доближи до екраните за връзка, подхвърли през рамо:
	— И все пак не можем да сме сигурни какво ще стане, ако Мария зачене изкуствено, нали?
	— Как какво? — Стефан седна в креслото и учудено го изгледа. — Впрочем ти не знаеш. Тя вече беше бременна, когато се оттеглих преди няколко месеца, но при това натоварване… едва ли е задържала плода си.
	— Как може да не ми кажеш досега! — Дато` бе включил видеофона, но пак го изключи. — Не, така е съвсем обидно: да надзъртаме при нея, като че ли я контролираме! Ще отида сам.
	И се отправи към шахтата. Преди да се спусне, той се спря и се обърна към Стефан:
	— Ще се върна веднага и ще се заемем двамата с уредите. Трябва да се огледаме къде сме.
	— Нали, според тебе, Черното слънце поглъща всички минаващи край него лъчения… — Но преди Дато` да му отговори, той се усмихна. — Наистина не съм добре! Разбира се, че полето на Слънцето просто огъва пространството и ние не можем да видим само лъчите, падащи косо към радиуса, който ни съединява с центъра на орбитата ни. Лъчите, падащи радиално през нас към центъра, трябва да се виждат.
	— Именно — кимна Дато`. — Когато сме влезли в зоната на влиянието на Черното слънце, плоскостта на видеоскопичното наблюдение е паднала точно перпендикулярно на радиуса, който ни свързва с центъра на падащата орбита, а и корабът не е имал въртеливо движение. Ако можем да погледнем от кабините си през тавана или през пода им, щяхме да видим на едното място небето, а на другото — Черното слънце.
	— Точно така! — Стефан отново се оживи. В очите му беше започнало да грее доброто пламъче на изследователя. Той се извъртя на креслото и се наведе над уредите за наблюдение. — Докато се върнеш, ще имам резултат! Бързай!
	— Какъв резултат? Каква е тази тревога?
	Беше Сава. Той излезе тежко от отвора на шахтата, изпуфтя, за да изравни дишането си, и се ръкува с Дато`:
	— Здравей!
	— Ще ти обясня! Сядай до мене! — Стефан му махна с ръка.
	Савата тежко зашляпа с огромните си магнитни обувки по пода, Дато` се вмъкна в шахтата и главата му изчезна под нивото на пода.


>	12

	В помещението беше полутъмно и топло. Дори много топло. Когато затваряше вратата зад себе си, Дато` реши, че трябва да си свали якето. Но не сега. Първо да размени няколко думи с нея.
	Въпреки отличната климатична инсталация в малкото антре миришеше на дезинфекционни средства.
	Леката летяща врата към вътрешната стая хлопна и той се извърна.
	Мария. Беше притворила вратата зад себе си и с едно съвършено леко движение се озова високо над огромния диван, който заемаше почти една четвърт от стаята — от стена до стена. Облечена в дълга бяла роба с дълбоко открити, налети гърди; бледа и слаба, с изтънял нос, който караше леката му гърбица да се чувствува повече от друг път, с две сини, спокойни очи под неподредената пепелявожълта коса, тя приличаше повече на привидение, отколкото на член на този измъчен екипаж.
	Или може би на бяло мъхнато цветче от топола, което бавно се приземява в топлия есенен въздух, за да намери почва и да се приюти — си помисли старецът и се усмихна в себе си на внезапния си поетически изблик. Виждаше я за трети път или по-точно — за втори път, откакто беше станала жена, и не беше безразличен към нея. Той го призна пред себе си още преди седемнадесет години — когато видя стройното, пълно с достойнство момиче да разцъфва, съгрято от ранното си увлечение по неговия далечен правнук. Не беше безразличен и към измъчената тридесет и три годишна жена и затова дълго не можа да откъсне поглед от нея — тежък, вкопан в пода с магнитните си корени, неловък и недодялан, додето не наведе объркано глава, без да смее да я попита това, за което беше дошъл.
	— Потърсих те в кабината ти, но те нямаше!
	Тя не отговори. Старецът прекрасно знаеше, че тя не може да не е била тук.
	Той почувствува лек тласък под краката си и видя как Мария бавно започна да се преобръща встрани. С едно едва забележимо движение тя отново се извърна към него и се спусна към дивана. Дато` мълчаливо се възхити от лекотата, с която младата жена плуваше във въздуха.
	— Стефан стабилизира кораба — обясни той. — Попаднахме в сферата на гравитацията на Черна звезда. Трябваше да се изскубнем от нея и да влезем в трайна орбита. Сега Стефан…
	— Зная. — Гласът й бе тих и спокоен, но той долови, че на нея не й се иска разговорът излишно да се протака.
	— Знаеш за Черната звезда?
	— Да! — Тя беше паднала върху порьозния дюшек на дивана и се отпусна върху него, като ту го докосваше с рамо или бедро, ту се издигаше на един-два сантиметра над него при всяко по-дълбоко вдишване. Видя учудването на стареца и обясни: — Бях будна през цялото време. Очаквах контракциите по-рано, отколкото трябва. Към един-два часа ме сепна силно пукане по обвивката на кораба. Знаеш, че спя при отворени подслушвачи. След пукането за малко стана съвсем тихо, после енергията едва-едва се акумулира и обвивката леко забръмча. Напрежението в осветлението страшно спадна. Няколко минути по-късно пукането на няколко пъти се повтори… след това настъпи пълна тишина. Свързах се с централния автомат и разбрах, че централната енергетична линия е мъртва. Автоматът съобщи, че включва аварийните реактори.
	— В колко часа казваш? — Старецът усети, че го полазват тръпки, като си представи какво е преживяла.
	— Беше вече към два и половина. Тунелът също започна да изменя цвета си. В дъната започнаха да се появяват звезди. Разбрах, че нещо става, но не бях сигурна какво точно. Към три и половина звездите започнаха да се изместват към лявата страна на кораба, постепенно небето съвсем се деформира и те изчезнаха напълно. Усетих и тегло. От това ми прилоша и контракциите дойдоха.
	— Защо не си влязла във връзка…
	Тя го гледа дълго и студено, без да отговаря, и той разбра. Наведе глава. Нима преди малко, когато включиха ускорението, за да влязат в трайна орбита, някой се досети за майчинството й!
	— Бях в паника… — продължи Мария. — Родих бързо! Без никакви усложнения. Веднага събудих дежурния. Боях се, че ще бъде късно, но нямах друг избор.
	— Значи ти си събудила Стефан… — Дато` отново се умълча. Накрая не можа да не запита: — А плода?
	Погледът му срещна студения й поглед, но преди да се извърне, усети как в дълбините на сините й очи заиграха зеленикави, весели пламъчета.
	— Близнаци! Момчета!
	Старецът не можа да се сдържи и се засмя дълго и облекчено. На глас.
	— Отново съм „дядо Дато`“! За единадесето коляно внуци! Това е! — И пак се засмя. След това свали якето си и го остави да падне на дивана. Тръгна към вратата на вътрешната стая, но нерешително спря. — Може ли да ги видя?
	— Влез! — Мария също се усмихна и на него му стана съвсем леко и радостно.
	Никога не би могъл да си представи толкова жалки същества. Плуваха във въздуха в две прозрачни стъклени сфери; проводниците и шлаухът, с които се кондицираше атмосферата в сферите, се влачеха по пода. Червеникавата, съвсем слаба светлина на вътрешната стая ги правеше още по-червени, още по-сбръчкани и грозни, отколкото бяха в действителност. Дато` не смееше да откъсне поглед. Тъпичките им крайници смешно махаха във въздуха.
	— Не мога да свикна с мисълта, че не ги повивате.
	— Така е по-добре — Мария знаеше, че той прекрасно разбира защо се прави всичко това, но отново го успокои, за да прояви внимание. — По-лесно се кондицират. По-лесно приемат сериите инфрачервени и кварцови лъчи.
	По-близката от двете сфери падаше надолу. Движението бе съвсем леко, може би с милиметър на секунда, но едната от стените й се доближи до детето. Дато` вече се канеше да се намеси, когато Мария го спря. Стената доближи съвсем… плодът усети промяната в температурата и се размърда неспокойно. Преди стената да го допре, едната от малките му ръчички трепна към нея и съвършено лекото докосване го накара да отплува към центъра на сферата. Старецът не можеше да повярва на очите си. Нима това беше вече рефлекс? Рефлекс за движение в безгравитационна среда!
	— Като помисля, че това идва от мене! Просто невероятно! — Той поклати глава. — Да можехме да знаем какво ги чака; да бяхме ви готвили, както вие подготвяте тях! Друго щеше да бъде; много неща щяха да се избягнат!
	Мария сякаш не го чу.
	— Какво решихте? — Мъчеше се да изглежда спокойна, но той долови майчинската й тревога.
	— Какво можем да решим!
	Тя го погледна уплашено. Дато` се засмя в себе си: „Изкуфявам; защо й опъвам нервите!“ Сетне прибави гласно:
	— Успокой се! Нали ти казах най-важното? Влязохме в стабилна орбита. Оттук нататък всичко остава за тях. Те ще решат. Чрез тебе! — И той кимна към двата червени червея, които вече не се виждаха, тъй като програмата на инфрачервеното облъчване бе свършила и автоматът бе изключил светлината.
	Върнаха се в предната стая. Той приседна на дивана. Нов тласък, този път по-лек, му подсказа, че Стефан още не е успял да стабилизира кораба в най-добрата позиция за наблюдение към видимия сектор на небето.
	— Като закрепим кораба, както трябва, ще направим астрономически наблюдения на Бета-Бор. Разбира се, изображението ще бъде силно деформирано; дано не се падне точно в най-голямото скупчване! Иначе ще трябва да чакаме няколко месеца, докато се изместим по орбитата си, а аз няма да имам време. Ще ми се да видя този проклет свят, заради който отидохме по дяволите.
	— Защо нямаш време? — Тя го погледна изпитателно.
	— Струва ми се, че съм облъчен. Отворих „Прекия поглед“. Не можем така лесно като вас да се ориентираме в този мрак! Очите ни гледат все назад и виждат несъществуващото.
	Ново мълчание. Разговорът не вървеше. Не защото нямаше какво да си кажат, а защото имаше да си казват премного.
	— Имате енергия, колкото да се приземите на която и да било планета на Черното слънце, стига да ги има, разбира се. И да излетите, и отново да кацнете. Или да тръгнете, накъдето искате; към Бета-Бор или Земята и да влезете там в трайна орбита. Но тогава оставате без капка резервна енергия. Как мислиш?
	— Не зная…
	— Имаш право, не бързай! Нека първо да проучим системата на Черното слънце. Из основи! Впрочем — той погледна към тъмната стая, в която плуваха двете прозрачни, едва проблясващи кълба — аз отивам в командната зала, а ти…
	— И аз идвам. За децата има време. Искам сама да видя къде сме! — Все още не й се вярваше, че ще трябва тя да решава какъв да бъде краят на експедицията. Въпреки това се надяваше с присъствието си по време на проучването на обстановката по някакъв начин да повлияе на решенията им. Преди й беше все едно, но сега чувствуваше омекотяването в отношението на Дато` и като удавник се вкопчваше в смътната възможност да спаси децата си и да им даде каквато и да било надежда за бъдеще.
	Дато` взе якето си. Тя се загърна с топлия халат, който висеше в антрето, и двамата излязоха.


>	13

	Чувствуваше се освободен. Знаеше, че това чувство е резултат на временната превъзбуденост; знаеше, че то ще бъде заменено с часове на страх пред собствения му край, с дълги нощи на самота и самосъжаление. Но сега му беше леко и ведро. Страхът, че може би е облъчен, всъщност все още не проникваше до съзнанието му. За него това бе проста констатация и дори му ставаше все по-смешно и по-весело, че приема ужасната истина толкова лесно.
	Щом излязоха, той каза на Мария, че ще дойде, след като провери състоянието си. Тя беше кимнала мълчаливо и пое нататък, а Дато` остана на мястото си и дълго гледа след стройната й женствена фигура, която леко плуваше, като едва-едва се оттласкваше с ръце от стените, тавана и пода на коридора. Светлината идваше насреща, откъм хола със стаите на дежурните, и падаше по съвършено гладките стени на коридора, в който на идване бе изгасил всички лампи, за да се пести енергията. Далече напред стените отразяваха проникващата вътре светлина и изглеждаха съвсем бели, но по-назад, в полусянката, те започваха да показват тънките милиметрови квадратчета на тапетите.
	Той закрачи бавно по коридора и едва сега, след толкова години, осъзна, че корабът им е красив. Не с изискания си стил (той нямаше изискан стил), а с веселото безстилие, което носеше отпечатъка на невъздържаната им младост. Ни веднъж през тези четиристотин години не беше го почувствувал; и това бе естествено, защото през цялото време и той като останалия екипаж бе като мъртъв, физически или не — все едно! Не беше го почувствувал дори на подготвителната база, когато двадесет и четиримата младежи още мислеха над последните подробности в архитектурното оформление на жилищните помещения, на коридорите, на общите зали… Бяха възбудени, изобретателни, весели — смееха се над хрумванията си, а след смеха идваха все по-смели и невъздържани идеи. Но тогава мислите им хвърчаха другаде и те не бяха видели истински красотата на това, което невъздържаните им млади ръце и неспокойните им очи бяха създали.
	Старецът си спомни годините в Тбилиския музей — безкрайните разговори за античното изкуство, за естетическите концепции на миналото, за модерното. Сякаш всичко това беше станало с друг човек — толкова бе далечно — и въпреки това спомените му бяха ясни. Поколения преди тях бяха смятали, че понятието „модерно“ в бъдеще ще се покрива с „чисто функционалното“. Дълго беше се питал къде са корените на тази идея, дълго бе спорил с колегите си. И все не намираха отговора. Сдържаното изящество, което лъхаше от формите и стила на вътрешната архитектура от неговата младост, се разпростираше широко навсякъде в изкуството, но никога не бе лишавано от онези леки, тънки, едва забележими докосвания на индивидуалността, които караха общото за времето им да получи свой живот… или по-добре да се каже — своя душа.
	Той спря пред вратата на физиологическата лаборатория и отново огледа коридора.
	Да, корабът беше красив! И с това хрумване за тапетите, което му придаваше една странна старинност с кафяво-белия пепит за централния коридор, с тънките хоризонтални линии за хола пред стаите на дежурните, с широките вертикални розовочервени и златистожълти ивици на централната зала… И с декоративното пано върху купола на залата за управление… И с различните по цвят и материя настилки на подовете… И с насмолените дървени, кожени и синтетични облицовки на таваните и стените… с цялото си разнообразие, с цялото смешение на стилове във всеки отделен кът, във всяка зала, във всеки коридор, във всеки кабинет!… Това не беше само кораб-символ на духа на Земята от две хиляди и деветстотната година. Корабът разкриваше темперамента и личността на двадесет и четиримата си първоначални обитатели. И точно тук се криеше истинската му красота — че беше проекция на родината и жилището на тези, които бяха го построили, за да работят, живеят и умрат в него, а не да го обитават като временни наематели или пътници…
	Той щеше да го обходи още веднъж…
	А може би не беше толкова страшно, колкото си мислеше? Старецът влезе в тихата лаборатория, хвърли бегъл поглед върху двадесет и единия мъртви екрана и запали лампата над физиологичната камера. „Не — си каза той, — дори изобщо да не се окаже страшно, дори да се окаже напълно здрав, ще го обходя! А може би ще успея да разведа и новите правнуци…“
	Той усети първия лъх на скръбта да докосва сърцето му и побърза да даде програмата на физиологичния анализатор. Прегледа още веднъж дали всичко е наред, провери активността на всички системи и съпроводен от лекото им бръмчене, влезе в малката камера, облепена с мека порьозна материя. Той смъкна двата плоски екрана от тавана, настани въртящото се кресло между тях и се отпусна.
	Няколко секунди след това червената светлина над главата му премига и гласът на автомата отчете:
	— _Внимание, започвам проверка за възможно космическо облъчване_.
	Старецът не усещаше нищо, но знаеше, че през него едно след друго минават най-различни импулси и лъчи с различна твърдост… Опита се отново да се съсредоточи в мислите си за кораба и миналото, за потомците и бъдещето, но усети, че умът му е напълно неспособен за каквото и да било. „Всичко се оказа кокетничене пред самия тебе — си каза той, — и възбудата ти, и бодростта ти бяха измислени!…“ И затвори и без това празните си очи.
	Бе задрямал, когато гласът на автомата го събуди. Той не искаше да слуша думите му, не искаше такъв гръмогласен свидетел на своето нещастие. Стана и нарочно шумно тръшна вратата…
	Провери внимателно данните, нанесени на дългата перфорирана лента в барабана на автомата.
	Всичко се оказваше така, както го бе очаквал. Нямаше място за съмнение. Облъчването не беше много тежко, но общото състояние на организма му беше безнадеждно — лимфатичните му пътища бяха почнали да се рушат — като на О’Хара и Тонуто, и ако вземеше всички предохранителни мерки, само можеше да забави процеса с два, три месеца. След това болестта щеше да надделее и след още седем-осем месеца щеше да дойде краят.
	Той погледна към черните лъскави квадрати на стената, прекара ръка по блестящата повърхност на пулта под тях и дълго стоя така, загледан в контактите. След това изключи своя и на стената останаха само два екрана — празни, но с леко пулсиращ растер. В дежурство или не, той нямаше повече да спи и автоматът нямаше защо да го наблюдава. Енергията и без това беше твърде оскъдна.
	Напъха нужните лекарства в джобовете си и тръгна.
	На излизане отново се спря и огледа коридора… Нещо липсваше. Нещо се бе пречупило в него…
	Закрачи. Главата му отново беше празна.
	Малко преди да влезе в залата за дежурните, той се отклони встрани. Изкачи се на горния етаж и изключи аварийните светлини и цялата автоматика по горния централен коридор.
	Преди да се спусне назад, той се спря пред стълбата и след кратко колебание влезе в общата зала.
	Изящният сплескан купол се извисяваше няколко човешки ръста над него. Горе в центъра се събираха розовожълтите ивици на тапетите и човек имаше чувството, че се намира под шекереното минаре на някой мюсюлмански архитектурен шедьовър. Старецът огледа празните кресла в средата на кръглата зала, погледна подиума и бавно тръгна по широката пътека около стената, като се задържаше пред всяка от плитките ниши, които я опасваха. Двадесет и три от нишите носеха по един декоративен символ — всеки от членовете на експедицията беше поставил там свой личен знак и същевременно знак на това, с което бе свързан по един или друг начин със Земята. Някакво негласно споразумение ги беше накарало в повечето случаи да изберат старинни символи из историята на народите, от които произлизаха техните родители; и ако някой обитател на Земята от преди дванадесет-тринадесет века попаднеше тук, би помислил, че се намира в заседателна зала на тогавашното Общество на народите или нещо от този род.
	Странни бяха тези знаци. Старецът не си спомняше произхода на всичките.
	Ето например този висок, изпъкнал средновековен щит с инкрустирания отгоре магарешки бодил. За нищо на света не можеше да си спомни какво е символизирало това за Шон. Но за Дато` — това бе един човешки спомен — за набития, нисичък, покрит с лунички червенокос певец. Впрочем той пееше ужасно фалшиво своите тъжни, странни мелодии. Всички у тях бяха живели дълго; и той помнеше песните от някаква своя баба столетница. За него пеенето на тези песни беше доказателство за дълголетието на рода им. Държеше на това, заяждаше се (грубовато понякога), че ще ги надживее всичките! И умря между първите. Преди да определят кой трябва да се опита да спаси излетелия извън кораба Тонуто, той вече се бе заключил в баланскамерата. А докато се върне назад със злополучния психиатър на експедицията, успя да им изсвири на уста по радиото си една от най-глупавите си мелодии. Върна се ухилен до уши.
	— Ето го идиотлето! Ето го идиотлето, дето щеше да ни пази от полудяване! — повтаряше той, като буташе пред себе си бледния като платно Тонуто. — Няма да те оставя толкова бързо да загинеш, моето момче! Не оказваш съпротива! И тъй, и тъй ще ви надживея всичките, постарайте се поне малко да ми се опънете; какво скачаш навън?
	Отпърво държанието му ги порази, но после разбраха причината. Тази ненормална възбуденост се оказа симптом — сигурно доказателство, че е засегнат от облъчването. Същият ефект беше върнал жаждата за живот у Тонуто. Умря доста след психиатъра. Животът наистина се беше вкоренил дълбоко в това жилаво тяло.
	До магарешкия трън на Шон бяха триъгълните флагчета на Непал. Имаха двама непалци, но те настояваха да минат с един знак — и без това бил двоен! Всъщност им се искаше в двадесет и четирите ниши да има двадесет и три символа. Така винаги щеше да се помни, че в експедицията има двама от Непал, докато останалите са по един. Колкото и различни — бяха неразделни.
	Дато` продължи нататък…
	Мечката на Берлин! Беше я изработил нарочно по-дебела и свирепа и това беше един от постоянните източници на шеги на Япет, тъй като Хилда беше най-твърдата и най-едрата от всички жени на кораба. Това не я засягаше, разбира се! Напротив — беше във възторг от артистичните способности на Дато`.
	Старецът отмина, без да спира край единствените два спорещи символа в целия кръг — червените и сини хоризонтални линии на Гордън и ветрилообразната звездна редица на Полин. Не можа да не се усмихне при спомена за веселата история на тези знаци. Когато започнаха да оформяват залата, новоорлеанката Полин и пенсилванецът Гордън бяха в кулминацията на флирта си, който се състоеше в това да водят яростни спорове върху историята на конфликта между Северните и Южните щати, макар че и двамата не знаеха буквално нищо за него… От всичко това излезе едно прекрасно, шумно, здраво семейство; двамата нямаха никакво отношение към каквито и да било символи, спорът се забрави и едва няколко месеца след тръгването Джейн Катър — бруклинската негърка — им обясни, че те по погрешка са си разменили знаците — Гордън е избрал за себе си знамето на Южните щати, а Полин — на Северните. Или обратното — Дато` съвсем не беше сигурен!
	Старецът спря пред следващата ниша и прокара ръка по гладкия емайл… Неговата Майка Грузия — жената с меча, протягаща винена чаша в свободната си ръка — символът на грузинското гостоприемство и твърдост. Това беше единствената човешка фигура в кръга, но той не се поколеба да я изпълни; при това в най-крешящи тонове и в най-крещящи съчетания. По него време украсата на залата за заседания не представляваше за тях повече от една весела шега и на Дато` просто му беше хрумнало да й придаде характер именно с жизнерадостното й безстилие. Какво от това, че между патината на дърворезбата, среброто и бронза неговият емайл щял да кресне с цяло гърло?
	Той стоеше и галеше хладните пъстри късчета, едва-едва долавяйки под пръстите си тънките златни нишки, които ги съединяваха. Да, тогава всичко беше шега! По-късно — с първия полъх на самотата — тези символи придобиха някаква средновековна тържественост. Те ги хранеха с последните резерви на земните им сили и не ги оставяха да загубят докрай тези, които си бяха отишли. След това ту за едного, ту за другиго от екипажа символите започнаха да умират. Те престанаха да носят спомени, престанаха да излъчват декоративна красота, престанаха дори да дразнят. Умираха, както умираха една след друга всички остроумни дреболии, с които бяха населили кораба, мислейки, че ще живеят с тях и ще им се радват до дълбока старост.
	Само Дато` веднъж се опита да разведе децата от ниша на ниша. Опита се да им разказва за силата, устрема и красотата на онези земни въжделения, които бяха родили тези символи; за съдбите и характерите на хората, които ги бяха избрали… Децата не реагираха! Поне така му се струваше, докато един ден синът му не го помоли, по искане на всички синове и дъщери на кораба, да изпълни в празната двадесет и четвърта ниша един знак за тях — една спираловидна галактика — такава, каквато бе им я описвал той.
	Ето я! Тя седеше сега на края на умиращия циферблат — черна, голяма, тежка желязна плоча, и върху нея — рой платинови точки, над които Дато` си бе играл няколко седмици.
	„Наистина циферблат!“ — повтори той внезапната си мисъл и огледа залата с нови очи. Между неговата ниша и нишата на синовете имаше още две: по някакво съвпадение те носеха петте вплетени олимпийски кръга на Стефан и големия средновековен ключ на Сава — символа върху средновековния градски герб на Мостар.
	Дато` прехвърли погледа си оттатък звездния рой на платиновата галактика: острите линии на „гнездото“ — мотивът от българска шевица, който си бе избрал Борис — могъщият балканджия с чудовищно дълбокия гръден кош, — далечният прадядо на Мария. Сетне гербът на Краков — гербът на неговата жена; старинният йероглиф на Тонуто; златният абисински лъв на Адан-аре… — Това бяха първите, които си отидоха!
	Обиколи останалите знаци с поглед — петолъчката на ленинградчанката Варя — прабабата на Ала; жълто-зелено-червения трикольор на Нгуана — прадядото на Джейн, сърпа и чука на Ирина… Обиколи знаците с поглед и отново погали емайла на Майка Грузия. Беше се затоплил под ръката му. Живееше.
	Страшен хлад прониза сърцето му. След малко той щеше да вдигне ръката си, за да си отиде, и емайлът щеше да изстине; а той, потънал в работа, вече никога нямаше да се върне тук и залата щеше да се насели с още един мъртвец. Щяха да изстинат и олимпийските кръгове на Стефан. После времето щеше да отмине и да докосне с ледената си ръка и сребърния ключ на Сава, и с това двадесет и първият век на Земята (който отдавна вече бе забравен в слънчевата система) щеше да отмине в небитието!
	Старецът се откърти от мястото си и тръгна към изхода.
	Щяха ли дребосъчетата да се сетят някога за кулминацията на този двадесет и първи век, чийто връх бяха те — двадесет и четиримата? Не, разбира се! Не беше въпрос на неприязън, както у синовете и дъщерите. Те не бяха „техни“ синове и дъщери и подобно чувство им беше чуждо! Те не страдаха от предразсъдъци, както прародителите си, дори обичаха да се вмъкват тук. Случайно научи защо. Беше ги заварил през последното си дежурство; двете момичета (Топчицата още не беше се родила!) — беше ги заварил да умират от смях пред магарето на Джейн.
	Той се помъчи да им разкаже за героизма на онези времена, за сподвижниците на Линкълн, което това магаре символизираше, за последното неприкрито робство на Земята и самоотвержената, дългогодишна, кървава борба на прадедите на Джейн и най-добрите измежду белите й сънародници срещу ужасите на физическото робство. Не го разбраха! Или ако са го разбрали, се мъчеха да не го слушат, тъй като това, което им разправяше, беше страшно и жестоко, а те бяха съвсем мънички, плуващи във въздуха момичета.
	Въпреки всичко те си даваха вид, че внимават в разказа му и когато свърши, продължиха сериозно да се вглеждат в магарето. След това Ала внезапно се оттласна към другия край на залата и оттам се понесе невъздържаният й смях. Рада, побледняла от смущение, търсеше очите му, защото чувствуваше, че той е добър и тъжен старец и че за него това магаре значи много повече, отколкото за тях. След това Ала се върна и без да спира да се смее, тя го хвана за ръката и кротичко му каза:
	— Не ми се сърди, аз всичко запомних. Но наистина е много смешно!
	Той си спомни, че Джейн беше избрала този символ именно заради шегата; спомни си, че и той самият с творческо увлечение успя да накара дървения барелеф да спотаи една недотам скрита усмивка. И отново се извърна към нишата. Не, не релефът — самото магаре имаше човешки черти и леко се подхилваше с валчестите си, извърнати към зрителя очи изпод рунтавата коса, по човешки паднала върху челото му.
	Дато` се усмихна. Със старостта ставаше сантиментален. Всъщност това наистина бе едно ужасно весело магаре и тази веселост му бе вдъхнал самият той!
	Старецът излезе от залата, без да се обърне, прекоси малкото антре пред нея, поколеба се за момент дали да влезе в залата за игрите, където преди десетина години прекарваше целия гравитационен ден при билярда и кеглите. Отказа се! Топките сигурно плуваха във въздуха и той не искаше последният му спомен от тази зала през предстоящите няколко месеца напрегнат труд да бъде неприятен.
	Старецът се извърна, прекоси антрето и бавно взе да се спуска към централния коридор, убеден в безсмислието на сантименталната разходка из кораба, която му бе хрумнала преди малко.


>	14

	Залата за управление му изглеждаше по-многолюдна отвсякога.
	Той бе свикнал да среща тук само освобождаващия смяната, разменяха няколко думи и… започваше заточението на дежурството. Тук никой никога не бе имал каквато и да било работа. Разбира се, Дато` си спомняше залата и с повече хора — когато Шон прибираше Тонуто в кораба, по време на брожението на синовете и дъщерите. Може би още един-два пъти… Но това беше отдавна, преди векове, още в началото на пътя; преди откритието на Янич, което ги накара да се изпокрият от действителността във физиологичните вани на навигационните си кабини.
	Централните осветителни тела опасваха като обръч залата по линията, където сплесканата парабола на тавана се съединяваше с леко наклонената навътре стена, но бяха угасени и от това залата изглеждаше по-просторна отвсякога. Само разноцветните съзвездия на скалите и циферблатите от деветте секции за управление и наблюдение, както и секцията на изчислителния център светеха и хвърляха на разпокъсани петна (ту по-ярки, ту разсеяни) своите отражения върху полирания черен под — сякаш простираха към Дато` девет викащи пътеки.
	В момента, когато влезе, големият полукръгъл илюминатор над изчислителната секция светна. Той видя как Мария, надвесена над лентата с резултатите, съставя нова програма.
	Вляво от нея бе най-малката по пространство секция — за автоматично управление. Още по-вляво — секцията за ръчното управление. Креслата зад двете бяха празни. В креслото на астрономическата секция до тях стоеше Стефан. Беше се извърнал към телескопичната уредба за сферично наблюдение и бавно и безцелно въртеше с две ръце ръчките за хоризонталната и вертикална панорама.
	Сава беше от другата страна на Мария, в сектора на автоматичните регистрации, където се сумираха записите на всичко, което уредите за наблюдение на кораба и външните подслушвачи са записали по време на съня на дежурните.
	Дато` обгърна всичко това само с един бегъл поглед, тъй като вниманието му бе насочено съвсем другаде.
	Ако имаше нещо, което да придава физиономия на тази полутъмна зала е тримата наведени над уредите човеци; ако имаше нещо, което да го задържа така дълго на мястото, където бе се измъкнал от шахтата — това беше видеоскопът.
	Видеоскопът в командната зала малко приличаше на останалите видеоскопи на кораба. Ако в кабините например те представляваха еднометрова ивица, опасваща като пръстен от прозорци четирите стени на височина от хълбока нагоре, тук той бе съставен от две хиляди и триста свързани помежду си екрана, които превръщаха цялото пространство от края на пода до ръба на тавана, четири метра над него, в една пълна кръгова панорама. Когато влезе преди няколко часа, поради радиалното разположение на вертикалната ос на залата спрямо Черното слънце видеоскопът не приемаше нищо и полираните стъкла на черните му екрани не се различаваха от черния полиран под на залата. Сега обаче гледката беше съвършено феерична. Дато` бе стъпил върху черния, блестящ огромен кръг на пода с хилядите светли точици на отраженията от таблата и циферблатите на уредите; таванът плуваше високо над главата му като някакъв фантастичен летящ чадър, а помежду им лъхаше призрачен хлад от най-фантастичното нощно небе, което човек можеше да си представи. Таблата на различните по големина сектори стояха в кръг по ръба на този плувнал в космоса черен подиум и илюзията, че зад тях стои откритото небе, бе толкова голяма, че Дато` потрепера.
	Образът на Тунела бе стоял в тази видеоскопична панорама години и години наред, додето не бяха започнали да я възприемат просто като своеобразен тапет; после изключиха видеоскопа и мъртвите екрани се превърнаха в най-нормална стена. Сега старецът отново чувствуваше, че са в космоса — така, както беше го чувствувал в първите дни на полета, когато още не бяха набрали максималната си скорост — и затова не можеше да откъсне поглед от странното небе на Черното слънце.
	В момента „небето“ на Черното слънце изгряваше изпод краката на Стефан. Това бяха няколко редки сини звезди, след това се сгъстиха и оформиха наситен със звезди полукръг. Звездният кръг се вдигаше все по-нагоре и по-нагоре зад екрана на сектора и когато първите редки звезди докоснаха тавана, той вече бе обхванал и фона зад сектора за ръчно управление. Сега вече изпод краката на Стефан изплува едно толкова плътно скупчване на звезди, че студено синият им блясък заприлича на гъста мъглявина и изпълни с призрачната си светлина цялата зала.
	Дато` остана така с притворени очи, докато блестящият център на „небето“ отмине зад ръба на тавана, след това проследи как все по-редките и по-редки звезди се изтеглиха подир него и стените на видеоскопа отново потънаха в пълен мрак. Както бе преди няколко часа.
	Мракът трая не повече от три минути и в диаметрално противоположната страна на астрономическия сектор, през ръба на тавана, точно над главата на Сава, се показаха първите редки звезди на „небето“ и започнаха да се спускат надолу.
	Корабът съвсем бавно се въртеше около оста си и с това малкият къс небе, който те можеха да наблюдават, макар и деформиран от излъчванията на Черното слънце, изгряваше ту от пода, ту от тавана за около десет минути. Ако не бяха енергиите на Черното слънце, които закривяваха минаващите край него светлинни лъчи, тази видима част от небето щеше да заеме близо цялата небесна полусфера, но сега всичко бе се вблъскало в едно огромно ярко подобие на мъглявинна леща над главите им, центърът на която за нищо на света не можеше да се разчлени.
	Дато` изчака синьото „небе“ да залезе под пода и бавно се приближи до Стефан. Последният го чу, но не прекъсна заниманията си.
	— Улови ли Слънцето? — го попита той.
	— Фиксирал съм го на екрана. В инфрачервената част на спектъра!
	Дато` се вгледа в огромния полуизпъкнал екран на астрономическия сектор и видя, че той наистина не е съвсем черен. Зае се с настройката на пулта и след малко ясно видя огромната кръгла сянка, която затулваше като параван края на разсеяния светъл облак на деформираното небе. Той стоеше и се взираше. Никакъв релеф, никакви петна, никакви протуберанции — нищо, само един огромен застинал черен полукръг.
	— Като Луната при новолуние! — каза Стефан, без да вдига глава. Не беше толкова заинтересуван от наблюденията си, колкото преди час, когато успя да фиксира Слънцето, но не искаше да гледа Дато` в очите. Гласът му бе сух и… може би недружелюбен.
	И двамата мислеха за страхотната мощ на това неизследвано поле около Черното слънце, което така силно засукваше светлинните лъчи по звездите, за да ги скупчи по този начин.
	Дато` почувствува нечий поглед на гърба си и се извърна. Беше Мария.
	Тя го повика с очи.
	— Би трябвало да има пет планети — каза едва ли не шепнешком тя. — Нашата орбита минава между орбитата на първата планета и Слънцето. Отстоянието на първата планета е малко над двеста милиарда километра; а диаметърът й е под пет хиляди километра. Обикаля в почти окръжна орбита с един по-малък спътник. Впрочем по орбитата обикаля центърът, около който се върти тази всъщност двойна планета.
	Дато` кимна. Не можеше да мисли в цифри и затова си беше представил неволно орбитата на Марс и по нея вкопчани един в друг Меркурий и Титан.
	— Електронният мозък смята, че това е най-подходящият за изселване обект в системата на Черното слънце, колкото и нестабилен да е. Топлината е предостатъчно; атмосферата на планетата и спътника е рядка, но огромна по количество — обхваща и двете тела. Стабилизирана е от обикалящата по същия радиус следваща планета на Черното слънце — един тъмен колос с размерите на малкото слънце на Бета-Бор. Изобилна енергия може да се получи както от Черното слънце, така и от втората планета. Ще можем да я наблюдаваме астрономически, когато излезе пред светлия екран на Синьото небе. Вода също има. Кислородът в атмосферата е достатъчно. Просто щастие… просто имаме щастие!
	Той знаеше, че тя не се самозалъгва, когато мисли за трудностите, които им предстояха в продължение на години по устройството на генераторите. Впрочем още преди тях — с автоматиката за поддържането и контролирането им… Но все пак искаше да изкара нещата по-благоприятни, от страх да не би да се откажат от колонизацията.
	Той се усмихна и сложи ръка на рамото й:
	— Не се безпокой, всичко ще се уреди! Имаме ли вече програма за приземяването на планетата?
	— Не, сега влагам задачата.
	— Добре! Приготви всичко! Нека данните да са ти на ръка, за да можем след малко да се съберем и да обсъдим заедно подробностите. Аз ще се опитам до това време да видя какво е положението с електрическата инсталация и дали не можем да използуваме Слънцето, да ни върне откраднатия ток. Вече имам една идея…
	Той тръгна към контролното табло на енергетичните линии на кораба. На минаване край Сава протегна ръка да го потупа по рамото, но Сава реагира съвсем неочаквано. Едва го беше докоснал, когато той сграбчи ръката му и без да се извръща, прохриптя:
	— Чакай!
	Нанесе няколко данни на клавиатурата, погледна резултата на малката скала на локатора за насочените предавания; повтори операцията и когато се убеди, че резултатът е същият, той се отпусна назад.
	— Дато`!… Слушай какво е записал преди повече от месец автоматът за следене на единствената вълна, която трябваше да следим от началото на пътя. — Той махна слушалките, включи малкото микрофонче и пусна записа. — Не е имало кой да го провери…
	Отначало се чу само нарастващата модулация и след това с голямо смущение и чести заглъхвания Дато` долови съвършено отчетлив кодиран сипнал.
	Сигналът се повтори няколко пъти и след кратка пауза последва доста дълго предаване.
	В залата се възцари гробна тишина.
	Креслото на Стефан изтрака и стъпките му закънтяха по пода:
	— Как може да не съм проверил!… Сега всичко се променя, всичко се променя… — Той отмести развълнувано Дато`, надвеси се над рамото на Савата и върна записа, за да го прослуша втори път. После още с първите звуци той го спря и пак го върна.
	— Мария! — Гласът му трепереше; задавяха го спазми. — Мария, накарай нашия мозък да помисли какви са тези знаци. Аз ще го включа да чуе записа.
	Бледа като платно, Мария внесе програмата в мозъка, а Стефан включи канала за прослушване на записа от централния автомат. Когато всичко бе готово, Мария даде знак.
	Странните сигнали отново изпълниха залата.
	Отговорът на автомата дойде неочаквано бързо:
	— _По-голямата част е поредица от цифри в двоичната система!… По-голямата част е поредица…_
	Този път Стефан сам вложи своя въпрос в автомата:
C>
	„Каква поредица? Има ли някаква система? Каква система?“
C$
	Записът не бе изтекъл и до половината, когато автоматът проговори:
	— _Достатъчно! Достатъчно! Това е растяща числова редица, несвързана с математически зависимости_.
	Стефан не можеше да си намери място, но Дато` сложи ръка на рамото му:
	— Не се увличай! Струва ми се, че съвсем излишно се увличаш… — Стефан го погледна с неразбиращия си възбуден поглед.
	— Как не разбираш, че с този свой скептицизъм стана причина за такава страшна грешка! — Стефан загуби контрол над себе си. — Та това е вълната, по която отговори Бета-Бор! След толкова години насочени предавания на Земята към всички най-близки Слънца!… И сега, когато ги доближихме на една година път, те са ни забелязали може би! И отново ни викат!… А ние?… — Стефан се задъха от вълнение и безсилна ярост… — Заради твоята слабост се залепихме за това Черно слънце! Сега трябва да променим всичко! Всичко! Да започнем наново, разбираш ли?…
	Мария бе бледа като мъртвец. Сава, който също се беше надигнал от креслото си, гледаше разтревожен Дато` в очите. Не вярваше Дато` да е допуснал грешка, но все пак… Трябваше да даде обяснение.
	— Слушай, Мария! — каза тихо Дато`. — Дай относителните стойности на прогресията.
	Мария бързо се обърна към автомата и нервните й пръсти заиграха по клавиатурата. Подаде му лентата с дългия ред от цифри. След това още една лента — за втората част на предаването.
	Дато` дълго ги разглежда. Не защото не беше разбрал истината, а за да обмисли как да я съобщи на Стефан.
	— Виж! — подаде му лентите. — Не ти ли говорят нещо тези цифри?
	Стефан пое лентата и се вгледа. Сава се надвеси над рамото му и дълго се взира, после потри чело и смутено погледна Дато` в очите.
	— Не ти ли се струва познат този ред? — настоя Дато`.
	Стефан мълчеше.
	— Сава, подай ми, моля ти се, справочника за насочените сигнали, които досега е излъчвала Земята!
	— Добре, разбрах! Това е цифров ред от атомните тегла на елементите от Менделеевата таблица! — каза Стефан. — Но нали сигналът е излъчен точно за това, защото тази таблица би трябвало да важи навсякъде?
	— Именно! Това беше смисълът на сигнала, който Земята изпрати до Бета-Бор! — Дато` взе справочника и го разлисти. — И понеже от Бета Бор откликнаха точно със същия сигнал, който им изпратихме, ние тръгнахме. Точно същия сигнал — запомни! — заедно с прибавените след него като подпис на Земята относителни разстояния между планетите в Слънчевата система.
	Стефан уплашено се вгледа във втората лента и зениците му се разшириха.
	Дато` намери нужната страница и свери цифрите.
	— Ето! Ние сме уловили отново сигнала, който Земята е изпратила към Бета-Бор в двехилядната година.
	Стефан се сгромоляса в креслото на пулта и захлупи лице върху клавиатурата. Савата се извърна към Дато`:
	— И какво излиза? — попита той, за да чуе това, в което вече сам бе сигурен.
	— Излиза, че никой от Бета-Бор не ни е отговарял. Излиза, че отговорът, който сме получили, е нашето собствено предаване, което е обиколило по огъващата се крива около центъра на галактиката и отново се е затворила върху Земята след четиристотин и петдесет години, след като е минало през мъртвия, ням и глух свят на Бета-Бор.
	— А единствения отговор сме получили оттам — продължи Сава, — защото Бета-Бор е единственият свят, който лежи точно в същата окръжност, по която обикаляме и ние, и Земята около енергетичния център на галактиката. И като сме се целили в Бета-Бор, сме улучили собствения си гръб, тъй като онова, което за нас е далече напред по посока на движението ни, пространствено се намира зад гърба ни — точно в нашата диря. Посока, в която за жалост не можем да видим нищо.
	Дълго мълчаха, след това Сава прибави:
	— Излиза, че всичко, което мина през главите ни, е било нахалост.
	Мария погледна Дато` в очите. Той се усмихна:
	— А може и да не е било нахалост, Сава!
	Сава проследи погледа му и също се усмихна, махна с ръка към Мария и се отправи към таблото за енергетичния контрол.
	— Ела да видим какво можем да направим с тока, докато Мария изчисли програмата за приземяването. Ела, Дато`! — Савата се облегна на него и го прегърна през рамото. Беше тежък и лесно се уморяваше. — Мария ще поднесе и тази задачка на автомата; докато той посмята, ние ще поговорим за всичко останало…
	— А като се приготвим — продължаваше да бъбри Савата, след като заеха местата си на пулта, — ще има да чакаме някой и друг месец, докато дойде удобният час за отлитане към планетките на нашата Мария, и ще можем да наблюдаваме, колкото си искаме, тази проклета Бета-Бор.
	Той записваше едно след друго данните на автоматите и ги групираше, за да може да ги даде подредени на Мария.
	— На по-малко от една светлинна година път от нас! При това лъчите ще бъдат ускорени под действието на Черното слънце зад гърба ни. Ще бъде чудно наблюдение! Ще можем да видим и планетите, и спътниците им, стига да са по-големи!
	— Да! — каза Дато`, за да прекъсне това излияние за нещата, които той нямаше да има време да извърши. — Ще наблюдаваме, колкото си искаме, но сега почакай малко, че се разсейвам!
	В командната зала отново настъпи тишина.
	Централният автомат — тази електронна орисница на двамата близнака, в която Мария бе вперила майчинските си очи — напълни слуха им с чукането на операциите си.


>	15

	Дато` работеше бързо и с увлечение до рамото на Сава; но сега най-важното — решението — бе взето и всичко, което вършеше, беше въпрос на рутина и дългогодишен опит. Свободното му съзнание отново се залута в това, което е било, и това, което предстои…
	Той погледна Сава, който съсредоточено проверяваше реда на данните върху програмния картон, и вътрешно се усмихна. Този пълен, полуразрушен човек криеше неподозирана доброта. Не можеше да не знае, че и той няма да има време да наблюдава Бета-Бор за собствено удоволствие. Оставаха само трима — Стефан явно едва ли можеше да бъде полезен оттук нататък. Подир няколко минути (след като вложеха новата програма за движение на автопилота) щяха да останат само двама — Мария трябваше да се върне при децата. В техните ръце оставаше всичко — цялото бъдеще на тази шепа хора, загубени в пространството… А след няколко месеца Сава трябваше да остане съвсем сам. С един луд, един смъртно болен и една заета с децата си родилка… Как щеше да се справи?
	Трябваше да се подготви програма за използуването на енергията на Черното слънце. Да се изработят съответни програми за изграждането на ред подземни автоматични инсталации, тъй като не се знаеше дали ще има кой да ги поддържа за в бъдеще. И най-трудното — да се намери начин с помощта на енергията на Черното слънце тези инсталации да създадат оптимални условия за живот в атмосферата на двете планети; а при наличието на достатъчно вода — да отделят от нея необходимия кислород за допълване гъстотата й. Или пак чрез енергията на Черното слънце гравитацията на двойната планета да се увеличи до нужния за уплътняването на въздуха предел. А с това да се създаде и едно копие на онзи странен електромагнитен калпак около Земята, който я отличава от другите известни нам планети.
	Една чудовищна мисъл блесна в съзнанието му! А ако тази Земна корона, която не беше открита на нито една от другите планети в Слънчевата система, също е била изградена по изкуствен начин от някои пришълци? Ако Земята също е била колонизирана от спасяващи се от катастрофа небесни пътници и всичко е било направено изкуствено, за да могат поставените при лоши условия, бавно деградиращи поселници да имитират условията на своята „Земя“ и да се освободят от скафандри и специални съоръжения? Поселници, които с хиляди и хиляди години мъчително са се приспособявали към убийствената за тях гравитация, додето не са надебелели костите им, додето не са се сплескали достатъчно широко ходилата им, додето не са се огънали на „S“ утежнените им гръбначни стълбове…
	А може би те са искали да колонизират по-подходящ обект! Може би именно те са разрушили планетата, намираща се на мястото на астероидите, за да увлекат в орбита около Марс двата му по чудо балансирани, неустойчиви спътника… И да са ги населили, разпростирайки биологичните си източници за препитание върху планетата. След това някаква катастрофа може да ги е накарала да се прехвърлят в аварийна обстановка на Земята. Тук те едва-едва са успели да закрепят своите израждащи се правнуци, за да могат чак след хиляди и хиляди, дори след милиони години отново да се надигнат към съзнателен творчески живот, изминавайки своя повторна земна еволюция…
	„Не е ли тук обяснението на това необяснимо бързо приспособяване на нашите внуци в новата обстановка, в която ние мислехме, че няма да могат да виреят и за която се готвехме така усилено на Япет? Петдесет — сто хиляди години не са чак толкова много, за да сме сигурни, че, поставени в нормални за наследствеността им условия, потомците на първите колонизатори на Слънчевата система няма да възстановят трайните си физически способности и старите си двигателни рефлекси, които позволяват на дребосъците да летят из кораба — ангелични и свободни, — докато ние се блъскаме в стените като лишени от звуковия си радар прилепи…“
	Той прогони тези мисли, защото почувствува, че започва да се разсейва. Нямаше смисъл! Нямаше значение!…
	Но дори това да не се е случило със Земята, можеше да се е случило другаде. Или ако допуснеха някакъв пропуск в подготовката на колонизацията, можеше да стане сега!… Всичко беше в неговите собствени ръце. Или по-скоро в ръцете на изтощения, отвикнал от работа човек до него. Щяха да направят всичко, което беше по силите им, кой знае…
	И дори да не станеше сега тук, щеше да стане другаде! Ставало е другаде…
	Той си представяше съдбата на колонизаторите на двойната планета, ако двамата със Сава все пак допуснеха някаква грешка в подготовката! Една самотна Мария, спусната в един нов свят. Една майка без съпруг, от която ще започнат всички на този свят, от която ще започне всичко — Каин и Авел, обичта и ревността, веселието и тъгата, жертвоготовността и любовта към себе си, трудолюбието и стремежът към свободното време… Ще се роди всичко, което бе забравено в историята на _човека_, защото ако сгрешеха в един-едничък детайл дори, плодът й ще падне на лоша почва, ще расте в оскъдица и тези малки ангелоподобни свободни същества, за които кибернетиката щеше да откаже да приготвя наготово всичко, трябваше да слязат отново върху каменливата почва на неизвестното и да хванат ралото, за да изкарват хляба си с пот. А при безконтролно усилената гравитация жените щяха да усещат плода тежък в утробата си и щяха да раждат в мъки, които прабабите им не са знаели.
	Той виждаше във вътрешния си поглед как щяха да се раждат легендите — от всичко, което беше истина, от всичко, което те щяха да оставят, за да им помогнат при издигането им от низините. Виждаше как закоравелите, сурови борци срещу мъртвата каменлива почва и живите обсебници на първите излишъци на труда щяха настървено да се борят срещу изстиналите, никому ненужни спомени за далечния рай — мъртвило, в който познатият тям труд е бил излишен; за майката без съпруг, от която е започнало всичко на този свят; за слизането на Земята след познанието на истината, където насъщният да се изкарва с труд и пот…
	„Ако аз сбъркам…“
	Той виждаше ясно онези първи години, в които облечените в скафандри малчугани, с ореолоподобните прозрачни шлемове около главите си, щяха да прелитат по петдесет, шестдесет метра — пък и повече — през разредената атмосфера на почти лишената от гравитация планета. И как щяха да останат приковани към почвата, когато гравитационните инсталации, акумулирали нужната енергия, заработеха. И как първо в очите им, а после само в думите им щеше да остане споменът за повърхността на планетата, гледана от птичи полет. И как във внуци и правнуци това ще се превърне отначало в приказка, след това в легенда, след това в мит, срещу който яростно ще се воюва в първите крачки на точните знания, след няколко хиляди години. И как този мит ще се превърне в нещо съвсем друго, нещо, заради фиктивната защита на което ще горят и бесят неудобните на властимеющите… И все пак в детските сънища на онези далечни, далечни потомци ще се промъкват припламванията на спящата рефлекторна дъга на излитането, преценяването на приземяването, изменянето на посоката на полета…
	„Летите ли насън?“ — ще питат докторите и по това ще съдят за вашия инфантилизъм; а то ще бъде просто знак за широката палитра на заспалата наследственост, за силата на родовата памет…
	„Аз никога не съм летял насън“ — помисли Дато` и усети как нов остър пристъп прерязва главата му и червата му наново се бунтуват. Лекарствата щяха скоро да убият болките в стомаха и главобола, но с това болестта нямаше да престане тайно да дълбае в устоите на организма му.
	„Няма да ги видя как летят над планетата. Няма да ги видя как престават да летят. И никой от тях самите няма да може да си представи дори как пра-правнуците им ще открият и ще създадат за себе си нужните условия да полетят отново…“
	„Ако аз сбъркам… не бива да бъркам!“
	Той взе карнетите, които изработиха със Савата, провери перфорацията и стана, за да ги отнесе на Мария.
	Тя чакаше мълчаливо при електронния мозък.
	Стефан отново бе потънал в астрономическото кресло и се мъчеше да разчлени яркосиньото небе на Черното слънце, за да открие Бета-Бор…
	Дато` го съжаляваше, но същевременно чувствуваше огромно удовлетворение, че се отскубна от пагубния път, по който Стефан все още пълзеше със сетни сили.
	„Ти не разбра, Стефане! — си каза той. — Не разбра за какво трябва да се уловим ние, старците! Безсмъртието не е в това, че си брънка на една конкретна колективна задача, а в това, че си брънка на _човека_, на _човечеството_, на всички колективи и всички задачи, които то си е поставяло и тук, и на Земята, и преди Земята — задачата на разпростирането, разнообразяването и обогатяването на формите на мислещата материя! А ако Земята се е изчерпала, без да успее да прехвърли трайно живота си на друго място — дори на съхранението й, ако искаш!… Какво е задачата «Бета-Бор» пред такава една задача!“
	Техният живот отново имаше цена.
	Щеше да бъде много, много трудно! Щеше да бъде нужна абсолютна прецизност! Но те бяха открили сами новата истинска задача, която им предстоеше, след загубването на старата. Задача, с която оттук нататък щяха да се нагърбват много и много други земни експедиции кой знае по кои краища на галактиката. Това така го бе подмладило, че той вярваше, че ще успеят. И ако не те — други щяха да успеят, но човечеството щеше да излезе от люлката си: не за „разходка“, а тласкано от суровата повеля на живота!
	Да! Той отново ги виждаше в съзнанието си — петте си внука — в простата си детска игра, да се носят плавно под огромната изгряваща леща от звезди в черното бездънно небе на своя млад свят, да кръстосват дългите балистични криви на полета си в своята гоненица над грандиозните съоръжения, издигнати, сглобявани и монтирани по безкрайния равен грунд на Първата планета на Черното слънце, от стотиците крайни автомати, които щяха да програмират те — Сава и Дато`. Те — единствените оцелели старци, простите издънки на великия човешки род, щяха да прокопаят лехата и да пуснат в нея семената и да запалят над тях изкуственото слънце на топлите майчински грижи на своите автомати! И тези семена щяха да покълнат и от техния кълн щеше да се роди нов буен лес и с това може би за пръв път точно тука и точно сега щеше да се осъществи роенето на Земния човек в космоса.
	Той подаде програмата на Мария. Тя я прегледа и я вложи в машината.
	Отново зачукаха операциите.


	Десетина минути по-късно Дато` пое от пулта програмата за приземяването на двойната първа планета на Черното слънце и внимателно я проучи. Сава, който също бе дошъл, надзърна над рамото му, след това се обърна към Мария:
	— Върви се погрижи за малките! И не се отделяй вече от тях! Тук сме достатъчно. Ще вложим програмата в автопилота, ще вземем резултата за реставрацията на електрическата уредба и когато сме готови, ще ти се обадим. Ако си готова и ти — стартираме!
	Мария стана и мълчаливо кимна с глава. Хвърли пълен с благодарност поглед към Дато`, после към Савата, а той й се ухили до уши и я тупна по гърба.
	Тя се издигна леко във въздуха, приземи се точно при отвора на шахтата за долния етаж и като се улови за перилата, взе да се спуска, без да се обръща назад.
	Дато` махна на Сава и тръгна да програмира автопилота.
	Дебелият, уморен старец седна в креслото пред изчислителния център, после се поизлегна назад и кръстоса ръце върху корема си, решил да подремне, докато машината изготви програмата за възстановяване на електрическата инсталация.
	В тишината на командната зала отново се разнесе почукването на изчислителната машина, а под краката на безмълвния Стефан изплува ослепително синьото небе на Черното слънце и заля черния полиран под с призрачната си светлина.
	Но вече нито Дато`, нито Сава го виждаха, защото за тях бе започнал всепоглъщащият труд за присаждането на семето на _човека_ върху бедната почва на негостоприемния свят на Черното слънце.
