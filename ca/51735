	На брега на река Джамна седели три богати жени, плискали се с вода и се хвалели една на друга с ръцете си.
	— Моите ръце са много хубави! — казала едната.
	— Моите са по-хубави! — обадила се втората.
	— А моите са най-хубави! — рекла третата.
	Но ето че към тях се приближила, като накуцвала и се подпирала на тояжка, една гладна старица. Помолила ги да й дадат нещо за ядене. Нищо не й дали богатите жени, само я попитали:
	— Кажи ни, бабо, коя от нас има най-хубави ръце?
	— Нека похапна първо, после ще ви кажа — промърморила старицата и отминала.
	А малко по-нататък на брега седяла бедна селянка. Тя била толкова загоряла от работа по полето, че кожата й станала съвсем черна. Старицата и нея помолила:
	— Много съм гладна! Ако имаш коричка хлебец, дай ми да си хапна!
	Селянката развързала вързопчето си и казала:
	— На, бабо! Донесла съм си малко храна, вземи половината!
	Похапнала старицата, пила водица и от все сърце благодарила на селянката. После я хванала за ръка, завела я при трите богати жени и рекла:
	— Сега ще ви кажа чии ръце са най-хубави. Черните, напукани ръце на тази бедна жена, която нахрани една гладна и саката старица, са хиляди пъти по-хубави от вашите бели, изнежени ръце!
	Казала това старицата и тръгнала по пътя си, а трите богати жени пламнали от срам.
