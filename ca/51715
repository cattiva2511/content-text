	Край прозореца в дъсчено сандъче растеше едно лимоново дръвче. До него стоеше Светла и разглеждаше загрижено два жълти листа.
	Устните й прошепнаха тихо:
	— Още два листа паднаха. Какво ли става с него? Навярно трябва пак да го полея.
	Тогава лимончето изписка с тъничко гласче:
	— О, не, не! Не ме поливай! Саксията ми е пълна с вода.
	Но Светла не го послуша.
	— Ти мълчи сега! — каза тя. — Ти си мъничко и не знаеш нищо.
	Тя донесе цяла кана вода и я изля върху корените му.
	Лимончето изплака:
	— Оле-ле! Ще ме удавиш!
	Светла го изгледа уплашено. Разбра, че беше сбъркала, и се смути. Вместо да се освежи, дръвчето още повече посърна.
	В стаята влезе баща й. Видя, че е нажалена, и запита:
	— Какво има, Светле?
	Тя отвърна:
	— Лимончето ми е болно. Моля те, повикай чичо доктор да го прегледа!
	Баща й каза:
	— Лекарите не могат да познават болестите на дръвчетата. Те лекуват само хора.
	— Тогава кой ще му помогне?
	— Агрономите. Те познават болестите на растенията. Аз имам приятел-агроном. Ще го потърся още днес.
	Той излезе.
	Светла поиска да покаже на лимончето си колко много знае и почна да му обяснява:
	— Ти не се страхувай! Чичо доктор няма да ти направи нищо лошо. Той ще почука с пръст по гърдичките ти и ще сложи слушалката си на сърцето ти. Но то не боли. После ще поиска да му покажеш езика си и да викаш: ааа!
	Тя замълча. После въздъхна:
	— Знаеш ли, че той не може да те прегледа — та ти нямаш уста!
	Дръвчето се умисли. Умисли се и Светла.
	В това време се върна баща й. Той водеше един непознат човек. Прегърна я и каза:
	— Този чичко е моят приятел, който лекува растенията. Срещнах го случайно пред входа. Разправих му за болното лимонче и той дойде да го види.
	Светла го разгледа внимателно. Та той никак не приличаше на лекар. Нямаше бяла престилка, нямаше слушалка, нямаше и чанта с инжекции. Как ли ще лекува тогава?
	Гостът отиде при лимончето. Разгледа добре листата му — разгледа клонките и стъблото му. Пипна и размаза между пръстите си почвата от сандъчето. Обърна се към Светла и подметна:
	— Не го поливай толкова много — вредно е!
	Тя се изчерви.
	Той я повика при себе си:
	— Разкажи ми по какво позна, че е болно!
	Момичето почна да изрежда всичко, което си спомняше:
	— Листата му почнаха да пожълтяват и да падат.
	— Друго?
	— Нови пъпки не покарваха.
	— Така. А имаше ли цветове?
	— Имаше много, но окапаха.
	— Слагахте ли му някакъв тор?
	— Тор? Не, не сме. Нищо не сме му слагали.
	Гостът се усмихна:
	— Ясно е — дръвчето не е болно. То е гладно.
	— Гладно ли? А аз толкова го поливам.
	— Ти можеш ли да се нахраниш само с вода?
	— Не мога.
	— И дръвчето не може. То също иска да яде.
	Светла попита:
	— Тогава какво да му дам за ядене?
	Той отвърна бързо:
	— Тор. Точно така. Ние се храним с хляб, месо и зеленчуци, а растенията — с торове. Ти знаеш добре, че те вместо уста имат корени. Корените всмукват от почвата разтворената храна и я разпращат в стъблото, листата и плодовете.
	Светла поклати глава.
	— Разбирам, но ние нямаме тор.
	— Утре ще намина пак към вас. Ще донеса изкуствен тор.
	И наистина на другия ден той дойде и донесе един пакет, пълен с някакви бели зрънца.
	— Това е изкуственият тор — нарича се селитра. Дайте ми една кофа вода! Ще ви покажа как ще го торите.
	Светла изтича в кухнята и помоли майка си да й напълни кофата с вода. После двете я занесоха в стаята.
	Приятелят на баща й поиска и една лъжица. Напълни я с белите зрънца от пакета и я изсипа в кофата. Разбърка водата, докато зрънцата се разтвориха съвсем, изправи се и предложи:
	— Закуската е готова. Да я поднесем на нашия болник!
	Бавно, с продължителни прекъсвания той поля с този разтвор почвата в сандъчето.
	— Но да не пропусна — никога не слагайте повече тор във водата! Да не отровите растението. Неговите коренчета са нежни. Те могат да приемат храната си само ако е много разредена. Запомнете това добре! А сега трябва да си ходя! Една розичка чака да й присадя по-хубави цветове.
	На сбогуване той добави:
	— Поливайте го с този разтвор през десетина дни и ще видите как ще се оправи!
	Светла послуша съвета му и почна да тори най-редовно своето лимонче.
	Лека-полека то се освежи и пусна нови листенца: тъмнозелени, едри, здрави. След това цъфна. Завърза. Плодовете му наедряха и почнаха да пожълтяват.
	Когато станаха златни, Светла откъсна едно лимонче и го разряза. Натопи резенчето в пудра захар и го захапа. Изведнъж цялото й лице се набръчка смешно от киселината.
	Дръвчето запита смутено:
	— Не ти ли харесва?
	Светла поклати глава, изсмука добре резенчето и чак тогава отговори:
	— Как може да не ми харесва — такова сладко и киселичко едновременно, свежо, ароматно! Чудесно е! Татко казва, че е много полезно — има витамини. Ето сега ще си отрежа още едно парченце!
	Един слънчев лъч надникна през прозореца и огря дръвчето. То светна и се засмя доволно.
