P>
	Часовнико, от тебе времето тече като вода от пукнат съд…
	Дори когато ние спрем, ти пак си в нас на вечен път…

	И аз, от твоя звън замаян, към вечността вървя все пак…
	И в мене — като в сън кошмарен — чувам вечното: тик-так…

	Едно повтаряне безсмислено секундите ми все брои.
	Аз зная — и без твойта истина кръвта на времето струи.

	Кръвта на времето изтича и няма връщане назад.
	Дали си пил, или обичал — над всички ни ще легне мрак…

	Но ние мерим с друга мярка — не с мигове, а с векове!
	Художникът — със багра ярка, поетът — с чудни стихове!

	Запалва слънце на тавана с резеца вещият резбар.
	Сърцето ни с рой звуци грабва един магьосник — цигулар…

	Не, не! Не можеш ни ограби, макар да късаш миг след миг.
	Ний знаем болка, знаем радост — родени сме с родилен вик.

	В нас бий сърце, а не машина. И носим името Човек.
	Родени сме да сътворим от миговете кратки — век!
P$
