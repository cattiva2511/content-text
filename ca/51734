	Един търговец повикал носач и му казал:
	— Вземи тази кошница с бутилки и я занеси у дома. За работата ще ти се отплатя с три съвета, от които ще имаш голяма полза.
	Носачът се съгласил, вдигнал кошницата на рамо и тръгнал след търговеца. Като изминали една трета от пътя, носачът казал:
	— Е, сахиб, какъв е първият ви съвет?
	Търговецът отвърнал:
	— Ако някой ти каже, че е по-добре да гладуваш, отколкото да бъдеш сит, не се съгласявай с него!
	— Добър съвет! — рекъл носачът.
	Като изминали втората третина от пътя, носачът отново запитал търговеца:
	— Е, а вторият съвет?
	— Ако някой ти каже, че е по-добре да ходиш пеш, отколкото да яздиш кон, да знаеш, че те лъже! — казал търговецът.
	— Още по-хубав съвет! — одобрил носачът.
	Като стигнали до дома на търговеца, носачът рекъл:
	— Дайте ми сега и третия съвет!
	Търговецът не забавил отговора:
	— Ако някой ти каже, че е видял по-глупав носач от тебе, не му вярвай!
	Разсърдил се носачът, хвърлил кошницата на земята и извикал:
	— Ако пък на тебе някой каже, че в тази кошница е останала една здрава бутилка, съвсем не му вярвай!
