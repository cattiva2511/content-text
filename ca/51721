	Две лозички расли една до друга и много се обичали.
	Едната била тукашна. Майка й, баба й, та и прабаба й растели все на същия рид.
	Другата била едра и силна дивачка. Тя дошла от далечна страна отвъд океана. Оттам пристигнало заедно с нея и едно дребно насекомо, скрито между коренчетата й. Наричало се филоксера. То веднага почнало да снася яйца, от които се излюпили много личинки и плъзнали наоколо.
	Дивата лозичка била много издръжлива. Ухапванията на филоксерата не й вредели. Растяла все по-едра и се отрупвала с плодове.
	Насекомите нападнали и тукашната лозичка. Зарили се в земята и захапали корените й. Те били многобройни и ненаситни. Изсмукали соковете й.
	Лозичката посърнала и заплакала тихо.
	Листата й клюмнали.
	Приятелката й запитала:
	— Защо плачеш, дружке?
	Тя отвърнала:
	— Тези малки животинки ще ме погубят. А аз искам да живея.
	Дивачката въздъхнала:
	— Виждам — ти си нежничка. Враговете наистина ще те победят лесно. И за това съм виновна аз. Нали аз ги донесох тук. Да знаеш колко ми е мъчно!
	Заплакала и тя. Протегнала клонки и прегърнала другарката си. Минал човекът и ги запитал:
	— Защо плачете? Какво се е случило?
	Те мълчали и хълцали. Той казал:
	— Успокойте се и ми разправете какво ви мъчи!
	Дивата лозичка заговорила:
	— Жал ми е за добрата приятелка. Тя ще умре. А пък какво грозде ражда. По-добре да умра аз — защото съм безполезна. Раста нависоко, буйна съм и силна, но гроздето ми е дребно и тръпчиво. Не може да се яде.
	Човекът се обърнал към другата лозичка:
	— Истина ли е това?
	Тя се разридала:
	— Истина е — ще умра. Малките зли насекоми ме убиват. А аз искам да живея, обичам живота. Защото знам, че съм полезна. Зърната ми са едри и вкусни. Всеки ги обича. Ти си човек — можеш всичко. Моля те, спаси ме! Искам да видя как децата ще зобят сочните ми зърна!
	Човекът замълчал. Седнал на земята и се замислил.
	Лозичките притихнали. Не смеели да трепнат с листенца.
	Той мислил, мислил и най-после казал:
	— А защо не се сдружите — да заживеете заедно? Всяка от вас да даде хубавото, което има. Едната да отстъпи здравите си корени, а другата — вкусните си плодове. Искате ли?
	Двете приятелки отвърнали радостно:
	— Искаме, искаме.
	Човекът взел клонките на едроплодната лозичка и ги поставил върху корените на дивачката. Присадил ги. Завързал ги здраво една към друга с лико. Дръпнал се настрана, огледал ги доволен и рекъл:
	— Аз мога да си ида. Свърших добре работата си. Отсега вие ще бъдете неразделни. Ще станете едно растение, здраво и полезно. Довиждане! Пак ще ви спохождам и ще ви помагам.
	И той си отишъл.
	Лозичките се сраснали бързо. Станали една лозичка.
	Човекът я прекопавал — грижел се за нея.
	След няколко години новата лозичка се отрупала с едри и вкусни гроздове.
	Човекът довел децата си и почнали да зобят гроздето. Викали, радвали се.
	Присадената лозичка ги гледала отстрана и се усмихвала щастлива.
