	В училищния двор имаше опитно поле. За всеки ученик беше определена по една лехичка.
	Под ръководството на стария учител децата засадиха картофи, фасул, царевица и репички.
	Когато обраха репичките, всички решиха да засеят на тяхно място краставици. Вечерта накиснаха семената в хладка вода — да набъбнат, та да никнат по-добре, и на другия ден ги отнесоха в градината.
	Времето беше чудесно. Лястовиците се премятаха из въздуха и гонеха мушици. От гнездото на училищния покрив двата щъркела тракаха с дългите си клюнове. По стоплената земя бързаха мравки, улисани в своите грижи.
	Децата сложиха в лехите малко тор, посяха семената и ги посипаха с пръст. Донесоха вода от вадата, която течеше край училищния двор, и ги поляха.
	Минаха няколко дни.
	И всеки ден, преди да влязат в клас, децата наглеждаха своето опитно поле.
	Една сутрин те видяха как от рохкавата пръст са се подали първите кълнове.
	Младите растения се развиваха бързо. Те пускаха нови коренчета в почвата, а дългите им стъбла, наречени милини, се разпълзяваха на всички страни.
	Децата окопаваха почвата край тях, поливаха ги редовно и скубеха плевелите.
	Акациите пред училището цъфнаха и прецъфтяха. Пчелите се разтревожиха, че няма да съберат достатъчно мед.
	Но в едно ранно утро те съзряха с радост между островърхите листа на краставиците много жълти цветове, които ухаеха примамливо. С весело бръмчене пчелите накацаха по тях и почнаха да изгребват прашеца им.
	Децата ги видяха и плеснаха с ръце:
	— Ура! Дойдоха и пчелите! Опрашиха цветовете.
	Времето течеше бързо.
	Учениците надничаха из лехите и се радваха на първите завързи. Високо в синьото небе плуваха пухкави облачни кълбенца. По листата блестяха капчици роса. Из въздуха се премятаха пъстри пеперуди и търсеха къде да снесат яйцата си. От гнездата под училищната стряха писукаха децата на лястовиците. Родителите им прелитаха всяка минута, пускаха в някоя зинала човчица донесената мушица и пак се стрелваха на лов. Из вадата се гмуркаха десетина патета, а квачката разтревожена ситнеше по брега и им се заканваше:
	— Кот, кот! Само да излезете на сухо, да видите какво ще ви направя, немирници такива!
	Марийка с русите плитки се провикна:
	— В моята леха има девет краставички.
	Червенобузестото Сийче й отвърна:
	— А в моята са дванадесет.
	И другите деца почнаха да се хвалят с успехите си.
	Учителят предложи:
	— Хайде да ги полеем!
	Всички грабнаха лейките и се затичаха към вадата. Само Митко възрази начумерен:
	— Докога ще ги поливаме? Омръзна ми. Пък и да бяха хубави краставици, а то…
	Учителят запита с благ глас:
	— Какво не им харесваш?
	Момчето направи гримаса:
	— Аз не ям такива краставици, покрити с бодли и власинки. Вижте ги — като че ли са зелени гъсеници, едри, тлъсти и космати. Уф!
	Краставицата, която растеше в неговата леха, го чу. Тя смяташе, че всички я обичат. Никога не беше допускала, че някой може да се отвращава от нея, да я нарече космата гъсеница. О, това беше толкова обидно!
	Тя се огорчи много. Наведе листенца и се умисли.
	Учителят опита да обясни на момчето грешката му. Той му каза:
	— Младите завързи са космати, но после космиците опадват.
	Но Митко не го слушаше. Мислеше за нещо друго и все поглеждаше към двора, където играеха на топчета учениците от другия клас.
	Учителят го погали по главата:
	— Полей ги! Послушай ме! Ще видиш какви вкусни краставички ще станат.
	Митко пое неохотно лейката и се запъти към вадата, но насред път се спря. Защо ще ходи толкова далече? Ето чешмата — ще ги полее с чешмяна вода.
	Той напълни лейката, върна се назад и бързо я изсипа върху лехата.
	Краставицата настръхна. Листата й се разтрепераха от студ. Усети, че замръзва. Изведнъж я втресе.
	Учителят запита:
	— Откъде взе вода?
	Митко посочи мълчаливо с очи към чешмата.
	Учителят прекара пръсти в прошарената си коса и въздъхна:
	— Забрави ли какво разправях? Краставиците се поливат с хладка вода. От студената те страдат, поболяват се. Те са нежни растения, обичат топло.
	Митко мълчеше и поглеждаше крадешком към играещите момчета.
	След една седмица учебната година свърши. Но децата не изоставиха своето опитно поле. Грижеха се за всички посети растения. Грижеха се и за краставиците. Поливаха ги, плевяха ги, прекопаваха ги.
	Само Митковата леха стоеше изоставена и буренясала.
	Учителят събра учениците и ги запита:
	— Ето лехата на Митко — разгледайте я добре! Как мислите, така ли трябва да се обработва опитно поле?
	Малките мълчаха с наведени очи.
	Той продължи:
	— Аз отдавна го наблюдавам. Видях, че тази работа не му харесва. Тогава го оставих на мира. Реших така: неговата леха ще ни послужи за пример — ще ни показва как не трябва да се работи.
	Като каза това, той се обърна и тръгна към училището.
	Митко погледна насмешливо след него и подметна:
	— Много важно!
	Сийка го чу и не можа да се стърпи:
	— Не те е срам! Излагаш всички ни.
	Митко се обърна и се сопна:
	— Какво ви излагам?
	Тогава се намеси и Марийка:
	— Лехата ти е разсадник на бурени. Те ще задушат краставиците.
	Той сви устни:
	— Какво от това? Нека ги задушат. На мене не ми трябват такива краставици.
	Слънцето пареше. В клоните на осена жужеха бръмбари-жътвари. Над покрива на училището трептеше нажеженият въздух.
	Прелитна едра пеперуда-полумесец.
	Митко замахна с шапка, но пеперудата хвръкна настрана. Той се спусна подпре й направо през лехата. Нагази из милините. Изпотъпка ги, разкъса ги. Но пеперудата все пак му избяга. Вдигна се високо-високо и се загуби някъде из дърветата.
	Краставицата се разплака пак. Листата й се отпуснаха, посърнаха. От раничките по стъблото й избликнаха няколко бистри сълзи.
	Децата си отидоха. Градината утихна. Настана нощ. На небето почнаха да мигат с очи хиляди звездички. Прелитна бухал. От горния край на селото залаяха кучета.
	Краставицата все плачеше. Плачеше и се питаше: защо другите деца обичат своите растения, а само Митко не я обича?
	Слънцето пак изгря, обиколи цялото небе и после пак падна мрак. Краставицата плачеше, плачеше. Но мъката й не стихваше. Трупаше се в нея, потискаше я.
	Един ден децата решиха да оберат краставичките от опитното поле. Откъснаха ги и почнаха да ги опитват.
	Тогава и Митко влезе в своята леха. Избра най-едрата краставичка и я откъсна.
	Сийчето го закачи:
	— Нали не ги харесваше?
	Той дори не й отговори, обели плода и го захапа усмихнат.
	Изведнъж усмивката изчезна от лицето му. Нещо страшно неприятно сгърчи устните, носа и очите му. Той постоя така намръщен няколко мига, а след това захвърли краставичката и почна да плюе ожесточено.
	Другарите му се изплашиха, наобиколиха го и почнаха да питат какво става.
	Той изплака:
	— Горчиии!
	И побягна към чешмата да изплакне устата си.
	Учителят видя всичко от прозореца на учителската стая и слезе при децата.
	Митко изтича към него и запита с плачлив глас:
	— Защо другите краставички са сладки, а само моята горчи?
	Учителят го изгледа сериозно и отвърна:
	— Защото ти й причини много огорчения. Не се грижеше за нея, поливаше я със студена вода, газеше милините й. И ето — от това тя стана по-горчива от хинин.
