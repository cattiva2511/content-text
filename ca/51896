E>
	Новелата „Среднощна меса“* първоначално беше публикувана като самостоятелна книга от „Аксолотъл Прес/Пълпхауз“ в тираж под деветстотин бройки през 1990 г. През 2003 беше филмирана, сценарият беше мой и на Тони Мандайл, който също така беше и режисьор. И двамата имахме малко участие в продукцията, което принципно е нещо ужасно, както за мен, така и за всички останали. Разширих новелата до роман, на база сценария, който беше публикуван през 2004 от „Тор“.
	[* Меса — така се нарича литургията в римокатолическата църква.]
@	Авторът
E$

>	I

	Измина почти цяла минута, откак почука с мандалото по масивната дъбова врата. Това трябваше да е достатъчно доказателство. Нали то бе във формата на кръст? Но не, трябваше да кривят очи през шпионката си и да надничат през прозорците от двете страни на вратата.
	Равин Зев Уолпин въздъхна и се остави да бъде щателно огледан. Не можеше да вини хората, че са предпазливи, но тези тук малко се престараваха. Слънцето грееше от запад и напичаше целия му гръб, а той не се изпаряваше. Какво повече им трябваше?
	_Може би да си сваля дрехите и да танцувам гол?_
	Почуди им се наум и вдъхна влажния океански въздух. Поне беше хладно тук. Дойде на колелото си от Лейкууд, който беше само на петнадесет километра по суша, на брега на същия този океан, но Лейкууд бе с шест-седем градуса по-топъл. Масивните очертания на огромната къща в тюдорски стил, стояха между него и Атлантика, а соленият мирис на океана и ритмичното му боботене бяха навсякъде.
	Спринг Лейк. Ирландско католическо селище край океана, създадено в началото на века. Огледа реставрираните къщи във викториански стил, огромните имения оттук до брега, по-малките домове, наредени в стегнати редици от океана та чак дотук. Много от тях бяха още обитавани. Не като в Лейкууд. Лейкууд беше празна черупка.
	Не е лошо място за манастир, помисли си той. Зачуди се колко ли имения като това притежаваше католическата църква.
	Поредица от прищраквания и дрънчене привлякоха вниманието му обратно към целта му, докато безброй резета биваха издърпвани в светкавична последователност. Вратата се плъзна навътре, разкривайки нервен млад мъж в дълго черно расо. Виждайки Зев, устата му се разкриви и той постави опакото на дланта си, за да прикрие усмивката.
	— И какво е толкова смешно? — попита Зев.
	— Съжалявам. Аз просто…
	— Знам — съгласи се равинът, поглеждайки надолу към дървения кръст, висящ на връвка на врата му. — Знам.
	Брадат евреин в торбест черен шевиот, носещ ермолка*1 и кръст*2. Забавно, нали?
	[*1 Ермолка, ярмолка, кипа — традиционна еврейска мъжка шапка с еврейските символи по нея.]
	[*2 Ермолка и кръст — религиозните символи на две различни религии — юдаизъм и християнство.]
	Е и, _nu_*? При такива времена, такива бяха изискванията, за да оцелееш. А Зев искаше да оцелее.
	[* Nu — дума от идиш — множество значения, според случая и интонацията. Тук: „Какво от това?“.]
	Някой трябваше да живее, за да предава традициите от Талмуда*1 и Тората*2, независимо дали в света имаше останали живи евреи, или не.
	[*1 Талмудът се смята за авторитетен запис на религиозни обсъждания на еврейски закони, етика, легенди и истории. Той е основен източник за законодателство, обичаи и морални ценности в юдаизма. В основата на Талмуда е залегнал Стария завет, особено първия му раздел — Петокнижието (Мойсеевият закон или Тората).]
	[*2 Петокнижието — първата и основна част на Библията. В еврейската традиция е познато под името Тора (закон), според централната тема, която разглежда.]
	Зев стоеше на осветената от слънцето веранда и чакаше. Свещеникът го наблюдаваше мълчаливо.
	Най-накрая равинът попита:
	— Може ли един странстващ евреин да влезе?
	— Няма да те спра — обеща свещеникът, — но не очаквай да те поканя.
	А, да. Поредната предпазна мярка. Вампирът не би прекосил прага на дома, освен ако не е поканен, така че — не кани. Добър навик, трябваше да го усвои.
	Влезе вътре и свещеникът на мига затвори вратата зад гърба му, връщайки всички резета на местата им. Обръщайки се, Зев му подаде ръката си.
	— Равин Зев Уолпин, отче. Благодаря ви, че ме допуснахте.
	— Брат Кристофър, сър — отвърна, усмихвайки се и ръкувайки се със Зев. Съмненията му, изглежда, се бяха изпарили напълно. — Все още не съм свещеник. Не можем да ви предложим много тук, но…
	— О, няма да оставам. Дойдох да говоря с отец Джоузеф Кейхил.
	Брат Кристофър се намръщи.
	— Отец Кейхил не е тук в момента.
	— Кога ще се завърне?
	— Аз… аз не съм сигурен. Разбирате ли…
	— Отец Кейхил е на поредния си запой — разнесе се гръмовен глас зад Зев.
	Той се обърна и видя възрастен свещеник, впил поглед в него от далечния край на фоайето. Белокос, набит, облечен в черно расо.
	— Аз съм равин Уолпин.
	— Отец Адамс — представи се свещеникът, пристъпвайки напред, подавайки ръката си.
	Докато се ръкуваха, Зев попита:
	— Да не би да казахте, че е на „поредния“ си запой? Не знаех, че отец Кейхил пие?
	— Явно има доста неща, които не знаехме за отец Кейхил — остро отвърна свещеникът.
	— Ако имате предвид онази мерзост от миналата година — започна Зев, усещайки старият гняв да се надига в него, — дори и за минута не съм й повярвал. Изненадан съм, че някой въобще й е обърнал внимание.
	— Правдивостта на обвинението беше неуместно, както установихме с последния анализ. Но нанесената вреда над репутацията на отец Кейхил беше _fait accompli_*. Отец Палмери бе принуден да поиска отстраняването му за доброто на цялата енория на „Св. Антъни“.
	[* Свършен факт.]
	Зев беше сигурен, че подобно отношение има нещо общо с това, че отец Джо бе на „поредния си запой“.
	— Къде мога да открия отец Кейхил?
	— Намира се някъде в града, предполагам, правейки се на шут. Ако има начин да му налеете малко здрав разум в главата, моля ви, сторете го. Не само че се убива сам с пиенето, ами срами името на духовенството ни и на църквата ни.
	_Кое те притеснява повече?_, искаше да попита Зев, но си прехапа езика.
	— Ще се опитам.
	Изчака брат Кристофър да освободи всички заключалки, след което излезе навън под слънчевите лъчи.
	— Пробвай в „Мортън“, надолу по Седемдесет и първа — прошепна на Зев младият мъж.

	* * *

	Равинът се качи на колелото си и пое в указаната посока. Стори му се почти странно, че вижда хора по улиците. Не бяха много, но все пак повече от всички останали живи в Лейкууд. Беше наясно, че със свиването на хватката на вампирите хората ще намаляват и тук с всеки изминал ден.
	Спомни си, че мина покрай място, носещо наименованието „Мортън“ на път към Спринг Лейк. Не беше далече, точно след железопътната линия, премина я и видя бяла едноетажна кутийка, наричаща се сграда, а от едната й страна с черни букви бе написано „Мортънс Ликърс“.
	Думите на отец Адамс заечаха в главата му: … _на поредния си запой…_
	Бутайки колелото си, Зев отиде до входната врата и опита ключалката. Бе здраво заключена. На два от прозорците имаше решетки; задната врата беше стоманена и също така добре укрепена като предната. Надникна вътре и видя пълен безпорядък от боклуци и празни опаковки. Къде беше отец Джо?
	Тогава забеляза прозореца на сутерена, който се намираше на нивото на земята, скрит зад преливащ контейнер за отпадъци. Зев застана на колене и го отвори.
	Хладен, влажен, плесенясал въздух го удари в лицето, когато пъхна главата си в гъстата тъмнина. Мина му през ума, че си търси белята като се вре така, но трябваше да пробва. Ако отец Кейхил не беше тук, Зев щеше да се върне в Лейкууд и да пише цялото това пътешествие като загуба на време.
	— Отец Джо? — повика. — Отец Кейхил?
	— Пак ли си ти, Крис? — попита леко фъфлещ глас. — Отивай си, става ли? Аз съм си добре. Ще се прибера по-късно.
	— Аз съм, Джо. Зев. От Лейкууд.
	Чу скърцането на обувки по пода, след което се появи познато лице на снопа светлина, влизащ през прозореца.
	— Проклет да съм. Това си ти! Помислих си, че брат Крис е дошъл, за да ме извлачи обратно в манастира. Страхува се, че ще изляза навън след като слънцето залезе. Ама как си, Реб*? Радвам се, че още си жив. Влизай!
	[* Reb — произлиза от rabbi (идиш), което означава „равин“.]
	Зев забеляза, че очите на отец Кейхил са изцъклени, мъжът се поклащаше едва, като небостъргач в силен вятър. Носеше избелели джинси и черна тениска на Брус Спрингстийн от турнето му „Тунелът на любовта“*.
	[* „Tunnel Of Love“ — осмият студиен албум на певеца, издаден 1987 г.]
	Сърцето на Зев се сви, виждайки приятеля си в това състояние. Такъв _mensch_*1 като отец Джо не трябваше да се държи като _shikker_*2. Може би беше грешка да идва тук. Зев не бе щастлив да го види в тази светлина.
	[*1 От немски — „човек“.]
	[*2 От идиш — „алкохолик“.]
	— Нямам толкова много време, Джо. Дойдох, за да ти кажа…
	— Домъкни си брадатия задник тук долу за едно питие или ще се кача горе и ще те извлача.
	— Добре — съгласи се равинът. — Ще дойда, но няма да пия.
	Скри колелото си зад контейнера за боклук, след което се провря през прозореца. Отец Джо му помогна да стъпи на пода. Прегърнаха се, тупайки се по гърбовете. Отец Джо бе по-висок, истински гигант в сравнение със Зев. С неговите метър и деветдесет и пет бе с двадесет и пет сантиметра над приятеля си, на тридесет и пет години бе с четвърт век по-млад от него; мускулест, с гъста кестенява коса и — в по-добрите дни — ясно сини очи.
	— Побелял си, Зев, а и си отслабнал.
	— В наши дни е трудно човек да си приготви кашер*.
	[* В юдаизма — храна, приготвена по определен начин и сервирана в специални съдове в съответствие с религиозните норми: месото трябва да бъде заклано от свещеник, не се допуска свинско и т.н.]
	— Трудно е да се намери каквато и да е храна. — Докосна кръста, висящ от врата на Зев и се усмихна. — Харесва ми. Ходи ти на цицита*.
	[* Лентички от 613 сплетени нишки, символизиращи 613 заповеди в еврейските религиозни предписания. Закача се в ъглите на облеклото, най-често на талита. Талитът е молитвено покривало в юдаизма.]
	Зев докосна с пръст ресната, показваща се изпод ризата му. Старите навици не умираха лесно.
	— Честно казано, привързах се към него.
	— Какво да ти налея? — попита свещеникът, показвайки с ръка касите със спиртни напитки, скупчени наоколо. — Личният ми резерв. Назови отровата си.
	— Не искам питие.
	— Хайде, Реб. Имам едно истинско стопроцентово* Столи тук. Трябва да изпиеш поне _една_ чаша…
	[* На доста алкохолни питиета в Америка на етикета се обозначава, че съдържанието на алкохола е 100%. Това обаче не носи същото значение като при нас, това означава, че съдържанието на алкохола е 4/7 от цялото съдържание. Тези 100% всъщност обозначават, че алкохолът е повече от останалото. Това произлиза от факта, че моряците слагали барут в рома, след което го запалвали — ако барутът пламнел, означавало, че алкохолът е поне 57 градуса, ако ли не, означавало, че е разреден с вода.]
	— Защо? Защото не ти се пие сам?
	Отец Джо се усмихна.
	— Туше.
	— Добре — съгласи се Зев. — Bissel.* Ще изпия едно, при условие че ти _не_ пиеш. Защото искам да поговорим.
	[* От идиш — „малко“.]
	Свещеникът обмисли предложението за момент, след което взе бутилката с водка.
	— Дадено.
	Наля щедро в една хартиена чаша и я подаде. Зев отпи. Не пиеше, но когато го правеше, предпочиташе водката да е леденостудена. Тази тук обаче беше вкусна. Отец Кейхил седна върху една каса с „Джак Даниелс“ и скръсти ръце.
	— _Nu?_*1 — прикани свещеникът, свивайки раменете си като Джеки Мейсън*2.
	[*1 В този случай _Nu_ се използва като приканване — „Е?“.]
	[*2 Джеки Мейсън (роден 1936) — американски комедиен актьор.]
	Зев се засмя.
	— Джо, продължавам да смятам, че в семейното ти дърво има еврейска кръв.
	За момент се почувства като перце, почти щастлив. Кога беше последният път, когато се смя? Вероятно преди повече от година, на тяхната маса зад гастронома на Хоровиц, малко преди онази неприлична история в „Св. Антъни“, преди да дойдат вампирите.
	Зев си спомни деня, в който се запознаха. Стоеше на щанда на Хоровиц, чакайки Юсел да му завие пълнената кожа*, която си поръча, когато този млад гигант влезе. Насочи се към другите равини в магазина, изглеждаше ирландец до мозъка на костите си, носеше католическа якичка. Бил чул, че това е единственото място на брега на Джърси, където можеш да си купиш приличен сандвич с говеждо месо. Поръча си един и шеговито се закачи с продавача да се моли да е хубав. Юсел го попита какво разбира под хубаво осолено говеждо и свещеникът му отговори, че е израснал в Бенсънхърст. Оказа се, че половината посетители в „Хоровиц“ този ден — а и през всеки друг ден — бяха израснали в Бенсънхърст и преди да се усети, вече всички го питаха дали знае този-и-онзи магазин, този-и-онзи гастроном.
	[* Кишке или кишка — подобен на бахур деликатес. Приготвя се от говежди или птичи вътрешности, кожа, брашно и др. Вари се, след което се пече.]
	Тогава Зев информира свещеника — с цялото си уважение към стоящия зад щанда Юсел Хоровиц — че най-хубавите сандвичи с осолено говеждо месо в света се правят в „Шмуел Розенбергс Йерусалим Дели“ в Бенсънхърст. Отец Кейхил рече, че е бил там й се съгласи на сто процента с казаното.
	Юсел му сервира сандвича. Когато свещеникът отхапа огромна хапка от соленото говеждо и ръжения хляб, обичайният обеден _tummel_*1 в гастронома заглъхна, докато Хоровиц беше тих като _shoul_*2 в неделя сутринта. Всички го гледаха как дъвче, как преглъща. Стояха нащрек в очакване. Изведнъж лицето му се изкриви в тази негова голяма ирландска усмивка.
	[*1 От идиш — „шум, врява, суматоха“.]
	[*2 В случая — „погребална церемония“.]
	— Страхувам се, че трябва да променя мнението си — започна. — Хоровиц от Лейкууд прави най-добрите сандвичи с осолено говеждо в света.
	Между поздравите и веселия смях, Зев поведе отец Кейхил към задната маса, която щеше да се превърне в „тяхната маса“, и се намести на нея по онзи изкусен и очарователен начин, неприсъщ за един евреин, начин, лесен за усвояване от безбройните клиенти, идващи тук, които осигуряваха такова _mechaieh_* за Юсел. Разбра, че младият свещеник е новият помощник на отец Палмери, пастора на католическата църква „Св. Антъни“, намираща се в северния край на Лейкууд.
	[* От идиш — „блаженство, огромно удоволствие“.]
	Отец Палмери беше на служба от години, но Зев никога не бе зървал лицето му. Разпита отец Кейхил — който му каза да го нарича Джо — за живота в Бруклин и без да се усетят, бе минал цял час.
	През следващия месец се натъкваха един на друг толкова често при Хоровиц, че решиха да си уговорят редовни срещи за обяд в понеделниците и четвъртъците. Ритуалът им продължи години наред, а през това време обсъждаха религията — Ау, религиозните им дискусии! — политиката, икономиката, философията, живота като цяло. По време на тези обеди разрешиха по-голямата част от световните проблеми. Зев беше убеден, че щяха да решат и останалата част от тези проблеми, ако скандалът в „Св. Антъни“ не завърши с преместването на отец Джо от енорията.
	Но това беше в едно друго време, в един друг свят. Светът преди появата на вампирите.
	Зев прочисти ума си от спомените и се разтревожи за настоящото състояние на отец Джо, пребиваващ в този прашен сутерен на „Мортънс Ликърс“.
	— Става въпрос за вампирите, Джо — каза евреинът и отпи още една глътка от Столито. — Завладяха „Св. Антъни“.
	Отец Джо изсумтя и сви рамене.
	— Вече те са мнозинството, Зев, не помниш ли? Те завладяха всичко. Защо „Св. Антъни“ да бъде изключение от всичките останали енории в света?
	— Нямах предвид енорията. Говорех за църквата.
	Очите на свещеника са разшириха едва.
	— Църквата? Завладели са самата сграда?
	— Всяка нощ — отвърна Зев. — Всяка нощ са там.
	— Тя е свещено място. Как са успели?
	— Оскверниха олтара, разрушиха кръстовете. „Св. Антъни“ вече не е свещено място.
	— Много лошо — рече отец Джо и заклати глава, гледайки към пода. — Беше хубава църква. — Вдигна поглед към Зев. — Откъде знаеш какво се случва в „Св. Антъни“? Църквата не е точно в твоя квартал.
	— Дори и квартал нямам вече.
	Отец Джо се протегна и сложи огромната си ръка на рамото му.
	— Съжалявам, Зев. Чух какво се е случило с твоите хора. Лесни мишени, а? Наистина съжалявам.
	Лесни мишени. Доста удачно определение. Да, бяха умни, тези кръвопийци. Знаеха кои са най-лесни за лов.
	При нападение над някоя зона, най-напред се захващаха с евреите, като първо започваха от Ортодоксалните*1. Хитро. Къде другаде щяха да са сигурни, че няма да се натъкнат на кръст? Това проработи в Бруклин, така че когато пристигнаха в Ню Джърси, разпростирайки се като чума, се насочиха право към града с най-голямото струпване на йешиви*2 в Северна Америка*3.
	[*1 Ортодоксални евреи — неотклонно придържащи се към Тората (Петокнижието).]
	[*2 Буквално на иврит „заседание“, „събрание“ — висше религиозно учебно заведение, посветено на изучаването на Тората и Талмуда, както и за обучение на равини. В буквален смисъл Йешива значи Талмудическа школа.]
	[*3 Става въпрос за Лейкууд — той е център на ортодоксалния юдаизъм. В него се намират едни от най-големите йешиви в света.]
	След холокоста в Бенсънхърст, на евреите от Лейкууд не им отне много време, за да осъзнаят какво се случва. Реформираните и Консервативните синагоги позволиха носенето на кръстове дори и по време на Шабата* — прекалено късно за много, но навреме, за да спаси достатъчно. Последваха ли примера ортодоксалните евреи? Не. Скриха се в домовете и синагогите и йешивите си, четейки и молейки се.
	[* От идиш „покой, прекратил дейност“ — седмият, последен ден от еврейската седмица, който е събота. На този ден се отбелязва Сътворението. Денят се счита за започнал, когато на небето се появят първите три звезди, така че отбелязването на Шабат започва от петък вечерта и приключва в събота вечер.]
	Бяха ликвидирани.
	Кръст, разпятие — оказваха въздействие върху вампирите, караха ги да бягат. Другите равини не искаха да приемат този очевиден факт, защото не се бяха сблъсквали с унищожителните им действия. Да вземат кръст бе все едно да се отрекат от две хиляди години еврейска история, бе все едно да се съгласят, че Месията е бил тук, а те го бяха изтървали.
	Така ли беше в действителност? Зев не знаеше. Щеше да спори по въпроса по-късно. Точно сега хората умираха. Но равините не искаха да оставят спора за по-късно. А докато го правеха, човешки същества биваха клани като добитък.
	Зев ги убеждаваше, умоляваше ги! Слепи, глупави инати! Ако къщата ти беше обгърната от пламъци, щеше ли да откажеш да бъде загасена с вода, просто защото не вярваш в нея? Зев бе отишъл на равинския съвет, носейки кръст и беше изхвърлен — буквално изблъскан през предната врата. Но поне беше съумял да спаси няколко от собствените си хора. Прекалено малко.
	Спомняше си своите глупави колеги — ортодоксални равини. Всичките онези, които отказаха да приемат, че вампирите се страхуват от кръстове, които забраниха на учениците си и на хората от паството си да носят кръстове, които наблюдаваха как същите тези ученици и хора умират масово, само за да се върнат отново и да ги погнат. Съвсем скоро същите тези равини бродеха по пътищата, търсейки оцелели, опитвайки се да си намерят друга йешива, друго паство, до момента, в който цялата общност бе ликвидирана и стана част от вампирското братство. Най-лошият им страх се беше сбъднал: бяха асимилирани.
	Равините можеха да се спасят, можеха да спасят хората си, но не искаха да си отворят очите за реалността на случващото се около тях. Което, помисли си Зев, не беше нехарактерно за тях. Нима поколения наред не бяха обръщали гръб на останалия свят?
	Ранните дни на анархично заколение бяха свършили. Откак вампирите поеха управлението, кръвопролитията станаха много по-организирани. Но хората на Зев нямаше да се върнат — случилото им се бе непоправимо. Хитлер щеше да е горд. „Крайните мерки“ на неговите нацисти бяха като пикник в сравнение с работата на вампирите. За месеци сториха толкова, колкото Райхът на Хитлер не успя да стори през всичките години на Втората световна война.
	_Останахме една шепа хора._ Толкова малко и толкова разпръснати. Последната диаспора.
	За миг Зев беше налегнат от печалните спомени, но бързо ги изгони, заключи ги на онова място, където държеше мъката си, и си помисли какъв късмет извади жена му Гана, когато умря от естествена смърт, преди този кошмар да започне. Душата й беше прекалено благородна, за да понесе случилото се на обществото й.
	— Аз също много съжалявам, Джо — рече Зев, връщайки се към настоящето. — Но тъй като кварталът ми го няма вече, а и не ми останаха никакви приятели, ползвам дневната светлина, за да се скитам. Наричай ме Евреина скитник. В тези си странствания срещам някои от старите ти енориаши.
	Лицето на свещеника доби студен израз. Гласът му беше язвителен.
	— Така ли? И как я карат остатъците на вярното ми стадо?
	— Загубили са всякаква надежда, Джо. Молят се да се завърнеш.
	Той се изсмя.
	— Със сигурност е така! Но аз не чух някой да се застъпи за мен, когато името и честта ми бяха омазани с оборска тор миналата година. Да бе, искат ме да се върна. Обзалагам се, че е така!
	— Такъв гняв, Джо. Не ти е присъщ.
	— Глупости. Онова беше старият Джо Кейхил, наивният пуяк, който вярваше, че всичките му верни енориаши ще го подкрепят. Но не. Палмери казва на епископа, че е станало много напечено, епископът ме премества, а хората, на които съм посветил живота си изцяло, стоят мълчаливи, докато аз си тръгвам от енорията си.
	— Трудно е за обикновен човек да оспори решението на епископ.
	— Може и така да е. Но не мога да забравя как дремеха отстрани, когато бях лишен от позицията си, от достойнството си, от всичко, което исках да бъда…
	Зев си помисли, че гласът на Джо ще го предаде. Тъкмо щеше да го потупа по гърба, когато свещеникът се изкашля и изпъна раменете си.
	— Междувременно съм черната овца на манастира. Все едно съм прокажен. Някои от обитателите му наистина вярват, че… — изгрухтя. — Ах, има ли смисъл? Вече е в миналото. И бездруго по-голямата част от паството са мъртви, предполагам. Ако бях останал, навярно и аз щях да съм. Така че може би е било за добро. Пък и на кой ли му пука вече.
	Протегна се към бутилката „Гленливет“ до него.
	— Не-не! — скастри го Зев. — Ти обеща!
	Отец Джо се отказа от намерението си и скръсти ръце на гърдите си.
	— Говори, о, брадати. Слушам те.
	Отец Джо се беше променил към по-лошо. Навъсен, сърдит, апатичен, самосъжаляващ се. Зев започваше да се чуди как е могъл да нарича този човек приятел.
	— Завзеха църквата ти, опетниха я. Всяка вечер я оскверняват с кланета и богохулства. Това не означава ли нищо за теб?
	— Енорията е на Палмери. Аз бях изваден на скамейката. Нека той довърши играта.
	— Отец Палмери е ръководителят им.
	— Така и трябва. Нали им е пастор.
	— Не. Той предвожда вампирите в сквернословните им актове в църквата.
	Отец Джо замръзна, като че изтрезня на мига.
	— Палмери? Той е един от тях?
	Зев кимна.
	— Не само това. Той е местният предводител. Дирижира ритуалите им.
	Зев видя гневния пламък в очите на свещеника, стиснатите в юмруци ръце и за момент си помисли, че свещеникът ще се пръсне.
	_Хайде, Джо. Покажи ми стария си плам._
	Вместо това той се срути на касата.
	— Това ли е всичко, което имаше да ми казваш?
	Зев прикри разочарованието си и кимна:
	— Да.
	— Добре. — Той грабна бутилката с уиски. — Защото имам нужда от питие.
	Зев искаше да си тръгне, но се налагаше да остане още малко, да сондира по-надълбоко, за да види каква част от приятеля му се беше запазила и каква част бе заменена от този нов, кисел, чужд Джо Кейхил. Може би още имаше надежда. Така че продължи да говори.
	Изведнъж осъзна, че навън бе тъмно.
	— _Gevalt_!* — изненада се Зев. — Изгубих представа за времето!
	[* От идиш — изразяване на изненада.]
	Отец Джо също изглеждаше изненадан. Претича до прозореца и надникна навън.
	— Проклятие! Слънцето залязва! — обърна се към Зев. — Забрави` за Лейкууд, Реб. Дори и манастирът е прекалено далеч, за да рискуваме. Май сме принудени да останем тук за през нощта.
	— Ще бъдем ли в безопасност?
	Сви рамене.
	— Защо да не сме? Доколкото ми е известно, аз съм единственият, който се мярка на това място от месеци, па макар и само през деня. Ще е доста странно някоя от онези човешки пиявици да реши да се скита точно тук, точно тази нощ.
	— Надявам се.
	— Не се безпокой. Всичко ще е наред, ако не привличаме внимание. Имам фенерче, но по-добре да стоим на тъмно и да си бъбрим до сутринта. — Отец Джо се усмихна и вдигна голям сребърен кръст, поне тридесет сантиметра дълъг, от една от касите. — Освен това сме и въоръжени. Честно казано, мога да се сетя и за по-лоши места от това.
	Прекрачи една каса с „Гленливет“ и си отвори нова бутилка. Можеше да поеме неопределено количество алкохол.
	Зев също можеше да се сети за по-лоши места. В интерес на истината от холокоста насам бе прекарал няколко нощи на много по-страшни обиталища. Реши да използва наличното време ползотворно.
	— Виж какво, Джо. Може би трябва да ти разкажа повече за случващото се в Лейкууд.

	* * *

	След няколко часа разговорът им беше погълнат от умората. Отец Джо даде фенерчето на Зев и се опъна на две каси. Евреинът се опита да се намести удобно и да подремне, но сънят не идваше. Тъй че стана слушател на хъркането на приятеля си в мрака на избата. Бедният Джо. Такъв гняв имаше в него. Дори повече от това — болка. Чувстваше се предаден, опетнен. Имаше добра причина за това. Но с целия този рушащ се покрай тях свят, причинената му вреда никога нямаше да бъде поправена. Трябваше да забрави за случая и да продължи с живота си, но явно не можеше. Жалко. Нуждаеше се от нещо, което да го извади от трапа. Зев предполагаше, че новините за случилото се на старата му енория ще го пробудят, но явно единственото, което сториха, бе да го накарат да пие повече. Отец Джо Кейхил, страхуваше се, беше безнадежден случай.
	Зев затвори очите си и се опита да подремне. Беше му трудно да се намести удобно с кръста, висящ отпреде му, така че го свали, но го остави близо до себе си. Тъкмо се унасяше, когато чу шум отвън. До контейнера за отпадъци. Метал в метал.
	_Колелото ми._
	Плъзна се на пода и стъпвайки на пръсти, отиде до мястото, където спеше отец Джо. Разтресе го за рамото и прошепна:
	— Някой намери колелото ми!
	Свещеникът изсумтя, но не се събуди. По-шумно изтрополяване отвън накара Зев да се обърне и той закачи с лакътя си една бутилка. Опита се да я улови в мрака, но не успя. Звукът на чупещо се стъкло се разнесе из избата като топовен изстрел. Докато ароматът на уиски изпълваше плесенясалия въздух, Зев се ослушваше за още звуци, идващи отвън. Нямаше такива.
	Може би е било животно. Спомни си как миещите мечки нападаха боклука му у дома… когато имаше дом… когато имаше боклук…
	Зев пристъпи до прозореца и надникна навън. Вероятно беше животно. Отвори рамката с още няколко сантиметра и усети свежия нощен въздух върху лицето си. Извади фенерчето от джоба на връхната си дреха и го насочи през отвора.
	Едва не го изтърва, когато светлината освети бледо демонично лице, то изсъска и му се озъби насреща. Зев се отдръпна назад и падна, когато главата на създанието и раменете му се провряха през прозореца, а кривите му нокти се опитаха да го одерат, но не успяха. То успя да провре и останалата част от тялото си, нахвърляйки се върху Зев.
	Равинът опита да се изплъзне, но беше прекалено бавен. От сблъсъка фенерчето му хвръкна на една страна и се затъркаля по пода. Зев изкрещя, когато ръмжащото чудовище се озова отгоре му. Свирепостта му беше неудържима, несломяема. То го яхна и заудря, разтваряйки свитите му в защита ръце, ноктестите му пръсти дращеха по яката, опитвайки се да оголят шията, да си проправят път към незащитената плът, противният му дъх предизвика гадене у равина, докато то се опитваше да го захапе. Зев изкрещя от безпомощност.


>	II

	Отец Джо се събуди от ужасяващия крясък.
	Поклати глава, за да се освести, но веднага съжали, че го стори. В момента тежеше поне деветдесет килограма, а устата му беше натъпкана с противен памук. Защо си причиняваше това? Не само че се чувстваше отвратително, но и сънуваше кошмари. Както сега.
	Още един ужасяващ крясък, само на няколко крачки от него.
	Насочи погледа си към звука. На бледата светлина на търкалящото се по пода фенерче видя падналия по гръб Зев да се бори за живота си срещу… Мамка му! Това не беше сън! Един от онези кръвопийци беше влязъл тук!
	Втурна се към създанието, което се канеше да захапе гърлото на Зев. Сграбчи го за тила и го повдигна. Беше учудващо тежко, но това не го забави. Джо усещаше надигащия се в него гняв, напрегнатите си мускули.
	— Изгнило парче боклук!
	Запрати вампира към бетонната стена. Той се удари с трошаща-кости сила, но отскочи от нея, търкулна се на пода, с едно движение се изправи на крака, готов за нова атака. Джо знаеше, че не може да се мери със силите на един вампир. Обърна се, взе голямото си сребърно разпятие и го насочи към създанието.
	— Гладен ли си? Изяж това!
	Създанието оголи зъби и изсъска, Джо набута дългия край на кръста в устата му. По дължината на сребърното разпятие проблесна синьо-бяла светлина, отрази се в изплашените, агонизиращи очи на вампира, докато кожата му цвъртеше и пукаше. Съществото изпищя и се опита да се откопчи, но Джо не беше приключил с него. Той буквално кипеше от ярост, извираща от някакъв скрит кладенец, обзела цялото му тяло. Заби кръста по-надълбоко в хранопровода на нещото. Оттам просветна светлина, озаряваща бледата тъкан отвътре. То опита да хване кръста и да го извади, но плътта на пръстите му се обгори и задимя в момента, в който влезе в контакт с него.
	Най-накрая Джо отстъпи назад, оставяйки нещото да се гърчи и катери по стената, докато не се измъкна през прозореца навън в нощта. Обърна се към Зев. Ако нещо се беше случило…
	— Хей, Реб! — викна на по-възрастния човек, приклякайки до него. — Добре ли си?
	— Да — отвърна равинът, опитвайки се да се изправи на крака. — Благодарение на теб.
	Яростта го напускаше и Джо се облегна на една щайга, за да не падне. _Това не е за мен_, помисли си. Но се почувства толкова добре да си го изкара на този вампир. Прекалено добре. А това го тревожеше.
	_Пропадам… като всичко друго в света._
	— Това беше близко — рече на Зев, стискайки леко рамото на възрастния човек.
	— Определено беше прекалено близко за вампира — отвърна равинът, намествайки ермолката си. — Би ли ми напомнил, отче Джо, ако в бъдеще ми изпият кръвта и се превърна във вампир, да не припарвам до теб.
	Джо се засмя за пръв път от доста дълго време. Чувството беше приятно.

	* * *

	Излязоха от сутерена, когато изгряха първите лъчи. Джо протегна схванатите си мускули, а Зев провери колелото си.
	— Ой — възмути се равинът, вдигайки го от мястото му зад контейнера за боклук. Предното колело беше толкова изкривено, че половината спици бяха счупени. — Виж какво е направил. Май ще вървя пеша до Лейкууд.
	Но Джо не беше заинтересован от колелото, интересуваше го местоположението на техния нощен посетител. Знаеше, че не може да е отишъл далеч.
	И наистина не беше. Намериха вампира — или това, което беше останало от него — от другата страна на контейнера: разлагащ се, сгърчен труп, приличащ на изгорял картоф, от който се вдигаше пара на сутрешната слънчева светлина. Сребърното разпятие се подаваше между зъбите му.
	Джо отиде до него и предпазливо издърпа кръста от противните останки.
	— Май си си взел последната доза кръв — рече и на мига се почувства глупаво.
	Пред кого се правеше на мачо? Зев определено нямаше да се впечатли. Не му беше присъщо да се прави на такъв. Но всъщност какъв _беше_ той в последно време? Преди бе свещеник изгнаник. Сега беше нищо. Дори по-малко от нищо.
	Изправи се и се обърна към Зев.
	— Хайде да отидем в манастира, Зев. Ще те черпя закуска.
	Джо пое в посоката, където се намираше сградата, но равинът не се помръдна, взираше се в трупа.
	— Казват, че не се скитат надалече от мястото, където са живели — каза Зев. — Това означава, че този тук няма как да е евреин, ако се е навъртал наоколо. Навярно е бил католик. Ирландски католик, бих предположил.
	Джо се спря и се обърна. Вторачи се в дългата си сянка. Все още слабото слънце зад гърба му хвърляше огромно и тромаво отражение пред него, с тъмен кръст в едната сенчеста ръка и петно кехлибарена светлина, лееща се от неотворената бутилка уиски в другата.
	— Какво искаш да кажеш? — попита.
	— Кадиш* не е подходяща в случая, тъй че се чудя дали някой не трябва да му даде последно причастие или каквото там правите вие, когато един от вашите умре.
	[* Еврейска молитва, която се произнася в памет на споминалия се.]
	— Той не беше един от нас — отвърна Джо, усещайки как гневът се въздига у него. — Дори не беше човек.
	— Ах, но някога е бил, преди да бъде убит и превърнат в един от тях. Така че сега няма да откаже малко помощ.
	Джо не харесваше начина, по който се стичаха събитията. Чувстваше, че е изигран.
	— Не го заслужава — рече и на момента се осъзна, че е попаднал в капан.
	— Смятах, че и най-големите грешници имат право на молитва — контрира Зев.
	Джо знаеше кога е загубил играта. Зев беше прав. Набута му в ръцете кръста и бутилката — малко по-грубо от необходимото — след което коленичи до сгърчения труп. Даде му последно причастие. Когато приключи, се върна при Зев и си прибра личните вещи.
	— Ти си по-добър човек от мен, Гунга Дин* — рече му.
	[* Референция към поемата „Гунга Дин“ от Ръдиард Киплинг. В нея британски войник казва на Дин, че той (Гунга Дин) е по-добрият човек от двамата.]
	— Държиш се така, все едно те имат вина за нещата, които правят, след като станат вампири — скастри го Зев, докато претичваше задъхан, опитвайки се да се изравни с него.
	— А не са ли?
	— Не.
	— Сигурен ли си?
	— Ами, не точно. Но определено престават да бъдат хора, така че не трябва да ги съдим по човешките закони.
	Поучителният тон на Зев върна спомени у Джо за разговорите им в ресторанта на Хоровиц.
	— Виж, Зев, знаем, че част от старата личност се запазва. Имам предвид, те остават в градовете, в които са живели, обикновено в мазетата на старите си къщи. Преследват хора, които са познавали, докато са били живи. Те не са просто тъпи хищници, Зев. Притежават съзнанието, което са имали приживе. Защо не могат да се опрат на него? Защо не могат да… устоят?
	— Не знам. Честно казано, никога не съм си задавал този въпрос. Очарователна концепция: немъртъв, който отказва да се храни. Само отец Джо може да измисли нещо подобно. Ще обсъдим темата по пътя към Лейкууд.
	Джо не успя да удържи усмивката си. Значи заради това беше всичко.
	— Няма да се връщам в Лейкууд.
	— Добре. Тогава ще я обсъдим сега. Може би нуждата да се хранят е прекалено силна, за да бъде превъзмогната.
	— Може би. А е възможно просто да не се опитват достатъчно.
	— Глупаво е да говориш по този начин, приятелю.
	— Ами аз съм глуповатичък.
	— Станал си такъв.
	Джо го изгледа сърдито.
	— Нямаш си представа какъв съм станал.
	Зев сви рамене.
	— Може и така да е. Но наистина ли мислиш, че ще можеш да се противопоставиш на глада?
	— Сигурен съм.
	Джо не знаеше дали говори сериозно, или не. Може би просто се подготвяше психически за деня, в който би се озовал в подобна ситуация.
	— Интересно — рече Зев, докато изкачваха предните стълби на манастира. — Виж, по-добре ще е да си ходя. Предстои ми дълъг път. Дълъг, самотен път обратно към Лейкууд. Дълъг, самотен, вероятно _опасен_ път за един беден старец, който…
	— Добре, Зев! _Добре!_ — съгласи се Джо, потискайки смеха си. — Схванах мисълта ти. Искаш да се върна в Лейкууд. Защо?
	— Само заради компанията ти — отговори невинно Зев.
	— Не, кажи ми истината. Какво крои талмудският ти мозък? Какво си намислил?
	— Нищо, отец Джо. Съвсем нищо.
	Джо се вторачи в него. Проклет да бъде, но любопитството му беше привлечено. Какво бе намислил Зев? Пък и защо не? Защо да не отиде? Нямаше нищо друго за вършене.
	— Добре, Зев. Спечели. Ще се върна в Лейкууд с теб. Но само днес. Само за компания. Кракът ми няма да стъпи близо до „Св. Антъни“, става ли? Разбрахме ли се?
	— Разбрахме се, Джо. Чудесно се разбрахме.
	— Добре. Сега разкарай тази усмивка от лицето си и да хапнем нещо.


>	III

	Те тръгнаха на юг по изоставения плаж, под издигащото се над тях слънце, боси по влажния пясък, където се губеха вълните.
	Зев никога не бе правил това. Харесваше му усещането от пясъка между пръстите на краката, хладината на водата, която се блъскаше в глезените му.
	— Знаеш ли какъв ден е днес? — попита отец Джо. Беше преметнал маратонките си през рамо. — Вярваш или не, днес е Четвърти юли.
	— А, да. Вашият Ден на независимостта. Ние никога не сме имали много светски празници. Не оставаше време от религиозните. Защо да не вярвам, че е тази дата?
	Отец Джо поклати смутен глава.
	— Това е плажът Манаскан. Знаеш ли на какво приличаше това място на тази дата, преди вампирите да ни завземат? Стена до стена от тела.
	— Наистина? Предполагам, че печенето на плажа вече не е на мода.
	— Ах, Зев! Все още си господарят на въздържаността. Ще ти кажа нещо: плажът е по-чист от всякога. Няма ги бирените кутийки и спринцовките. — Посочи напред. — Какво е онова там?
	Доближавайки мястото, Зев видя двойка голи тела, легнали на пясъка, един мъж, една жена, и двамата млади и късо подстригани. Кожите им бяха в бронзов оттенък и блестяха на слънцето. Мъжът повдигна глава и се вторачи в тях. В центъра на челото му беше татуирано синьо разпятие. Бръкна в раницата до себе си и от нея извади огромен, блестящ, никелиран револвер.
	— Просто върви — нареди Зев.
	— Дадено — съгласи се отец Джо. — Просто ще преминем.
	Подминавайки двойката, равинът забеляза подобна татуировка и на челото на момичето. Както и останалото от него. Почувства почти забравено раздвижване дълбоко в себе си.
	— Много модерна татуировка — съобщи.
	— Добра идея. Това е кръст, който няма как да изтървеш или изгубиш. Навярно няма да те спаси в тъмното, но ако наоколо има светлина, може и да помогне.
	Тръгнаха на запад, във вътрешността на страната, по „Път 70“, по „Оушън Каунти“, пресичайки моста „Бриел“.
	— Помня кошмарните задръствания тук всяко лято — рече отец Джо, докато вървяха по протежението на пустия мост. — Никога не съм предполагал, че ще ми липсват.
	Поеха по „Път 88“ чак до Лейкууд. От време на време срещаха хора в Бриктаун, които беряха боровинки в „Оушън Каунти Парк“, но в сърцето на Лейкууд…
	— Истински призрачен град — констатира свещеникът, докато вървяха по запустялото „Форест авеню“.
	— Призраци — съгласи се Зев, кимайки тъжно. Дългият път го беше изморил. — Да. Пълно е с призраци.
	Това му навя спомени за падналите му братя равини и всичките ученици от йешивите, с брадите, черните костюми, черните шапки, кръстосващи забързано улиците през делниците, разхождащи се бавно със съпругите си на Шабата, а децата им — зад тях като малки патенца.
	Погубени. Всички бяха погубени. Станаха жертви на вампирите. Самите те се превърнаха във вампири, поне повечето от тях. Сърцето го стягаше при мисълта за тези добри, хрисими мъже, жени и деца, свити в мазетата си, криейки се от светлината на деня, плъзвайки по тъмно, за да се хранят с другите, разпространявайки заразата…
	Докосна кръста, завързан на врата му. _Само да ме бяха послушали._
	— Знам едно място до „Св. Антъни“, където можем да се скрием — каза на свещеника.
	— Достатъчно пропътува за днес, Реб. Пък и ти казах вече, не ми пука за „Св. Антъни“.
	— Остани тази нощ, Джо — рече Зев, хващайки за ръката младия свещеник. Беше го склонил да дойде дотук; не можеше точно сега да го изгуби. — Виж какво е сторил отец Палмери.
	— Ако е един от тях, вече не е свещеник. Не го наричай отец.
	— _Те_ продължават да му викат така.
	— Кой?
	— Вампирите.
	Зев видя, че Джо стисна челюстта си.
	Свещеникът рече:
	— Може би ще хвърля един бърз поглед на „Св. Антъни“…
	— Не. Тук нещата са различни. Районът е претъпкан с тях — може би са двадесет пъти повече от Спринг Лейк. Ще те спипат, ако не внимаваш. Аз ще те заведа.
	— Имаш нужда от почивка, приятелче.
	Отец Джо бе наистина загрижен. Зев забелязваше все по-топли емоции от страна на мъжа, откакто се срещнаха предната вечер. Навярно това бе добър знак?
	— Ще почивам тогава, когато стигнем до мястото, на което ще те отведа.


>	IV

	Отец Джо Кейхил наблюдаваше изгряващата луна над старата му църква и се почуди на акъла си защо се върна тук. Неочакваното решение, което направи тази сутрин на дневна светлина, сега му се струваше неразумно и безразсъдно при настъпващия мрак.
	Но нямаше връщане назад. Последва Зев до втория етаж на двуетажна сграда с офиси срещу „Св. Антъни“, където зачакаха идването на тъмнината. Навярно помещението, в което се намираха, е било юридически офис някога. Мястото беше в ужасно състояние, прозорците бяха счупени, мебелите унищожени, но на стената висеше диплом за завършен правен университет над диван, който беше цял. Зев заспа, Джо седна, отпи малка глътка от уискито си и се замисли сериозно над някои неща.
	Най-вече за пиенето си. Знаеше, че в последно време му се бе отдал, толкова много, че се страхуваше да спре. Затова сега само си опита, колкото да се успокои. Щеше да довърши останалото по-късно, когато се върнеше от църквата отсреща.
	Наблюдаваше внимателно „Св. Антъни“, откакто пристигнаха. Тя също беше в много лошо състояние. Някога беше красива малка каменна църква, като миниатюрна катедрала; изглеждаше много готическа с всичките си арки, наклонени тавани, заострени кули и изрисувани прозорци. Сега те бяха счупени, кръстовете, които се издигаха над острите кули и фронтони, бяха премахнати, всичко, което наподобяваше кръст в гранита бе заличено до неузнаваемост.
	Както и очакваше, църквата „Св. Антъни“ му навя спомени за Глория Съливан, млада, красива доброволка, чийто съпруг работеше за „Юнайтед Чемикъл Интернешънъл“ в Ню Йорк; той пътуваше до работа всеки ден, а доста често заминаваше и в презокеански командировки. Джо виждаше редовно Глория в църквата и така двамата станаха много добри приятели. Жената обаче бе приела нещата по различен начин и смяташе, че отношенията им са нещо повече от приятелство, така че една вечер се появи в килията му. Той се опита да й обясни, че тя е много привлекателна жена, но той не е за нея. Като свещеник бе дал някои обети, към които имаше намерение да се придържа.
	Направи всичко възможно, за да я отхвърли внимателно, но въпреки това тя беше наранена. И разгневена.
	Мислеше, че всичко е приключило, когато шестгодишният й син Кевин се прибрал един ден от служба и разказал, че свещеникът го е накарал да си свали панталоните и го е пипал. Детето не знаеше кой е бил духовникът, но Глория Съливан си имаше заподозрян.
	Очевидно беше отец Кейхил — всеки мъж, който бе способен да отхвърли прочувственото й предложение за любовта и тялото й, можеше да е или особняк, или нещо по-лошо. А педофил бе доста лошо.
	Тя пусна оплакване в полицията.
	Джо изпъшка при тези спомени и това колко бързо животът му се превърна в ад. Но той бе решен да преодолее бурята, уверен, че истинският виновник ще бъде разкрит. Нямаше доказателство тогава — както и сега — кой от свещениците на „Св. Антъни“ беше педераст, но със сигурност не бе той. Оставаше отец Алберто Палмери, петдесет и пет годишният пастор на църквата. Преди обаче Джо да разплете случая, отец Палмери бе поискал позволение отец Кейхил да бъде преместен от енорията и епископът се бе съгласил. Над Джо бе надвиснал облак, който го следваше от църквата до манастира, чак до ден-днешен. Единственото място, в което намери някаква утеха от безсилния гняв и мъка, които се гърчеха в него и го тормозеха всяка една минута, беше бутилката — тя от своя страна пък бе задънена улица.
	Тогава защо се съгласи да се върне тук? За да се измъчва? Или да види докъде се бе принизил Палмери?
	Може би това бе причината. Може би, ако видеше Палмери да показва истинската си същност, това щеше да му даде сила да загърби случилото се в „Св. Антъни“ и да се завърне при малкото останали човешки същества, които сега се нуждаеха от него повече от всякога.
	А можеше и да не го стори.
	Да се вземе в ръце бе хубаво, но през последните месеци на Джо все по-малко му пукаше за хората и за случващото се.
	Освен може би за Зев. Той беше до Джо през цялото време, защитавайки го пред всеки, който искаше да го изслуша. Но подкрепата на ортодоксален равин не значеше нищо в „Св. Антъни“. Вчера Зев бе пропътувал на колелото си целия път от Спринг Лейк, за да го види.
	Старият Зев беше стабиляга.
	Беше прав относно вампирите. Лейкууд беше претъпкан от тях. Изненадан и отвратен, Джо наблюдаваше как улиците се изпълваха с тях малко след като слънцето бе залязло.
	Но това, което го притесняваше повече, бяха съществата, които излязоха _преди_ залез.
	Човешките същества. Живите.
	Сътрудниците.
	Ако имаше нещо по-низше, нещо, което заслужаваше да умре дори повече и от вампирите, това бяха все още живите човеци, които работеха за тях.
	Някой го докосна по рамото и той подскочи. Беше Зев. Подаваше му нещо. Джо го взе и го вдигна на лунната светлина: малък полумесец, за който бе закачена верижка.
	— Какво е това?
	— Обеца. Местните вишита ги носят.
	— Виши? Като френското Виши*?
	[* Град в Централна Франция. Режимът на Виши или Вишистка Франция е френска марионетна държава през периода 1940–1944 г. Начело на режима стои маршал Филип Петен.]
	— Да. Много добре. Радвам се, че не си непросветен като повечето от твоето поколение. Виши човеците — така наричам сътрудниците. Чрез тези обеци местните вампири ги разпознават. Не ги закачат.
	— Откъде ги взе?
	Лицето на Зев беше скрито в сенките.
	— Предишните им собственици… ги изгубиха. Сложи си.
	— Ухото ми не е пробито.
	Една възлеста ръка се раздвижи на лунната светлина. Джо видя дългата игла между палеца и показалеца.
	— Аз ще се оправя — рече Зев.

	* * *

	— Може би не трябва да ставаш свидетел на случващото се — прошепна Зев, докато се криеха в сенките от западната страна на „Св. Антъни“.
	Джо го изгледа накриво в мрака, озадачен.
	— Накара ме да дойда тук против волята ми, а сега реши нещо друго ли?
	— Толкова е ужасно, че не мога да ти опиша.
	Джо се замисли. Имаше достатъчно ужасии в света извън „Св. Антъни“. Какъв смисъл имаше да види какво се случва вътре в църквата?
	_Защото някога беше моята църква._
	Въпреки че беше само помощник-пастор, никога не бе управлявал мястото, и въпреки че беше безцеремонно изритан от поста си, „Св. Антъни“ бе неговата първа енория. Някога живееше тук. Трябваше да разбере какво се случва в нея.
	— Покажи ми.
	Зев го поведе към купчина чакъл под един счупен изрисуван прозорец. Посочи му към бледата светлина, блещукаща отвътре.
	— Натам.
	— Няма ли да дойдеш с мен?
	— Веднъж ми е достатъчно, благодаря.
	Джо се закатери толкова внимателно и тихо, доколкото успя, а с напредването му миризмата на разложено, загнило месо се засилваше. Тя се носеше отвътре, лъхаща от счупения прозорец. Напрягайки се, се набра и надникна през перваза.
	За момент се почувства дезориентиран, като някой, който поглежда през прозореца на градския си апартамент, а вижда издигащите се хълмове около канзаска ферма. Това не можеше да е интериорът на „Св. Антъни“.
	На мъждукащата светлина от стотиците обредни свещи той видя, че стените бяха голи, лишени от цялата си декорация, от кръстовете; всичко дървено, което дори и едва наподобяваше кръст, беше насечено и обгорено. Подът също беше оголен, пейките бяха изтръгнати и потрошени, отломките им бяха скупчени в задната част под балкона, предназначен за църковния хор.
	Огромното разпятие, което заемаше мястото зад олтара, представляваше частица от това, което беше. Двете страни на кръста бяха подрязани и сега един безрък Христос стоеше с главата надолу на стената на светия храм.
	Джо видя всичко това за един миг, след което вниманието му беше привлечено от нечестивите хора, скупчени в „Св. Антъни“ тази нощ. Сътрудниците — виши-човеците, както ги наричаше Зев — съставяха периферията на групата. Изглеждаха като нормални, обикновени хора, но всеки един от тях носеше обеца с полумесец.
	Другите обаче, които бяха тук, в светилището… Джо настръхна от вида им. Бяха образували тесен кръг около олтара. Бледите им, животински лица, лишени от всякаква следа за човешка топлина, съчувствие или пък приличие, бяха вдигнати нагоре.
	Повдигна му се, когато видя обекта на тяхното задълбочено внимание.
	Гол тийнейджър — с ръце, завързани зад гърба му — беше провесен над олтара, вързан за глезените. Той хлипаше и се задавяше, очите му бяха ококорени и пусти, беше в шок. Кожата на челото му беше съдрана — явно вишитата бяха открили решение за татуировката кръст — и кръв се стичаше бавно на вадички по корема и гърдите му от наскоро отрязаните му гениталии. До него, стъпило върху олтара, стоеше създание с кървава уста и дълго расо. Джо разпозна мършавите рамене, посивялата коса на плешивия череп, но беше потресен от пурпурната лисича усмивка, която той демонстрираше на нещата, скупчени под него.
	— Сега — каза създанието с лек акцент, който Джо бе чувал стотици пъти от амвона на „Св. Антъни“.
	Отец Алберто Палмери.
	Една ръка се протегна от множеството и разряза с бръснач гърлото на момчето. Когато кръвта потече надолу по лицето му, онези долу се запромушваха и втурнаха напред като новородени лешояди, които се опитват да хванат всяка една капка от алената течност с устите си.
	Джо се отдръпна от прозореца и повърна. Усети как Зев го хвана за ръката и го изведе оттам. Като в просъница пресякоха улицата и се насочиха към разрушения правен офис.


>	V

	— Защо, за бога, искаше да видя това?
	Зев погледна към източника на тези думи. Виждаше бегли очертания там, където отец Джо бе седнал на пода, с гръб, опрян в стената, с отворена бутилка уиски в ръка. Свещеникът бе изпил не повече от едно питие, откак се върнаха.
	— Сметнах, че трябва да си наясно какво правят те с църквата ти.
	— Така каза и преди. Но каква е истинската причина?
	Зев сви раменете си в мрака.
	— Бях чул, че не си добре, че дори преди всичко да се сгромоляса, ти вече си се сгромолясал. Така че, когато ми се стори безопасно, дойдох да те видя. Точно както очаквах, намерих един мъж, който се сърдеше на всичко и беше прояден от вина. Помислих си, че може би трябва да дам на този мъж нещо съществено, на което да се гневи.
	— Копеле! — произнесе тихо отец Джо. — Кой ти даде право?
	— Приятелството ми даде това право, Джо. Когато чух, че се разпадаш, трябваше да си затворя очите ли? Вече нямам свое собствено паство, така че насочих вниманието си към теб. Винаги съм бил равинът, който се бърка в чуждите работи.
	— Продължаваш да си такъв. Опитваш се да спасиш душата ми, а?
	— Ние, равините, не спасяваме души. Насочваме ги, може би, даваме им посока. Но само ти си способен да спасиш душата си, Джо.
	Тишината се задържа във въздуха за миг. Изведнъж обецата полумесец, която Зев бе дал на отец Джо, се приземи в локвата от лунна светлина на пода между тях.
	— Защо го правят? — попита свещеникът. — Вишитата — защо сътрудничат?
	— Първите не бяха много ентусиазирани, повярвай ми. Помагаха им, защото съпругите и децата им биваха държани за заложници от вампирите. Но не след дълго утайката на човешкия род започна да изпълзява от укритията си и да предлага услугите си, в замяна на вампирско безсмъртие.
	— Защо си правят труда да работят за тях? Защо просто не заголят врат пред първия кръвопиец?
	— Това се чудех и аз отначало — призна Зев. — Но след като станах свидетел на холокоста в Лейкууд, забелязах модела на действие на вампирите. Те могат да избират кой да се включи в редиците им, така че след като си попълнят бройката, променят тактиката си. Разбираш ли, те не искат прекалено много от себеподобните си, концентрирани на едно място. Все едно да има прекалено много месоядни в една гора — когато стадата с дивеч изчезнат, хищниците гладуват. Поради тази причина използват различен начин да убиват жертвите си. Само когато вампирът изпие живителната кръв, впил зъби в шията, човек става един от тях. Всеки убит по начина, по който бе убито онова момче в църквата тази вечер, умира от истинската смърт. Мъртъв е колкото и някой, прегазен от камион. Няма да възкръсне утре вечер.
	— Чатнах — каза отец Джо. — Вишитата предлагат дневните си услуги и мръсна работа на вампирите сега, за безсмъртие по-късно.
	— Точно.
	В тихия смях на отец Джо, който проехтя през стаята, нямаше веселие.
	— Чудно. Никога не съм спирал да се чудя и мая на нашите другари — човешки същества. Способността им да правят добрини е надмината единствено от способността им да се унижават.
	— Безнадеждността е причина за странни постъпки, Джо. Вампирите знаят това. Така че ни открадват надеждата. Така ни надвиват. Превръщат нашите приятели и съседи, и ръководители в себеподобни, оставяйки ни да се чувстваме сами, изоставени. Някои не могат да се справят с отчаянието и се самоубиват.
	— Безнадеждността — повтори Джо. — Това е могъщо оръжие.
	След дълго мълчание Зев каза:
	— Какво смяташ да правиш, отец Джо?
	Отново се разнесе горчив смях от другия край на стаята.
	— Предполагам, че сега е моментът, когато обявявам, че съм открил нова цел в живота си и ще тръгна по света като безстрашен убиец на вампири.
	— Подобно изказване би било чудесно.
	— Ами, заеби това. Единственото място, на което ще отида, се намира отсреща.
	— В „Св. Антъни“?
	Зев видя как отец Джо изпи голяма глътка от бутилката с уиски и затегна здраво капачката.
	— Аха. Да видя дали има нещо, което мога да направя.
	— Отец Палмери и гнездото му може и да не харесат това.
	— Казах ти, не го наричай „отец“. Пък и да _го_ духа. Никой не може да стори подобно нещо и да си тръгне безнаказано. Ще си върна църквата.
	В мрака, скрит от брадата си, Зев се усмихна.


>	VI

	Джо стоя буден през остатъка от нощта и остави Зев да се наспи. Старецът имаше нужда от почивка. И бездруго нямаше да може да заспи. Беше прекалено напрегнат. Стоеше изправен в стола си и наблюдаваше „Св. Антъни“.
	Тръгнаха си преди първите лъчи, тъмни фигури, влачещи се през предната врата и надолу по каменните стъпала, като енориаши, посетили предутринна служба. Джо усети, че е стиснал здраво зъби, докато търсеше сред групата Палмери, но не можеше да го открие в полумрака. Когато слънцето занаднича над покривите и през дърветата от изток, улицата беше опустяла.
	Събуди Зев и двамата отидоха до църквата. Тежките порти от дъб и стомана, образуващи заострена арка, бяха затворени. Разтвори ги и закопча куките, за да останат отворени. Пристъпи в преддверието към нефа.
	Въпреки че я очакваше, миризмата го накара да направи няколко стъпки назад. Когато стомахът му се успокои, се насили да продължи напред, стъпвайки по пътеката между двете купчини натрошени и насечени пейки. Зев вървеше до него, притиснал носната си кърпа върху устата си.
	Миналата вечер си беше помислил, че мястото е пълна каша. Сега осъзна, че е по-лошо. Дневната светлина се провираше навсякъде, разкривайки всичко, което е било скрито от мекия пламък на свещите. Половин дузина разлагащи се трупове висяха от тавана — не беше ги забелязал предната нощ — а други бяха проснати на пода до стените. Някои от телата бяха на части. Зад дървената преграда на олтара обезглавено женско тяло беше разпънато пред амвона. Отляво стоеше статуя на Мария. Някой я беше оборудвал с дунапренени гърди и огромно дилдо. В задната част на храма безрък Христос беше обърнат с главата надолу на кръста си.
	— Моята църква — прошепна, докато вървеше по пътеката, която някога беше централната, пътеката, по която булките вървяха към олтара, хванали под ръка бащите си. — Виж какво са сторили на моята църква!
	Джо се приближи до огромния олтар. Едно време беше позициониран до далечната стена на храма, но той го беше преместил отпред, за да може да е близо до енориашите си по време на меса. Здрав карара мрамор, който вече не личеше. Беше толкова плътно покрит със засъхнала кръв, семенна течност и изпражнения, че можеше да е направен и от стиропор.
	Погнусата му се изпари, стопена от нарастващата жега на гнева му. Имаше намерение да почисти мястото, но трябваше да се свърши толкова много, колкото не беше по силите на двама мъже. Беше безнадеждно.
	— Отце Джо?
	Обърна се към мястото, откъдето дойде странният глас. Слабовата фигура стоеше несигурно на прага на отворената врата. Мъж на около петдесет тръгна напред боязливо.
	— Отце Джо, туй ти ли си?
	Джо го позна. Карл Едуардс. Нервен дребен човечец, който помагаше на неделните служби за събирането на даренията. Родом беше от град Джърси — май никой оттук не беше наистина оттук. Лицето му беше изпито, той гледаше Джо с трескав поглед.
	— Да, Карл. Аз съм.
	— Ох, благодря на Бога! — Взе останалото разстояние на бегом и коленичи пред Джо. Започна да хлипа. — Ти си се върнал! Благодря на Бога, върнал си се!
	Джо го вдигна.
	— Хайде, Карл. Вземи се в ръце.
	— Дошъл си, за да ни спасиш, нал? Бог та е пратил да го накажеш, нал?
	— Кого да накажа?
	— Отце Палмери! Той е от тях! Той е най-лошият от сички тях! Той…
	— Знам — рече Джо. — Знам.
	— Ох, хубу е, че сте се върнал, отце Джо! Не знахме кво да прайм, откак смукачите ни превзеха. Молехме се за някой кат теб и ей та тук. Необикновено чудо!
	Джо искаше да попита Карл къде бяха той и всичките тези хора, които смятаха, че имат нужда от него, когато беше прокуден от енорията. Но това беше стара история.
	— Не е чудо, Карл — каза Джо, хвърляйки поглед на Зев. — Равин Уолпин ме върна обратно. — Докато Карл и Зев се ръкуваха, Джо продължи: — А и само минавам оттук.
	— Минааш оттука? Не. Не мой да бъде! Тря’а да останеш!
	Джо видя как искрата на надеждата замира в очите на дребния човечец. Нещо го тормозеше, мъчеше го.
	— Какво мога да сторя тук, Карл? Аз съм само един човек.
	— Аз ще помагам! Ще правя квот кажеш! Само ми кажи!
	— Ще ми помогнеш ли да почистя?
	Карл се огледа наоколо и като че ли виждаше труповете за първи път. Присви се и стана още по-блед.
	— Аха… разбир’са. Квот кажеш.
	Джо погледна към Зев.
	— Е? Какво мислиш?
	Зев сви рамене.
	— Да ти казвам какво да правиш ли? Това не е моята енория!
	— Нито пък моята.
	Зев насочи брадата си към Карл.
	— Мисля си, че той ще ти каже друго.
	Джо се обърна едва. Сводестият неф беше изключително тих, с изключение на жуженето на мухите около труповете.
	Имаше много за чистене. Но ако работеха цял ден, можеха да отметнат доста работа. А после… После какво?
	Джо не знаеше. Караше го на автоматична. Щеше да почака и да види какво ще донесе нощта.
	— Можеш ли да ни намериш някаква храна, Карл? Бих продал душата си за чаша кафе.
	Карл го изгледа странно.
	— Просто израз, Карл. Ще ни трябва храна, ако ще работим.
	Очите на човека просветнаха отново.
	— Туй значи, че остааш?
	— За известно време.
	— Ще ви намеря храна — рече разпалено, докато бягаше към вратата. — И кафе. Знам кой още има кафе. Ще се раздели с част от него зарад отце Джо. — Спря се на вратата и се обърна. — Ей, отце, нивга не повярвах на онез неща, дет ги дрънкаха за тебе. Нивга.
	Джо се опита, но не успя да се възпре.
	— Щеше да означава много за мен да го чуя от устата ти миналата година, Карл.
	Мъжът наведе глава.
	— Мда. Сигур е тъй. Но ще ти са реванширам, отце. Ще, ще. Моеш да си сигурен.
	След това се загуби зад вратата. Джо се обърна към Зев и видя стария човек да навива ръкавите си.
	— _Nu?_ — каза се равинът. — Телата. Преди всичко, мисля, че трябва да преместим телата.


>	VII

	В ранния следобед Зев вече беше изтощен. Жегата и тежката работа си бяха взели своето. Трябваше да спре и да почине. Седна на дървената преграда на олтара и се огледа. Почти осем часа бяха минали и едва бяха остъргали повърхността. Но мястото изглеждаше и миришеше по-добре.
	Премахването на наплютите от мухите трупове и разхвърляните телесни части беше най-тежката част. Противна, отвратителна задача, която бе отнела по-голямата част от сутринта. Пренесоха телата навън до малкото гробище зад църквата и ги оставиха там. Тези хора заслужаваха прилично погребение, но нямаше време за това днес.
	Веднъж премахнали труповете, отец Джо беше разкъсал скверните части от статуята на Мария и след това насочи вниманието си към огромното разпятие. Отне им известно време, но накрая намериха гипсовите ръце на Христос в купчината от потрошени пейки. Все още бяха прикрепени към отрязаните части от кръста. Докато Зев и отец Джо работеха над изработването на скоби за закрепяне на ръцете, Карл намери бърсалка и кофа и започна бавния процес на миенето на нечистотиите от нефа.
	Сега разпятието беше отново цяло — гипсовият Исус в цял ръст отново имаше ръце, приковани към почистения кръст. Отец Джо и Карл го възстановиха до състояние, сходно с предишното му величие. Бедният човечец беше отново с главата нагоре, разположен в центъра на храма в целия си измъчен блясък.
	Страховита гледка. Зев не можеше да си обясни привързаността на католиците към тези ужасни статуи. Но ако вампирите ги мразеха, тогава Зев също беше в тяхна подкрепа.
	Стомахът му закурка от глад. Поне закусиха добре. Карл се завърна от обиколката си за храна с хляб, сирене и два термоса горещо кафе. Сега му се искаше да бяха запазили малко от тях. Може би беше останала някоя коричка хляб в торбата. Насочи се към преддверието да провери и намери алуминиева тенджера и хартиен плик на прага на вратата. Тенджерата беше пълна с варено говеждо, а в плика имаше три кутийки „Пепси“.
	Погледна навън, но никой не се виждаше на улицата. През целия ден беше така — зърваше по някоя и друга фигура да наднича през предните врати; навъртаха се наоколо, за да видят дали това, което бяха чули, е истина, след което изчезваха. Погледна към храната, която беше оставена. Някои от местните бяха дарили част от запасите си от варено и безценните си газирани напитки. Зев беше трогнат.
	Повика отец Джо и Карл.

	* * *

	— На вкус е като „Динти Мур“* — каза отец Джо, опитвайки от вареното.
	[* Марка консервирано варено говеждо.]
	— То е — каза Карл. — Разпознавам малките картофки. Дамите от енорията тря’а наистина да са развълнуани от туй, че си са върнал обратно, за да посегнат на консервните си запаси.
	Пируваха в ризницата, малката стая на храма, където свещениците държаха одеждите си — духовническата съблекалня, дето се вика. Зев намираше вареното за вкусно, ала прекалено солено. Но нямаше намерение да се оплаква.
	— Не мисля, че някога съм ял нещо подобно.
	— Наистина щях да съм изненадан, ако беше — призна отец Джо. — Съмнявам се нещо, което е кръстено „Динти Мур“, да е кашер.
	Зев се усмихна, но вътрешно го налегна огромна тъга. Кашер… колко безсмислени му изглеждаха сега всичките правила, които спазваше и които определяха живота му. Следваше такива жестоки, стриктни диетични закони преди холокоста в Лейкууд. Но тези дни бяха отдавна изгубени, както и голяма част от населението на Лейкууд. Сега Зев беше друг човек. Ако не се бе променил, ако беше продължил да спазва ограниченията, нямаше да стои тук и да хапва с тези двама мъже. Щеше да е другаде, да яде селектирани видове специално приготвена храна, поставена в различни чинии. Но наистина, не беше ли точно разделението, което ги караше да спазват всичките онези закони? Служеха на цел, отвъд тази да спазват стриктно традициите. Поставиха още една стена между спазващите законите евреи и външните, стена, разделяща ги дори от другите евреи, които не спазваха стриктно правилата.
	Зев се насили да погълне огромна хапка от вареното. Време беше да събори всички стени между хората… докато имаше още достатъчно време и живи хора, за да има въобще някакво значение.
	— Добре ли си, Зев? — попита отец Джо.
	Зев кимна мълчаливо, страхувайки се да проговори, за да не се разхлипа. Въпреки всичките анахронизми, животът, който водеше до миналата година, му липсваше. Беше си отишъл. Всичко си беше отишло. Многобройните традиции, културата, приятелите, молитвите. Почувства се изгубен — във времето и пространството.
	Бе изгубил дома си.
	— Сигурен ли си? — Младият свещеник изглеждаше искрено загрижен.
	— Да, добре съм. Толкова добре, колкото е възможно, след като цял ден съм поправял разпятие и съм ял храна, която не е кашер. И нека ти кажа честно, това не е много добре.
	Остави паницата си на една страна и стана от стола.
	— Хайде. Да се захващаме пак. Имаме още много работа.


>	VIII

	— Слънцето почти залези — каза Карл.
	Джо се изправи, прекъсвайки чистенето на олтара, и се вторачи на запад през един от счупените прозорци. Слънцето не се виждаше, скрито зад къщите.
	— Можеш да си вървиш, Карл — рече на дребничкия човечец. — Благодаря ти за помощта.
	— Де ще ходиш, отце?
	— Ще съм точно тук.
	Изпъкналата адамова ябълка на Карл подскочи конвулсивно, докато преглъщаше.
	— Тъй ли? Амчи тогаз оставам и аз. Казах ти, че ще ти са реванширам, нал? Па и не мисла, че пиявиците ше харесат новия, подобрен вид на „Св. Антъни“ мноо, когат додат тая вечер, ко ша каеш? Дори не мисла, че ша минат през вратите.
	Джо се усмихна на човека и се огледа наоколо. За щастие беше юли и дните бяха дълги. Имаха време да се насладят на промяната. Подовете бяха чисти, разпятието — поправено и върнато на мястото му, както и по-голямата част от иконите. Зев ги намери под пейките, избра тези, които не бяха много повредени и ги окачи на стените. Много нови кръстове също бяха поставени там. Карл намери чук и пирони и направи няколко дузини от останките от пейките.
	— Не. Не мисля, че ще им допадне особено новият декор. Но има нещо, което искам да ни намериш, ако можеш, Карл. Оръжия. Пистолети, пушки, ловджийки, всичко, което стреля.
	Карл кимна бавно.
	— Познавам няколко момчета, които могат да помогнат.
	— Също и вино. Малко червено вино, ако въобще някой е заделил.
	— Имаш го.
	Той хукна.
	— Да не планираш последната битка на Къстър*? — попита Зев от мястото си до източната стена, където заковаваше последните няколко набързо сковани от Карл кръста.
	[* Битката при Литъл Бигхорн на 25–26 юни 1876 година на територията на днешния щат Монтана. Най-известното сражение от Индианските войни между САЩ и американските индианци. Сиуксите и северните шайени избиват всички членове на пет от ротите на Седма кавалерия на САЩ, включително генерал Джордж Къстър.]
	— По-скоро битката при Аламо*.
	[* Битката при Аламо — битка между мексиканската армия и тексаските въстаници. Тя е част от Тексаската революция.]
	— Същата работа — рече Зев и придружи думите си с едно от своите свивания на раменете.
	Джо се върна към търкането на олтара. Чистеше го вече повече от час. Беше плувнал в пот и знаеше, че мирише като мечка, но не можеше да спре, преди да го почисти.
	Час по-късно бе принуден да се откаже. Нямаше смисъл. Нямаше как да го изчисти повече. Вампирите сигурно бяха направили нещо на кръвта и мръсотията, за да накарат сместа да се пропие в мрамора по този начин.
	Седна на пода, с гръб, опрян на олтара, и се отпусна. Не му се искаше да почива, защото това му осигуряваше време за мислене. А когато го стореше, осъзнаваше, че има доста голяма вероятност да не види утрото.
	Поне щеше да си отиде с пълен стомах. Тайният им снабдител им беше оставил вечеря на прага на вратата — прясно изпържено пиле. Дори споменът за него пълнеше устата му със слюнка. Очевидно някой бе _наистина_ щастлив, че се беше завърнал.
	Ако трябваше да бъде честен, колкото и отчаян да беше, не бе готов да умре. Не тази нощ, която и да е друга нощ. Не искаше Аламо или Литъл Бигхорн. Всичко, което желаеше, беше да удържи вампирите до настъпването на зората. Да ги задържи извън „Св. Антъни“ за една вечер.
	Това беше всичко. Щеше да е официално изявление — _неговото_ изявление. Ако му се отвореше възможност да забие кол в разложеното сърце на Палмери, щеше да се възползва, но не разчиташе на това. Една нощ. Само за да им покаже, че не могат да отидат навсякъде, където им се иска, и да правят с всеки каквото им се иска. Изненадата бе на негова страна тази вечер, така че можеше и да сработи. Една нощ. Тогава щеше да си продължи по пътя.
	— Какво, да го еба, сте _направили_?
	Джо вдигна поглед към крясъка. Едър мъж с дълга коса, в джинси и фланелена риза стоеше в преддверието и се взираше в частично възстановения неф. Когато се приближи, Джо забеляза обецата полумесец.
	Виши.
	Джо стисна ръцете си в юмруци, но не се отмести.
	— Хей, на теб говоря, господинчо. Ти ли си отговорен за това?
	Когато единствения отговор, който получи от Джо, бе студен поглед, той се обърна към Зев.
	— Хей, ти! Евреина! Какво, по дяволите, смяташ, че _правиш_? — Тръгна към Зев. — Сваляй тея шибани кръстове…
	— Докосни го и ще те пречупя на две — закани се Джо с тих глас.
	Вишито се спря и се вторачи в него.
	— Хей, задник! Ти луд ли си? Знаеш ли какво ще ти стори отец Палмери, когато пристигне?
	— _Отец_ Палмери? Защо продължавате да го наричате така?
	— Той така иска. А теб ще те нарече _мъртво месо_, когато дойде!
	Джо се изправи на крака и погледна надолу към вишито. Мъжът отстъпи с две крачки. Вече не изглеждаше толкова сигурен в себе си.
	— Кажи му, че ще го чакам. Кажи му, че отец Кейхил се е върнал.
	— Ти си свещеник? Не приличаш на такъв.
	— Млъквай и слушай. Кажи му, че отец Джо Кейхил се е върнал… и е бесен. Кажи му го. А сега изчезвай оттук, докато все още можеш.
	Мъжът се обърна и хукна навън към сгъстяващия се мрак. Джо погледна към Зев и го видя да се хили зад брадата си.
	— „Отец Джо Кейхил се е върнал… и е бесен.“ Това ми хареса.
	— Ще пуснем стикер. Но дотогава нека затворим онези врати. Лошите започват да излизат. Ще потърся още свещи. Става тъмно тук.


>	IX

	Носеше нощта като смокинг.
	Облечен в чисто расо, отец Алберто Палмери зави по Каунти Лайн Роуд и тръгна бавно към „Св. Антъни“. Нощта беше прекрасна, особено когато бе твоя. Той притежаваше нощта в тази част на Лейкууд. Обожаваше нощта. Чувстваше се едно цяло с нея, настроен към нейните хармонии и дисонанси. Мракът го караше да се чувства толкова жив. Беше странно, че се налагаше да изгубиш живота си, за да се почувстваш истински жив. Но така стояха нещата. Бе намерил своето място, своето призвание.
	Жалко, че му бе отнело толкова много време. Всичките онези години, в които се опитваше да отхвърля апетитите си, в които се опитваше да бъде част от другата страна, проклинайки се, когато позволяваше на апетитите си да надделеят, доста често към края на човешкия му живот. Трябваше да им се отдаде много отдавна.
	Немъртвите го освободиха от бремето.
	Честно казано се боеше от тях, беше обзет от неистов страх всяка вечер в избата на църквата, заобиколен от кръстове.
	За щастие, не беше толкова защитен, колкото предполагаше, и едно от създанията, което сега наричаше брат, се промъкна в мрака, докато той спеше. Сега осъзнаваше, че бе изгубил единствено кръвта си при онази среща.
	В замяна бе получил света.
	Засега това беше неговият свят или поне това малко ъгълче от него, в което бе напълно свободен да прави каквото си пожелае. Освен що се отнасяше до кръвта. Там нямаше право на избор. Това бе един нов апетит, по-силен от всички останали, такъв, какъвто не можеш да пренебрегнеш. Но той нямаше абсолютно нищо против него. Бе намерил забавни начини, чрез които да го задоволява.
	Пред себе си забеляза милата, осквернена църква „Св. Антъни“. Чудеше се какво ли са подготвили слугите му тази нощ. Имаха доста добро въображение. Все още не му бяха доскучали.
	Приближавайки се до храма, Палмери забави крачка. Кожата му настръхна. Сградата се бе променила. Нещо не беше както трябва, нещо отвътре. Навярно светлината, която се процеждаше през прозорците. Тя не беше добре познатият блясък на свещите, бе нещо друго, нещо по-различно. Нещо, което накара вътрешностите му да се разстроят.
	Няколко фигури се забързаха към него. Бяха живи. Способността му да вижда в мрака му позволи да различи обеците и познатите лица на някои от служителите си. Докато се приближаваха, усети топлата кръв, течаща под кожите им. Гладът се надигна в него, но той се пребори с желанието да разкъса едно от гърлата им. Не можеше да си позволи това удоволствие. Трябваше да държи слугите си живи, за да могат да работят за него и за гнездото. Нуждаеха се от помощта им, заради всякакви препятствия, които можеха да възникнат с плячката им.
	— Отче! Отче! — провикнаха се.
	Обожаваше да го наричат „Отче“, обожаваше да бъде един от немъртвите, а същевременно да носи одеждите на врага.
	— Кажете, деца мои. Каква жертва сте ни подготвили тази нощ?
	— Няма жертва, отче… беда е!
	Погледът му потъмня от гняв, когато чу за младия свещеник и евреина, които бяха дръзнали да превърнат „Св. Антъни“ отново в свято място. Когато разбра името на свещеника, едва не се пръсна от яд.
	— Кейхил? Джоузеф Кейхил се е върнал в църквата ми?
	— Почистваше олтара! — осведоми го един от слугите.
	Палмери закрачи бързо към църквата, а служителите му го последваха. Беше наясно, че нито Кейхил, нито дори и папата не можеха да почистят олтара. Самият той го беше осквернил; получи знанието как да го стори, когато стана предводител на гнездото. Но какво друго бе посмяло да стори младото кутре?
	Каквото и да беше, щеше да бъде поправено. _Веднага!_
	Палмери изкачи стъпалата и отвори дясното крило на вратата… и изкрещя гневно.
	Светлината! _Светлината! СВЕТЛИНАТА!_ Бяла агония се вряза в очите му и обгори мозъка му като два нагорещени ръжена. Повдигна му се и инстинктивно прикри лицето си с ръце, докато отстъпваше назад в прохладната, приветлива нощ.
	Минаха няколко минути преди болката да отшуми, гаденето да премине и зрението му да се върне.
	Не можеше да разбере защо. Бе прекарал целия си живот, заобиколен от кръстове и разпятия. Но в момента, в който стана немъртъв, вече не можеше да понася вида им. В интерес на истината, откакто стана немъртъв, не бе виждал нито един. Кръстовете престанаха да бъдат обекти. Те бяха светлина, толкова ярка светлина, толкова ослепително бяла, че беше истинско мъчение да я гледаш. Когато бе още дете в Неапол, майка му му каза да не гледа към слънцето, но когато дойде затъмнението, той се взря в него. Болката да погледне към кръст беше стотици, не, хиляди пъти по-лоша от онази. Колкото по-голям бе кръстът или разпятието, толкова по-жестока бе болката.
	Изпита неистово страдание, когато погледна във вътрешността на „Св. Антъни“ тази нощ. Това можеше да означава, че Джоузеф, младият копелдак, бе възстановил огромното разпятие. Бе единственото възможно обяснение.
	Подпря се на слугите си.
	— Влезте там! Унищожете разпятието!
	— Те имат оръжия!
	— Тогава повикайте помощ. Но го _унищожете_!
	— И ние ще си намерим оръжия! Можем да…
	— _Не!_ Искам го! Искам този свещеник жив! Искам го за себе си! Ако някой го убие, ще бъде сполетян от много болезнена, много дълга и бавна смърт! Ясно ли е?
	Ясно беше. Разтичаха се, без да дадат отговор на въпроса.
	Палмери отиде да събере останалите членове на гнездото.


>	X

	Облечен в расо и стихар*, Джо излезе от ризницата и се запъти към олтара. Забеляза, че Зев наблюдава нещо през един от прозорците. Не му призна колко нелепо изглеждаше с пушката, която Карл донесе. Държеше я толкова предпазливо, все едно бе пълна с нитроглицерин и ще експлодира, ако я разклати.
	[* Широка бяла връхна дреха.]
	Зев се обърна и се усмихна, като го видя.
	— Сега вече приличаш на стария отец Джо, когото всички помним.
	Джо го дари с лек поклон и продължи към олтара.
	Така: имаше всичко, от което се нуждаеше. Имаше требник*1, който намериха сред останките от пейките по-рано днес. Разполагаше с вино; Карл бе донесъл около стотина милилитра кисело червено бабароне. Намери изцапан стихар и прашно расо на пода на един от килерите в ризницата, които носеше в момента. Нямаше нафора обаче. Парче хляб, останало от закуската, трябваше да играе тази роля. Също така нямаше и потир*2. Ако знаеше, че ще му се наложи да изнася меса, щеше да дойде подготвен. За целта използва отварачка за консерви, за да премахне горната част на едната кутийка от „Пепси“. Не беше точно златният потир, който използваше някога, но навярно се доближаваше до това, което Исус бе ползвал на първата си меса — Тайната вечеря.
	[*1 Църковна книга, използвана в православната богослужебна практика.]
	[*2 Чаша за причастие.]
	Чувстваше се неудобно да вкара оръжия в „Св. Антъни“, но не виждаше друга алтернатива. Той и Зев не знаеха нищо за оръжията, а Карл едва ги превъзхождаше; навярно щяха да нанесат повече щети на себе си, отколкото на вишитата, ако тръгнеха да ги използват. Но се надяваше самото им присъствие да накара вишитата да се уплашат, да се забавят. Всичко, от което имаше нужда, бе малко време, достатъчно, за да стигне до освещаването.
	_Това ще е най-странната меса в историята_, помисли си.
	Но бе решен да я доведе докрай, дори това да му костваше живота. А такава възможност бе много вероятна. Навярно щеше да е последната му меса. Но той не се страхуваше. Бе прекалено развълнуван, за да изпитва страх. Удари огромна глътка уиски — достатъчно, за да го предпази от треперене — но недостатъчно, за да потуши жуженето на адреналина, бучащ във всеки един нерв от тялото му.
	Разположи всичко на бялата покривка, която намери в стаята на пастора и която постла, за да прикрие мръсния олтар. Погледна към Карл.
	— Готов?
	Мъжът кимна и затъкна .38-калибровия пистолет, който изучаваше, в колана си.
	— Мина време, отце. Когат бях хлапе, я водехме на латински, но мисля, че ще се справя.
	— Дай всичко от себе си и не се тревожи за грешките.
	_Каква меса._ Осквернен олтар, кора за нафора, кутийка от „Пепси“ за потир, петдесетгодишно въоръжено момче и енория, състояща се от един-единствен, ортодоксален евреин с пушка.
	Джо погледна нагоре.
	_Ще ни влезеш в положение, нали, Боже, защото всичко беше подготвено набързо?_
	Беше време да започват.
	Зачете евангелието, но пропусна проповедта. Опита се да си припомни месата, както бе едно време, за да пасне по-добре на остарелите ектения на Карл. Като стигна до пожертвуванията, предната порта се отвори и вътре влезе група мъже — десет на брой, всичките с висящи от ушите им обеци полумесеци. С периферното си зрение видя как Зев изостави прозореца и се насочи към олтара, насочил пушката към тях.
	Веднъж стъпили в нефа и преминали покрай счупените пейки, вишитата се разпръснаха на всички страни. Започнаха да свалят иконите, да изтръгват от стените направените от Карл кръстове и да ги чупят. Карл погледна към Джо от мястото си, където бе коленичил, с питащи очи, с ръка на пистолета, затъкнат в колана му.
	Джо поклати глава и продължи нататък с месата.
	Когато всичките малки кръстове бяха свалени, вишитата плъзнаха към олтара. Джо си позволи един бърз поглед през рамото си и ги видя как нападнаха възстановеното разпятие.
	— Зев! — рече Карл тихо, кимайки с глава към вишитата. — Спри ги!
	Зев дръпна помпата на пушката. Звукът проехтя в църквата. Джо чу как раздвижването зад гърба му изведнъж секна. Подготви се за изстрел…
	Но такъв нямаше.
	Погледна към Зев. Старецът срещна погледа му и тъжно поклати глава. Не можеше да го стори. Под акомпанимента на подновената активност и подигравателния смях зад гърба му, Джо кимна разбиращо на Зев, след което забърза към частта с освещаването от месата.
	Започна я, вдигайки коричката хляб нависоко, под звука от падащото на пода разпятие в реални размери, стряскайки се от трошенето на възстановените ръце и части от кръста.
	Докато държеше виното в кутийката от „Пепси“ нависоко, наперените хилещи се вишита заобиколиха олтара и нагло скъсаха кръста, вързан на врата му. Зев и Карл се опитаха да запазят своите, но не успяха.
	Кожата на Джо настръхна, когато в нефа влезе друга група. Бяха поне четиридесет, всичките — вампири.
	Водеше ги Палмери.


>	XI

	Палмери се опита да прикрие колебанието си, докато се приближаваше до олтара. Разпятието и непоносимата му белота бяха изчезнали, въпреки това нещо все още не беше както трябва. Имаше нещо отблъскващо тук, нещо, което го караше да се обърне и да побегне. Какво?
	Може би беше остатъчен ефект от разпятието и всичките кръстове, които бяха накичили по стените. Трябваше да е това. Неприятният остатъчен привкус щеше да изчезне с разгръщането на нощта. О, да. Нощните му братя и сестри от гнездото щяха да се погрижат за това.
	Насочи вниманието си върху човека, който стоеше зад олтара, и се засмя, когато осъзна какво държеше в ръцете си.
	— „Пепси“, Джоузеф? Опитваш се да осветиш „Пепси“? — Обърна се към своите от гнездото. — Виждате ли това, братя и сестри? Трябва ли да се страхувате от този мъж? Вижте кой е с него! Дърт евреин и църковен хрантутник!
	Чуваше свистящия им смях, докато го заобикаляха, вървейки бавно към олтара в свиваща се хватка. Евреинът и Карл — разпозна Карл и се зачуди как през всичкото това време се е опазил да не бъде хванат — се оттегляха към отсрещната страна на олтара, там, където Джоузеф биваше заобграден. Джоузеф… Джоузеф, с неговото красиво ирландско лице, бе толкова блед и изпит, устата му бе стегната в свирепа линия. Изглеждаше изплашен до смърт. Това бе напълно нормално.
	Палмери стовари гнева си върху Джоузеф заради проявената смелост. Радваше се, че се е завърнал. Винаги бе мразил младия свещеник заради подхода му към хората, заради това, че енориашите се тълпяха при него с проблемите си, макар че той бе далеч от опита на техния по-стар и по-мъдър пастор. Но всичко бе в миналото. Онзи свят беше изчезнал, заменен от един нощен свят — светът на Палмери. И вече никой нямаше да се тълпи при отец Джо за каквото и да било, когато Палмери приключеше с него. „Отец Джо“ — как се гневеше, когато хората започнаха да го наричат така. Е, техният отец Джо щеше да им осигури превъзходно забавление тази нощ. Това щеше да е _забавно_.
	— Джоузеф, Джоузеф, Джоузеф — спря се и се усмихна на младия свещеник срещу него. — Този безсмислен жест е напълно типичен за твоята арогантност.
	Единственото, с което му отвърна Джоузеф, бе изражение, примесено с предизвикателство и антипатия. Това само възпламени още повече гнева на Палмери.
	— Отвращавам ли те, Джоузеф? Новата ми форма обижда ли скъпоценните ти ирландски чувства? Възмущава ли те моята немъртвост?
	— Справяше се достатъчно добре и докато беше жив, Алберто.
	Палмери си позволи да се усмихне. Навярно Джоузеф смяташе, че се държи много смело, но трепетът в гласа му издаваше неговия страх.
	— Винаги си бил добър в бързите отговори, нали, Джоузеф. Винаги си смятал, че си по-добър от мен, винаги си се поставял над мен.
	— Не ми е било трудно, когато съм се съревновавал с насилник на деца.
	Гневът на Палмери избухна.
	— Толкова добър. Толкова самодоволен. Ами _твоите_ апетити, Джоузеф? Тайните ти апетити? Какви са те? Винаги ли си ги държал в килера? Толкова над останалите от нас ли си, че никога не си се поддавал на неуместен импулс? Обзалагам се, смяташ, че ако те направим един от нас, ще се противопоставиш на глада за кръв.
	От разтревожения поглед на Джоузеф осъзна, че е напипал чувствителен нерв. Пристъпи напред, почти докосвайки олтара.
	— Така е, нали? Наистина смяташ, че можеш да се противопоставиш! Е, ще видим дали ще е така, Джоузеф. До настъпването на зората ще бъдеш пресушен — всички ще ти се изредим — и когато слънцето изгрее, ще ти се наложи да се скриеш от светлината му. С идването на нощта ще бъдеш един от нас. И тогава всички правила ще паднат. Нощта ще бъде твоя. Ще си свободен да правиш всичко, абсолютно всичко, което някога си пожелавал. Но гладът също ще те съпътства. Няма да сърбаш кръвта на твоя бог, както си правил досега, а ще пиеш _човешка_ кръв. Ще жадуваш за гореща човешка кръв, Джоузеф. И ще ти се наложи да утолиш тази жажда. Няма да имаш избор. Искам да съм там, когато го правиш, Джоузеф. Искам да съм там, за да се изсмея в лицето ти, когато смучеш от пурпурния нектар, и ще продължа да се смея всяка нощ, виждайки как червеният глад те е пленил за вечни времена.
	Така _щеше_ да бъде. Палмери беше сигурен в това, както беше сигурен в собствената си жажда. Гладуваше за момента, когато ще натрие лицето на скъпия Джоузеф в торта на собственото му отчаяние.
	— Тъкмо бях към края на месата — рече Джоузеф хладно. — Имаш ли нещо против да приключа?
	Този път Палмери не успя да възпре смеха си.
	— Наистина ли смяташ, че тази шарада ще проработи? Наистина ли мислиш, че можеш да отслужиш меса с _това_?
	Пресегна се и дръпна покривката от олтара, запращайки требника и нафора на пода, разкривайки мръсната повърхност на мрамора.
	— Наистина ли мислиш, че можеш да извършиш Преосъществяването*? Наистина ли вярваш в тези простотии? Че хлябът и виното се превръщат в част от… — опита се да произнесе името, но не успя — тялото и кръвта на Сина?
	[* Теория, приета в католицизма, че по време на Господнята вечеря елементите се трансформират в действителни тяло и кръв Христови. Трансформацията се извършва по време на месата, когато свещеникът издига елементите.]
	Един от братята му, Фредерик, пристъпи напред и се наведе над олтара, усмихвайки се.
	— Преосъществяване? — изрече с най-мазния си глас и изтръгна кутийката „Пепси“ от ръцете на Джоузеф. — Значи ли това, че тук е кръвта на Сина?
	Обезпокояваща мисъл запълзя в ума на Палмери. Имаше нещо в кутийката, нещо в начина, по който виждаше неясните очертания…
	— Братко Фредерик, може би трябва да…
	Усмивката на Фредерик се разшири.
	— Винаги ми се е искало да си сръбна от кръвта на божество.
	Членовете на гнездото се захилиха съскащо, докато Фредерик надигна кутийката и отпи.
	Палмери беше разтресен от експлозията непоносим блясък, който избухна от устата на Фредерик. Вътрешността на черепа му засия под скалпа и снопове чиста бяла светлина заструиха от ушите, носа, очите му — от всеки отвор в главата му. Блясъкът се разнесе, потичайки надолу по гърлото и гърдите и коремната кухина, очертавайки ребрата му, преди да се разтопят под кожата му. Фредерик се разтичаше, от плътта му се вдигаше пара, омекваше, разтичаше се като гореща лава.
	Не! Това не можеше да се случва! Не и сега, когато бе хванал Джоузеф натясно!
	Кутийката падна от разтапящите се пръсти на Фредерик и се приземи върху олтара. Съдържанието й се разля върху мръсната повърхност, освобождавайки поредната детонация от ослепителен блясък, много по-опустошителен от първия. Светлината се разпростря светкавично, простирайки се върху горната повърхност и продължавайки надолу от всички страни, движеща се като нещо живо, поглъщайки целия олтар, карайки го да блести като огнени корпускули, откъснати от самото слънце.
	Със светлината дойде и поривът — непоносимата жега избута Палмери назад, назад, назад, докато не се видя принуден да последва останалите от гнездото си в луд, безразсъден бяг от „Св. Антъни“ в прохладната, приветлива безопасност на мрака отвън.


>	XII

	Докато вампирите бягаха към безопасността на нощта, следвани от подлизурковците си, Зев заби поглед в ужасната локва разложена материя, която бе останала от вампира, който Палмери наричаше Фредерик. Погледна към Карл и видя замаяното изумление на лицето му. Зев докосна повърхността на олтара — чист, блестящ, всеки милиметър от мрамора беше излъскан.
	Някаква невероятна сила имаше пръст в това. Неизмерима сила. Вместо да го ободри, тази мисъл го потисна. Колко дълго щеше да продължи? На всяка меса ли се случваше? Защо бе прекарал целия си живот, лишен от това знание?
	Обърна се към отец Джо.
	— Какво се случи?
	— Аз… не знам.
	— Чудо! — рече Карл, плъзгайки дланта си по олтара.
	— Едно чудо и едно разтапяне — констатира отец Джо. Вдигна от земята празната кутийка от „Пепси“ и я загледа. — Както знаеш, първо отиваш в семинарията, после те ръкополагат, минаваш през безброй меси, _вярвайки_ в Преосъществяването. Но след всичките тези години… наистина да _знаеш_…
	Зев го видя как пъхна пръста си в отвора на кутийката, след което го извади и опита. Направи физиономия.
	— Какво има? — попита Зев.
	— Все още има вкус на кисело барбароне… с аромат на „Пепси“.
	— Няма значение на какво има вкус. Докато не се нрави на Палмери и компания, за мен наистина е кръвта на Бог.
	— Не — каза свещеникът с тънка усмивка на уста. — Това е просто кола.
	И тримата започнаха да се смеят. Не беше толкова смешно, но Зев направо се късаше, заедно с двамата си другари. По-скоро изпускаха парата, отколкото нещо друго. Заболя го коремът. Трябваше да се облегне на олтара, за да не падне.
	Смехът им секна едва когато вишитата се завърнаха. Нахълтаха вътре, носейки тежко огнеупорно одеяло. Този път отец Джо не остана пасивен към натрапването им. Застана пред олтара, готов да ги посрещне.
	Беше толкова голям и страшен в очите им. Огромната му фигура и вдигнати юмруци ги сплашиха за няколко мига. После обаче явно се усетиха, че имат числено предимство — дванадесет срещу един — и го нападнаха. Нанесе тежък удар точно в лицето на водача на вишитата. Онзи изгуби почва под краката си и се стовари върху един от спътниците си. И двамата паднаха.
	Зев клекна на едно коляно и се пресегна към пушката. Имаше намерение да я ползва този път, да застреля тези паразити, закле се да го стори!
	Тогава обаче някой се приземи на гърба му и го събори на пода. Докато се опитваше да се изправи, видя отец Джо, заграден, размятащ юмруците си, нокаутирайки по едно виши всеки път, когато влизаше в контакт с тях. Но те бяха прекалено много. Когато свещеникът бе съборен под натиска им, тежък ботуш се стовари на главата на Зев. Потъна в мрак.


>	XIII

	… пулсиране в главата му, жилеща болка в бузите му и един глас, съскащ и груб…
	— … стига, Джоузеф. Хайде. Събуждай се. Не искам да пропуснеш това!
	Пред очите му изплуваха бледите черти на Палмери, реещи се над него, хилещи се като череп. Джо се размърда и осъзна, че китките му са завързани. Дясната му ръка пулсираше, усещаше я два пъти по-голяма от лявата; навярно я беше счупил в челюстта на някое виши. Повдигна главата си и видя, че е разпънат на кръст на олтара, а самият олтар бе покрит с огнеупорното одеяло.
	— Признавам, че е мелодраматично — започна Палмери, — но на място, не мислиш ли? Имам предвид, толкова често принасяхме в жертва нашия бог тук, всеки делничен ден и по няколко пъти в неделите, че защо това да не бъде твоят _жертвен_ олтар?
	Джо затвори очи, опитвайки се да потисне гаденето си. Това не можеше да се случва.
	— Смяташе, че си победил, нали? — Когато Джо не му отвърна, Палмери продължи: — Дори да беше тръгнал след мен и да ме беше пречупил, какво щеше да постигнеш? Светът е наш, Джоузеф. Хищници и плячка — такава е йерархията. Ние сме хищниците. И тази вечер ти ще се присъединиш към нас. Но не и _той_. _Voila!_
	Отстъпи и посочи към балкона. Джо огледа мрачното, огряно единствено от свещите пространство на нефа, без да е сигурен какво трябва да види. Различи очертанията на Зев и изстена. Краката на стареца бяха завързани за парапета; висеше с главата надолу, зачервеното му лице и уплашени очи се обърнаха към него. Джо се напрегна, опитвайки се да се освободи от въжетата, но те не поддадоха.
	— Пусни го!
	— Какво? И да оставя всичката тази хубава еврейска кръв да отиде на вятъра? Защо да го правя, тези хора са Избраните от Бога! Те са деликатес!
	— Копеле!
	Ако можеше да тури ръце на Палмери, само за минута.
	— Тцъ-тцъ, Джоузеф. Не в къщата на Бог. Евреинът трябваше да постъпи умно и да избяга като Карл.
	Карл беше избягал? Добре. Бедният човечец сигурно се беше намразил, щеше да се смята за страхливец до края на живота си, но бе сторил каквото можа. По-добре да остане жив, отколкото да свърши вързан като Зев.
	_Квит сме, Карл._
	— Но не се тревожи за твоя равин. Никой от нас и със зъб няма да го докосне. Не е заслужил правото да се присъедини към нас. Ще използваме бръснача, за да му изпуснем кръвта. И когато вече е мъртъв, ще си остане мъртъв. Но не и ти, Джоузеф. О не, не и ти. — Усмивката му се разшири. — Ти си мой.
	Джо искаше да се изплюе на лицето на Палмери — не като защитен акт, а по-скоро за да прикрие вълните на страх, които го заливаха — но в пресъхналата му уста нямаше слюнка. Мисълта да стане един от тях го правеше слаб. Да прекара вечността като… огледа унесените лица на другарчетата вампири на Палмери, докато се скупчваха под провесеното тяло на Зев… като _тях_?
	Той _не искаше_ да е като тях! Не можеше да го позволи!
	Ами ако не му оставеха право на избор? Ами ако превръщането му в немъртъв срутеше моралните му ограничения, изграждани цял живот, разкъсаше оковите на човешките стремежи, заличавайки всичките смъртни представи как трябва да се живее? Чест, справедливост, почтеност, честност, скромност, безпристрастие, любов — ами ако те се превърнеха просто в незначителни думи, вместо в основите на неговия живот?
	Дойде му идея.
	— Какво ще кажеш за една сделка, Алберто — предложи.
	— Не си в позиция да се пазариш, Джоузеф.
	— Така ли? Отговори ми тогава: някога немъртвите избивали ли са се помежду си? Имам предвид, някога някой от тях забивал ли е кол в сърцето на друг?
	— Не. Разбира се, че не.
	— Сигурен ли си? По-добре наистина да си сигурен, преди да продължиш с плановете си за тази вечер. Защото ако съм принуден да стана един от вас, единствената цел в живота ми ще бъде да те намеря. Когато го сторя, няма да забия кол в сърцето ти, ще прикова ръцете и краката ти за дървените колони на Пойнт Плезънт, където ще можеш да наблюдаваш изгрева на слънцето и да почувстваш как кожата ти се превръща във въглен.
	Усмивката на Палмери се стопи.
	— Невъзможно. Ти ще бъдеш различен. Ще ти се иска да ми благодариш. Ще се питаш как си могъл да живееш преди това.
	— По-добре да си сигурен, Алберто… за твое добро. Защото ще имам на разположение цялата вечност, за да те открия. Накрая ще го сторя, Алберто. Кълна се в собствения си гроб. Помисли` над това.
	— Смяташ ли, че една безсмислена заплаха ще ме накара да се уплаша?
	— Ще разберем колко безсмислена е тя, нали? Но ето ти го и моето предложение: остави Зев да си тръгне и няма да те закачам.
	— Защо ти пука толкова много за един дърт евреин?
	— Той е нещо, което ти никога не си бил, няма и да бъдеш: приятел. — _А и ми върна душата._
	Палмери се наведе над него. Отвратителният му, противен дъх удари Джо в лицето.
	— Приятел? Как можеш да бъдеш приятел с един мъртвец? — казвайки това, той се изправи и се насочи към балкона. — Убийте го! _Веднага!_
	През виковете на молби и протести, един от вампирите се изкачи на купчината боклуци към Зев. Равинът не се съпротивлява. Джо го видя как затвори очи, зачака. Докато вампирът посегна към него с бръснача, Джо потисна един хлип на мъка и ярост и безпомощност. Тъкмо щеше да затвори и своите очи, когато видя огнена дъга да се стеле във въздуха навън през един от прозорците. Стъклото се счупи и посипа пода, а пламъкът експлодира, огласяйки помещението с едно _лууум_.
	Джо само бе чувал за подобни неща, но бързо осъзна, че току-що беше видял своя пръв коктейл „Молотов“ в действие. Плисналият бензин подпали дрехите на най-близкия вампир, който започна да бяга в кръг, пищейки и опитвайки се да загаси пламналите си одежди.
	Виковете му бяха удавени от гълчавата на другите гласове, стотици, че и повече. Джо се огледа и видя хора — мъже, жени, младежи — да се катерят по прозорците, да нахлуват през вратите. Жените държаха кръстове нависоко, докато мъжете — дълги дървени копия — дръжки на метли, търмъци и лопати с наострени краища. Джо разпозна повечето от лицата, беше ги срещал на неделните меси, които водеше тук години наред.
	Енориашите на „Св. Антъни“ се бяха завърнали, за да предявят претенциите си за тяхната църква.
	— Да! — извика, без да е сигурен да плаче ли, или да се смее. Когато обаче видя гнева на лицето на Палмери, се засмя. — Много лошо, Алберто!
	Палмери се спусна към гърлото му, но се сви от страх, когато една жена с протегнато разпятие и един мъж с копие приближиха олтара — Карл и някаква дама, която Джо разпозна — беше Мери О’Хеър.
	— Казах ти, че няа да та остая, нал, отце? — рече Карл, хилейки се и вадейки червено швейцарско ножче. Започна да прерязва въжетата около китките на Джо. — Нал?
	— Така беше, Карл. Не мисля, че някога съм бил по-щастлив от това да видя някого. Но как…?
	— Казах им. Бягах през енорията, от къща на къща. Казах им, че отце Джо е в беда, че преди го остаихме, но не тря’а да го остаяме и сега. Той са върна за нас, сега тря’а и ние да са върнем за него. Толкоз е просто. И тогаа те почнаха да обикалят къща след къща и преди да са усетим, вече имахме малка армия. Дойдохме да сритаме задниците, отце, прощавай ма за израза.
	— Ритайте колкото можете повече задници, Карл.
	Джо забеляза страха в Мери О’Хеър — блестящи очи, въртящи се наоколо, поглеждайки тук и там; разпятието в треперещите й ръце. Тя нямаше да срита много задници в това си състояние, но беше тук, мили боже, беше тук заради него и заради „Св. Антъни“, въпреки ужаса, който толкова очевидно я бе обзел. Сърцето му се изпълни с любов към тези хора и гордост за смелостта им.
	Карл го освободи и Джо взе ножа от ръцете му. Докато режеше въжетата на краката си, огледа положението в църквата.
	Най-старите и най-младите членове на армията от енориаши бяха разположени на прозорците и вратите, с високо вдигнати кръстове в ръце, отрязвайки пътищата за бягство на вампирите, а в центъра на църквата — хаос. Писъци, викове и случайни изстрели проехтяваха през „Св. Антъни“. Вампирите бяха три пъти по-малко от човеците и като че ли бяха заслепени и объркани от всичките кръстове около тях.
	Въпреки свръхчовешката им сила, нечии задници наистина бяха наритани. Някои се гърчеха на пода, набити на копията. Джо забеляза две жени с разпятия в ръце, да притискат един вампир в ъгъла. Докато се опитваше да прикрие лицето си с ръце, един от мъжете се приближи и го набучи със заострената дръжка на търмък, която държеше като пика.
	Но някои от енориашите лежаха в неподвижни, кървави купчини на пода, доказателство, че вампирите и вишитата също бяха взели своите жертви.
	Джо освободи краката си и се качи на олтара. Огледа се наоколо за Палмери — искаше него — но свещеникът вампир се беше изгубил в мелето. Джо свърна погледа си към балкона и видя, че Зев още е там, опитваше се да се освободи. Тръгна да прекосява нефа, за да му помогне.


>	XIV

	На Зев не му харесваше, че беше окачен като салам на витрина в деликатесен магазин. Опита се да достигне краката си, но не успя. Не се смяташе за спортна натура; да направи една коремна преса на пода за него щеше да е трудно, така че кое го караше да мисли, че ще успее, висейки с главата надолу? Отпусна се назад, изтощен, и усети как кръвта се връща обратно в главата му. Погледът му се замъгли, ушите му затуптяха, почувства се така, все едно кожата на лицето му ще се разкъса. Още малко от това и можеше да получи удар или дори нещо по-лошо.
	Наблюдаваше битката долу и беше щастлив, че вампирите го отнасяха. Тези хора — виждайки Карл сред тях, Зев предположи, че са от енорията на „Св. Антъни“ — бяха разярени, почти подивели в атаките си срещу вампирите.
	Месеци, прекарани в потискане на гнева и страха им, бяха освободени срещу мъчителите им в един-единствен изблик. Направо беше плашещо.
	Изведнъж усети ръка на крака си. Някой развързваше възлите. _Благодаря ти, Боже._ Скоро щеше да е отново на крака. Когато въжето се разхлаби, реши, че трябва поне да се опита да участва в собственото си освобождаване.
	_Още веднъж_, помисли си Зев. _Ще опитам още веднъж._
	Изгрухтя и се опита да се прегъне, напрягайки мускулите си, протягайки се да се хване за нещо, каквото и да е. От мрака се подаде една ръка и той я пое. Но облекчението на Зев се превърна в ужас, когато усети студенината на съществото, което го сграбчи, дръпна го и го прекара през парапета на балкона с нечовешка сила. Вътрешностите му заплашиха да се евакуират, когато хилещото се лице на Палмери надвисна на петнадесет сантиметра от неговото.
	— Нищо не е свършило, евреино — каза му меко, а противният му дъх заседна в носа и гърлото на Зев. — Въобще не е свършило!
	Усети как свободната ръка на Палмери пробяга по корема му и го хвана за колана при токата, след което другата ръка се премести на яката на ризата му. Преди да успее да се възпротиви или да изкрещи, беше повдигнат от пода и издигнат над парапета на балкона.
	Гласът на демона се чу в ухото му:
	— Джоузеф те нарече приятел, евреино. Нека видим дали наистина те има за такъв.


>	XV

	Джо беше преполовил разстоянието, когато чу гласа на Палмери да ехти над цялата тази лудница.
	— Спри ги, Джоузеф! Спри ги веднага или ще пусна приятеля ти!
	Джо погледна нагоре и замръзна. Палмери стоеше до парапета на балкона, наклонен над него, с очи извърнати от нефа и всичките размахани кръстове. В края на протегнатите му ръце беше Зев, провесен във въздуха над потрошените останки от пейките, над особено голямо и заострено дърво, сочещо точно в средата на гърба на равина. Уплашените очи на Зев се стрелкаха от Джо към гигантския кол долу.
	Джо чу, че шумотевицата от мелето намаля малко и още малко, когато всички очи се насочиха към случващото се на балкона.
	— Човек, набит на дървен кол, умира толкова ефикасно, колкото и вампир! — изкрещя Палмери. — Дори и по-бързо, ако е пронизан в сърцето. Но може да отнеме часове в агония, ако прониже стомаха му.
	В „Св. Антъни“ настъпи тишина, когато боевете прекъснаха и всяка една от страните се оттегли в различен ъгъл на църквата, оставяйки Джо сам по средата.
	— Какво искаш, Алберто?
	— Първо, искам да свалят всички тези кръстове, за да мога да виждам!
	Джо погледна надясно, където бяха неговите енориаши.
	— Свалете ги — нареди им. Когато се надигна недоволна глъчка, добави: — Не ги захвърляйте, просто ги дръжте така, че да не се виждат. Моля ви.
	Бавно, един по един в началото, след което и на групи, кръстовете и разпятията бяха скрити зад гърбовете им или прибрани в палтата.
	Отляво вампирите изсъскаха облекчени, а вишитата завикаха доволни. Звукът наподобяваше нагорещени игли, пъхани под ноктите на Джо. Отгоре Палмери се обърна към Джо и се усмихна.
	— Така е по-добре.
	— Какво искаш? — попита Джо, макар свиването в стомаха му да му подсказваше точно какъв ще е отговорът.
	— Размяна — отвърна Палмери.
	— Мен за него, предполагам? — предположи Джо.
	Усмивката на Палмери се разшири.
	— Разбира се.
	— Джо, не! — възпротиви се Зев.
	Палмери раздруса стареца грубо. Джо го чу да казва:
	— Мълчи, евреино, или ще ти прекърша гръбнака! — Върна погледа си отново на Джо. — Другото е да ти кажа твоята паплач да пусне хората ми да си вървят. — Засмя се и разтърси Зев отново. — Чу ли, евреино? Цитат от Библията — Стария Завет!
	— Добре — съгласи се Джо без колебание.
	Енориашите отдясно се възпротивиха с общи възгласи като „Не!“ и „Не можеш!“, които пропиха „Св. Антъни“. Разнесе се мощен глас: „Той е просто един чифутин!“.
	Джо потърси човека и го намери — Джийн Харингтън, дърводелец. Посочи с палец през рамото си към вампирите и слугите им.
	— Подобна реплика е присъща за тях, Джийн.
	Харингтън отстъпи назад и заби поглед в обувките си.
	— Съжалявам, отче. — Гласът му беше на ръба на хлипа. — Но тъкмо си те върнахме!
	— Всичко ще е наред — успокои го Джо с мек тон.
	И наистина го мислеше. Вътре в себе си имаше чувството, че ще премине през това изпитание, че ако се размени със Зев и се изправи лице в лице с Палмери, ще излезе победител от битката или поне щеше да стори всичко възможно, за да не загуби. Сега, когато не бе завързан като някое жертвено агне, сега, когато бе със свободни ръце и крака, не можеше да си представи да бъде погубен от подобните на Палмери.
	Освен това един от енориашите му беше дал малко разпятие. Държеше го в свитата си длан.
	Но първо трябваше да освободи Зев. Това беше над всичко. Погледна към Палмери.
	— Добре, Алберто. Качвам се при теб.
	— Чакай! — извика Палмери. — Някой да го претърси.
	Джо стисна зъби, когато един от вишитата, тлъст, нечистоплътен мърляч, дойде до него и пребърка джобовете му. Джо си помисли, че ще се успее да скрие разпятието, но в последния момент бе накаран да разтвори ръцете си. Вишито се изхили в лицето на Джо, грабна малкото кръстче от дланта му и го сложи в своя джоб.
	— Вече е чист! — обяви мърлячът и блъсна Джо напред.
	Свещеникът се поколеба. Беше се запътил към змийско гнездо, без да има някакво оръжие. Погледна към своите енориаши и разбра, че не е моментът да се върне обратно.
	Продължи по пътя си, стискайки и отпускайки изопнатите си, потни юмруци. Все още имаше шанс да си тръгне оттук жив. Беше прекалено разгневен, за да умре. Молеше се, когато се доближи до бившия свещеник, стаената ярост в него заради това, че беше обвинен в нещо, докато бе пастор тук, което не бе извършил, щеше да експлодира и да му даде сила да разкъса Палмери на парчета.
	— Не! — изкрещя Зев отгоре. — Забрави` за мен! Започна нещо и трябва да го доведеш до край!
	Джо не обърна внимание на приятеля си.
	— Идвам, Алберто.
	_Отец Джо идва, Алберто. И е разгневен._ Адски _разгневен_.


>	XVI

	Зев протегна врат, докато отец Джо се скри под балкона.
	— Джо! Върни се!
	Палмери го разтърси отново.
	— Предай се, дърт евреино. Джоузеф никога не е слушал никого и _теб_ няма да чуе. Той продължава да вярва в религията и добродетелите и почтеността, в силата на доброто и истината над това, което приема за зло. Ще дойде тук, готов да се пожертва за теб, сигурен до мозъка на костите си, че накрая ще победи. Но греши.
	— Не! — възпротиви се Зев.
	Но вътрешно знаеше, че Палмери е прав. Как можеше Джо да се опълчи на създание с неговата сила, което можеше да го държи във въздуха толкова дълго време? Изморяваха ли се въобще някога ръцете му?
	— Да! — изсъска Палмери. — Той ще изгуби, а ние ще победим. Ще победим поради една-единствена причина. Не се оставяме нещо толкова глупаво и преходно като подобни сантименталности да застане на пътя ни. Ако ние ви превъзхождахме в боя и ситуацията беше обърната — ако Джоузеф държеше някой от братята ми над този дървен прът долу — мислиш ли, че щях да се спра и за момент? Дори за секунда? Никога! Ето защо цялото това упражнение на Джоузеф и тези хора е напразно.
	_Напразно_… помисли си Зев. Както и по-голямата част от живота му, както изглеждаше. Както и бъдещето му. Джо щеше да умре тази нощ, а Зев да живее, евреинът, носещ кръст, с традиции от миналото му, които бе опаковал и изгорил, с никаква перспектива освен необятната, празна, безгранична възможност да се скита сам.
	От стълбите се чуха стъпки и Палмери се обърна натам.
	— А, Джоузеф — рече той.
	Зев не можеше да види свещеника, но въпреки това извика:
	— Бягай, Джо! Не го оставяй да те измами!
	— Говорейки за измами — започна Палмери, надвесвайки се още повече над парапета, като предупреждение към Джо, — се надявам, че няма да опиташ нещо глупаво.
	— Не — се разнесе измореният глас на Джо, някъде зад Палмери. — Без номера. Издърпай го и го пусни.
	Зев не можеше да позволи това да се случи. Изведнъж осъзна какво трябва да стори. Изкриви тялото си и сграбчи предната част на расото на Палмери, докато се опитваше да промуши краката си през един от месинговите пръти на парапета. Когато вампирът обърна учудения си поглед към него, Зев вложи цялата си сила в краката за едно рязко оттласване от парапета, завличайки Палмери със себе си. Бившият свещеник изгуби баланс. Дори невероятната му сила не успя да му помогне, когато краката му се отделиха от пода.
	Зев видя как немъртвите очи на вампира се разшириха от ужас, когато тялото му беше повлечено. Падайки надолу, равинът обгърна ръце около Палмери, стискайки студеното му и учудващо слабо тяло в стегната хватка.
	— Каквото мине през този дърт евреин, минава и през теб! — изкрещя в ухото на вампира.
	За момент Зев видя ужасеното лице на Джо, чу някак си заглушено как изкрещя „Не!“, смесвайки се с писъка на същата дума от Палмери, след което се разнесе чупене на кости и усети разкъсваща, непоносима болка, отвъд всякакви граници, в гърдите си. За част от секундата почувства как острият дървен връх го промушва, него и Палмери.
	И после спря да чувства каквото и да било.
	Мракът започна да го обзема, докато той се питаше дали е успял, дали последното му, глупаво дело е успяло. Не му се искаше да умре, преди да е разбрал. Искаше да знае… Но не разбра.


>	XVII

	Джо изкрещя несвързано, провисвайки се на парапета, наблюдавайки падането на Зев, задавяйки се, когато видя кървавия връх на дървената колона да излиза от гърба на Палмери. Видя как вампирът се сгърчи и замята като пронизана риба, след което стана неподвижен върху вече мъртвото тяло на Зев.
	Докато радостните възгласи, смесени с писъците на ужас и шумовете от подновената битка, се надигаха от нефа, Джо пусна парапета и падна на колене.
	— Зев! — изкрещя силно. — Боже мили, Зев!
	Насилвайки се да се изправи на крака, се запрепъва надолу по стълбите, по коридора, към нефа. Вампирите и вишитата побягнаха, уплашени и деморализирани от смъртта на техния лидер, докато енориашите придобиха смелост от случилото се. Бавно, но сигурно, човешките врагове падаха под безмилостната атака. Джо не им обърна никакво внимание. Проправи си път до мястото, където Зев бе набит на кола под вече разложения труп на Палмери. Опита се да открие някакъв знак за живец в изцъклените очи на стария си приятел, намек за пулс на врата под брадата му, но нямаше нищо.
	— О, Зев, не трябваше. Не трябваше.
	Изведнъж се усети заобиколен от радостната тълпа от енориаши на „Св. Антъни“.
	— Справихме се, отце Джо! — проплака Карл, лицето и ръцете му бяха изпръскани с кръв. — Изтрепахме ги сичките! Върнахме си църквата!
	— Благодарение на този човек тук — каза Джо, сочейки към Зев.
	— Не! — някой се провикна. — Благодарение на теб!
	Сред радостните възгласи Джо поклати глава, но не каза нищо. Нека празнуват. Заслужаваха го. Бяха си възвърнали малко парченце от планетата, прашинка и нищо повече. Малка победа без особено значение във войната, но все пак победа.
	Църквата беше отново тяхна, поне за тази нощ. И възнамеряваха да я задържат.
	Добре. Но щеше да настъпи една промяна. Ако искаха техният отец Джо да се навърта наоколо, трябваше да се съгласят да променят името на църквата.
	„Св. Зев“.
	На Джо му хареса как звучи.
