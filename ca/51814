P>
	Аз тук дойдох да търся нещо важно,
	което в мен прозвънна преди дни…
	Което в нощите ми се обаждаше
	със глас забравен, но любим…

	Претърсих гардероби и килери,
	в градината разгърнах всеки храст.
	С надеждата, че все ще го намеря,
	качих се и на клонестия бряст.

	Да, всичко тука е до болка скъпо —
	от прага стар до синьото небе.
	И всичко в свидни спомени се къпе…
	Но туй, което търсех — друго бе…

	Едва когато здрачът ме наметна
	(как бързо времето тече),
	във паметта ми въгленче просветна —
	че търся малко къдраво момче!

	Едно момче — днес вече побеляло,
	изстрадало света от край до край,
	дошло да търси своето начало,
	което в златна светлина сияй!…
P$
