P>
	Слънцето рано изскача в простора,
	бързо узрява денят като грозд.
	Гроздоберачите — пъргави хора —
	весело срещат деня като гост.

	Светят под слънцето едри зърната —
	сякаш прозрачен, златист кехлибар.
	Пляскат крилете на птичето ято,
	човките лепнат от сладък нектар.

	Плодна ще бъде и тази година,
	багрена есен край нас ще гори.
	Силно ще бъде червеното вино,
	чашите пак ще пламтят от искри!

	Тръпне кръвта ми, от сладост наситена,
	в ритъм извира у мен яснота.
	Бие сърцето, от грижи пречистено,
	тихо в кръвта ми струи доброта!
P$
