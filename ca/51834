>	Първа глава

	Най-напред ще разкажа как започна това пътешествие и защо решихме да го предприемем. В края на март седях в бара на хотел „Бедфорд“ на Четирисета улица, Ийст Сайд. Пиесата, която бях пренаписвал четири пъти, се беше смилила над мен и бе изтекла между пръстите ми на хартия. Седях на високия стол и умувах с какво да се захвана оттук нататък. В този момент в заведението влезе Робърт Капа, който изглеждаше угрижен. Най-после се беше избавил от страстта си към покера, завладяла го през последните няколко месеца, книгата му бе дадена за печат и той нямаше какво да прави. Барманът Уили, винаги готов да прояви съчувствие, предложи по един швейцарски коктейл, а той забъркваше това питие по-добре от всеки друг на света. Бяхме потиснати от последните новини, но не толкова от самите новини, колкото от начина, по който се тълкуваха. Защото новините или поне онези от тях, които привличат най-голямо внимание, вече не са новини, а са превърнати в нравоучение. Някакъв си човек седи зад бюрото във Вашингтон или Ню Йорк, чете телеграмите и ги префасонира, така че да съвпадат със собственото му мислене и позиции. Често изобщо не четем новините, а мнението на някоя от петте-шестте учени глави за новините.
	Уили постави пред нас два бледозелени швейцарски коктейла и ние започнахме да обсъждаме какво може да направи един честен либерално мислещ човек по въпроса. Всеки ден във вестниците се изписваха хиляди думи за Русия — за какво мислел Сталин, какви били плановете на руския Генерален щаб и разположението на войските, как вървели изпитанията на атомното оръжие и новите ракети. Пишеха все хора, които не са стъпвали там и чиито източници на информация са съмнителни. Струваше ни се, че в Русия има неща, за които никой не пише, а тъкмо те ми бяха най-интересни. Как се веселят? Какво ядат? Как се любят? Как умират? За какво си говорят? Дали танцуват, пеят и играят? Ходят ли децата им на училище? Стори ни се добра идея да отговорим на тези въпроси, да снимаме всичко това и да го пишем. Руската политика не е по-маловажна от нашата, но животът в Русия, както и у нас със сигурност има и други значими страни. Руснаците имат личен живот, но за него няма къде да се прочете, защото никой не пише за това и никой не го фотографира.
	Уили забърка по още един швейцарски коктейл и каза, че ще му е интересно да прочете за тези неща. Така решихме да опитаме — да направим най-обикновен репортаж, илюстриран със снимки, като избягвахме политиката и болезнените теми. Нямаше да се занимаваме с Кремъл, с военните и техните планове, а искахме да се приближим до руския народ, доколкото е възможно. Честно казано, не знаехме дали ще успеем и когато споделихме плановете си с приятели, те бяха почти сигурни, че това е невъзможно.
	Разсъждавахме по следния начин: ако успеем, ще е добре, ще се получи добър репортаж; ако не успеем, пак ще направим репортаж, но за това как не сме осъществили замисъла си. Взехме решение и се обадихме на Джордж Корниш от „Хералд трибюн“ и докато обядвахме заедно, му разказахме за идеята си. Той я одобри и обеща да помогне с каквото може.
	Взехме няколко решения: да не влизаме в спорове и да се постараем да не сме нито отрицателно, нито положително настроени спрямо руснаците. Да направим честен репортаж без коментар и без да налагаме мнението си, без да правим заключения за неща, които не познаваме достатъчно добре, и без раздразнение от бюрократичните пречки. Знаехме, че много неща няма да разберем и да харесаме, че ще се сблъскаме с много неудобства. Така е винаги в чужда страна. Все пак решихме, че и да критикуваме, ще го правим едва след като сме сигурни за какво става дума.
	Молбите ни за визи заминаха за Москва и моята скоро беше готова. Отидох в руското консулство в Ню Йорк.
	— Съгласни сме, че идеята ви е добра — каза генералният консул, — но защо ви е фотограф? В Съветския съюз има много фотографи.
	— Но не и такива като Капа — отвърнах аз. — Ако нещо изобщо ще се прави, трябва да бъде едно цяло, резултат на нашето сътрудничество.
	Явно беше нежеланието им да пуснат фотограф в Съветския съюз, докато по отношение на мен не възразяваха. Бяхме изненадани, тъй като цензурата може да контролира филмовата лента, но не и мислите на репортера. Тук се налага да обясним нещо, в което имахме възможност да се убедим по време на нашето пътуване. Фотоапаратът е сред най-страшните съвременни оръжия, особено за хора, били на война, под артилерийски обстрел, защото преди бомбардировка се правят снимки. Градове, села и заводи се разрушават, след като се съставят обикновено с помощта на фотоапарат карти за разузнаването. Ето защо фотоапаратът всява страх, а човекът с фотоапарат навсякъде е подозрителен и наблюдаван. Ако не вярвате, вземете фотоапарата си „Браун 4“ и идете в Оук Ридж или в района на Панамския канал, или близо до някоя от стоте зони, където се правят тайни опити. В съзнанието на мнозина фотоапаратът е спътник на разрушението и на него с право се гледа с подозрение.
	Според мен ние с Капа всъщност не разчитахме на успех. Затова се изненадахме не по-малко от другите. Изненадахме се, че получаваме визи, и щом пристигнаха, организирахме скромно празненство, разбира се, при бармана Уили. Точно тогава ме сполетя нещастие, счупих си крака и се наложи да остана два месеца на легло, но Капа продължи да се стяга за пътуването.
	От дълго време американски фоторепортер не беше снимал в Съветския съюз и Капа не само набави най-добрите фотографски материали, но осигури всичко двойно, в случай че нещо се загуби. Капа, разбира се, не забрави фотоапаратите „Контакс“ и „Ролейфлекс“, с които бе снимал през войната, но взе и доста други неща. Всъщност взе толкова много допълнителни материали, толкова много филми и лампи за светкавици, че плати за свръхбагаж за презокеанския полет около триста долара.
	Когато се разбра, че заминаваме за Съветския съюз, ни засипаха със съвети, наставления и предупреждения и най-вече хора, които никога не бяха стъпвали там.
	Възрастна дама каза с ужас в гласа:
	— И да знаете веднага щом пресечете границата, ще изчезнете, ще изчезнете безследно.
	Попитахме с интерес, присъщ на съвестни репортери:
	— Познавате ли някого, който да е изчезнал?
	— Не — отвърна тя. — Лично аз не познавам никого, но мнозина са изчезнали.
	Тогава й рекохме:
	— Може и така да е, но кажете името поне на един, който е изчезнал?
	— Хиляди са изчезнали — настоя тя.
	Друг господин многозначително и скептично сви вежди, всъщност беше същият господин, който преди две години бе разисквал най-подробно бойните планове за завземането на Нормандия в Сторк клуб, каза:
	— Сигурно сте в добри отношения с Кремъл, иначе нямаше да ви пуснат в Русия. Няма що — подкупили са ви.
	А ние отговорихме:
	— Доколкото сме информирани, не са ни подкупвали — възразихме ние. — Просто искаме да направим репортаж.
	Господинът отново вдигна вежди и примижа. Беше сигурен в думите си — та нима е възможно човекът, който знаеше за какво е мислел Айзенхауер преди две години, да не знае какво мисли Сталин сега?
	Един възрастен мъж поклати глава и рече:
	— Ще ви измъчват, като нищо ще ви тикнат в някой мрачен затвор и ще ви изтезават. Ще ви извиват ръцете, ще ви морят от глад, докато не проговорите и не им кажете, каквото искат да чуят.
	— Защо? С каква цел? — попитахме ние.
	— С всички постъпват така — отвърна той. — Например тия дни четох в една книга…
	А един важен бизнесмен ни препоръча:
	— В Москва отивате, а? Вземете някоя бомба и я метнете по червените копелета.
	Засипаха ни със съвети. Напътстваха ни да си носим храна, за да не умрем от глад; как да поддържаме връзка и как да пращаме по тайни канали материалите си. Най-трудно бе да обясним, че просто искаме да разкажем що за хора са руснаците, как се обличат, за какво говорят селяните и как хората възстановяват разрушената си страна. Установихме, че хиляди хора страдат от остър москвитизъм — състояние, при което си склонен да повярваш във всеки абсурд и да пренебрегнеш истината. По-късно се оказа, че и руснаците страдат от подобно заболяване — вашингтонизъм. Както ние описваме руснаците едва ли не с рога и опашки, така и те ни описват по същия начин.
	Един шофьор на такси ни съобщи:
	— Да знаете, къпят се заедно — мъже и жени, съвсем голи.
	— Така ли?
	— Ами да. Но това е неморално.
	Разпитахме го ние и се оказа, че е чел някъде за финската сауна, но беше сърдит за това на руснаците.
	След като изслушахме цялата тази информация, стигнахме до заключението, че светът на сър Джон Мандевил съвсем не е изчезнал и мнозина вярват в двуглавите хора и летящите змейове. Наистина, докато ни нямаше, се появиха летящите чинии, но това с нищо не оборва нашата теория. Вече ни се струва, че най-опасната тенденция в света е склонността на хората да вярват на слухове, а не на фактите.
	Заминахме за Съветския съюз, въоръжени с най-невероятни слухове. В тази книга държим да подчертаем — ако в нея намери място някой слух, той ще бъде представен именно като слух.
	За последен път пихме швейцарски коктейли при Уили в бара на „Бедфорд“. Уили се превърна в пълноправен партньор в нашето начинание, швейцарските му коктейли междувременно ставаха все по-добри. Съветваше ни и препоръките му бяха най-добрите. Уили с удоволствие би тръгнал с нас. Може би нямаше да е зле. Той за последен път ни приготви прекрасни швейцарски коктейли, забърка и един за себе си и вече бяхме готови да тръгваме.
	— Когато си зад бара, се научаваш да слушаш дълго и да не говориш много — разсъждаваше той.
	Често се сещахме за Уили и швейцарските му коктейли през следващите няколко месеца.
	Така започна всичко. Капа се върна с около четири хиляди негатива, а аз с неколкостотин страници записки. Дълго обсъждахме как да опишем пътешествието си и след дълги спорове решихме да разкажем всичко, както се случи — ден по ден, случка по случка, гледка по гледка, без да делим нещата на категории. Ще пишем за онова, което сме видели и чули. Подобен подход, доколкото зная, е в разрез със съвременната журналистика, но тъкмо той може да улесни нещата.
	Това се случи с нас. Не ви представяме единствената история за Русия, това е просто една от историите за Русия.


>	Втора глава

	От Стокхолм телеграфирахме на Джоузеф Нюман, шефа на кореспондентското бюро на „Хералд трибюн“ в Москва, кога пристигаме. Настанихме се удобно в самолета, спокойни, че ни очакват кола и хотелска стая. От Стокхолм пътувахме през Хелзинки и Ленинград до Москва. В Хелзинки трябваше да се прикачим на руски самолет, защото на нито една чуждестранна авиокомпания не е разрешено да влиза в Съветския съюз. С шведски самолет — блестящ от чистота, безупречен и лъскав, прелетяхме над Балтийско море и Финския залив до Хелзинки, а една красива стюардеса ни поднесе някакви шведски вкуснотии.
	След спокойния и удобен полет кацнахме на новото великолепно летище в Хелзинки, построено наскоро. Седнахме в ресторанта и зачакахме руския самолет. След около два часа се зададе стар С-47. Летеше съвсем ниско. Кафявата му боя още стоеше. Щом докосна земята, откъм опашката му се чу пукот и самолетът заподскача на спуканата си гума по пистата като скакалец. Това бе единственото произшествие, на което бяхме свидетели през цялото ни пътешествие, но в този момент то не повдигна духа ни. Очуканият корпус и издраскана кафява боя на самолета контрастираха рязко с лъскавите финландски и шведски самолети.
	С тежки, тромави подскоци самолетът спря и от него се изсипа разнородна група американски търговци на кожи, които се завръщаха от аукциона в Русия. Бяха потиснати и мълчаливи и твърдяха, че през целия път от Москва самолетът така и не се издигнал на повече от сто метра над земята. Един от екипажа слезе от самолета, срита спуканата гума и се повлече към терминала на летището. Скоро след това ни съобщиха, че няма да излетим същия ден. Наложи се да преспим в Хелзинки.
	Капа строи багажа си от десет сака и заклопа около него като квачка около пиленца, след като се погрижи багажът да бъде заключен в отделна стая, за кой ли път предупреди служителите на летището да осигурят охрана на помещението. Не си намира място, когато е далеч от фотоапаратите си. Докато бе далеч от багажа си, нито за миг не се успокои. Обикновено безгрижен и весел, Капа се превръща в тиранин и душевадец.
	Хелзинки ни се стори тъжен и скучен град. Не беше силно разрушен от бомбардировките, но носеше много следи от артилерийски обстрел. Хотелите бяха неприветливи, ресторантите — доста смълчани, а на площада оркестър свиреше жална мелодия. По улиците се движеха войници. Приличаха на момченца — млади, бледолики и простодушни. Сякаш се намирахме в обезкървено, безрадостно място, сякаш след две войни и шест години битки и борба Хелзинки нямаше сили да започне отново. Не знаехме дали и икономическото положение е същото, но поне останахме с такова впечатление.
	Малко встрани от центъра срещнахме Атуд и Хил от „Хералд трибюн“. Проучваха социологическото и икономическото състояние в страните зад тъй наречената „желязна завеса“. Живееха заедно в хотелска стая сред репортажи, анкети и снимки; имаха и бутилка шотландско уиски, което пазели за специален случай. Оказа се, че сме достатъчно добър повод, и бързо видяхме сметката на уискито. След като Капа загуби малко пари на кент, си легнахме.
	На другия ден в десет часа отново бяхме на летището. Гумата на колелото беше сменена, но все още работеха по двигателя.
	През следващите два месеца често летяхме с руски транспортни самолети и установихме, че всички до един имат нещо общо. Така че този самолет може да се разглежда като типичен. Всички са С-47 със стара кафява боя — остатъци от военните запаси, предоставени от американската армия.
	По летищата се забелязват и по-нови транспортни самолети — вид руски С-47, но не ни се удаде възможност да летим с тях. Самолетите С-47 са с поочукани стени и подове, но двигателите им са отлично поддържани и пилотите изглеждат добри. Екипажите са по-многобройни от нашите, но тъй като нямахме възможност да влезем в пилотската кабина, не разбрахме какво правят. През отворената врата се виждаха вътре шест или седем души, сред които и стюардеса. Не знаем какви са задачите на стюардесата. Тя, струва ми се, няма отношение към пътниците. В самолета не се сервира храна, затова пътниците си носят огромни количества.
	Отдушниците на самолетите, в които пътувахме, неизменно бяха повредени и вътре не влизаше и най-слаб свеж полъх. Така че ако се случеше миризмата на храна или при някое прилошаване да изпълни самолета, нищо не можеше да се направи. Обясниха ни, че тези стари американски самолети ще се използват, докато стане възможно да бъдат заменени от по-нови руски самолети.
	Някои неща изглеждат странни за американците, свикнали с нашите авиолинии. Няма предпазни колани. Пушенето по време на полет е забранено, но щом самолетът се приземи, хората запалват цигарите. Не се лети нощем и ако самолетът не стигне крайната цел преди залез, каца и чака настъпването на утрото. При буря самолетите летят много по-ниско от нашите, но това е сравнително безопасно, тъй като територията на Русия е главно равнинна и самолетите могат да кацат аварийно почти навсякъде.
	Товаренето на руските самолети също ни се видя необичайно — багажът се струпва по пътеките, след като се настанят пътниците.
	През първия ден най-много ни притесни видът на самолета. Беше ужасно издраскано и безобразно на вид старо чудовище. Затова пък двигателите бяха в отлично състояние, а полетът — достоен за възхищение, и всъщност нямаше за какво да се тревожим. Пък и, струва ми се, лъскавият метал на нашите самолети не ги кара да летят по-добре. Навремето имах познат, чиято съпруга твърдеше, че колата върви по-добре, когато е измита. Вероятно мислим така за повечето неща. Най-важно за самолета е да остане във въздуха и да стигне до крайната цел. Руснаците се справят с това не по-зле от всеки друг.
	За полета за Москва нямаше много хора — симпатичен дипломат от Исландия със съпругата и детето си, куриер на френското посолство с пощенската си чанта и четирима тихи мъже, които не продумаха през цялото време. Така и не разбрахме кои са.
	Този път Капа не бе в стихията си. Той говори всички езици, с изключение на руски, всеки език с акцент, повлиян от друг — испански с унгарски акцент, френски с испански, немски с френски и английски с акцент, който никой още не е определил. Руски обаче не говори. След около месец научи няколко думи и в повечето случаи акцентът му бе определян като узбекски.
	В единайсет излетяхме за Ленинград. От въздуха на земята личаха добре белезите от дългата война — окопи, разорана земя, дупки от снарядите, които вече бяха обраснали с трева. Колкото повече наближавахме до Ленинград, те ставаха все по-дълбоки, а окопите по-многобройни. Стърчащите черни стени на опожарените селски къщи загрозяваха ужасно. Местата, където са се водили тежки боеве, бяха изровени и приличаха на лунен пейзаж. Най-страшни бяха разрушенията в покрайнините на Ленинград. Ясно се виждаха окопите, отбранителните позиции и картечните гнезда.
	По време на полета ни съобщиха за предстоящата митническа проверка в Ленинград. Носехме тринайсет куфари и чанти, хиляди крушки за светкавици, стотици филми, куп фотоапарати и намотана жица за захранване на светкавиците. Струваше ми се, че проверката ще отнеме дни. Опасявахме се също, че ще ни поискат високо мито за новата техника.
	Най-после стигнахме Ленинград. Покрайнините тънеха в развалини, но центърът не изглеждаше толкова разрушен. Самолетът се приземи меко на тревата и навлезе в пистата. На летището нямаше сгради освен техническите постройки. Две войничета с големи пушки и лъскави щикове застанаха до самолета. После в самолета се качиха митничарите. Началникът беше учтиво, дребно човече с лъскави метални зъби. Знаеше само една дума на английски — „yes“. Ние също знаехме само една руска дума — „да“, така че когато казваше „yes“, ние отвръщахме с „да“ и все се връщахме там, откъдето бяхме започнали. Провериха паспортите и парите ни и възникна проблемът с багажа. Не беше разрешено да го изнесем и трябваше да го отворим на пътеката в самолета. Митничарят бе много учтив, внимателен и крайно усърден. Отваряхме чантите една по една и той преглеждаше всичко до последната подробност. Разбрахме, че не търси нищо определено, а просто му е интересно. Докосваше лъскавата ни техника и с любов плъзгаше пръсти по нея. Извади всички филми, но нищо не направи и не зададе нито един въпрос. Изглежда, обичаше чуждестранни вещи и разполагаше с неограничено време. Накрая ни благодари — или поне така ни се стори.
	Възникна нов проблем — подпечатването на документите ни. От джоба на куртката си той измъкна малко пакетче, увито във вестник, и от него извади гумен печат. И толкова — нямаше мастилен тампон. От по-нататъшните му действия обаче стана ясно, че никога не е имал тампон. От друг джоб извади химически молив, близна печата и започна да драска по него с молива. Накрая се опита да сложи печат върху документите ни. Не се получи абсолютно нищо. Опита отново. Пак нищо. Печатът не остави и следа. Решихме да му помогнем и извадихме писалките си, потопихме пръсти в мастилото и намазахме печата. Най-сетне се получи красив отпечатък. Митничарят уви печата във вестника, пъхна го обратно в джоба си, ръкува се топло с нас и слезе от самолета. Ние прибрахме багажа си и го струпахме на една от седалките.
	До отворената врата на самолета на заден ход приближи камион, натоварен със сто и петдесет кутии с нови микроскопи. На борда дойде момиче носач. Беше най-силното момиче, което някога съм виждал — слаба и жилеста, с широко лице балтийски тип. Носеше тежки вързопи към пилотската кабина. Когато тя се напълни, започна да подрежда кутиите с микроскопите на пътеката. Беше с платнени гуменки, син гащеризон и забрадка, а по ръцете й играеха изпъкнали мускули. И тя като митничаря имаше лъскави метални зъби, от които човешката уста прилича на машинна част.
	Мисля, че бяхме настроени за неприятности — навсякъде преминаването през митниците е неприятно, защото все пак нарушава личната неприкосновеност. Може би донякъде бяхме повярвали на предупрежденията на хората, които никога не бяха идвали тук, и очаквахме да ни обидят или наранят по някакъв начин. За щастие нищо подобно не се случи.
	Най-после натовареният с багаж самолет се издигна във въздуха и пое към Москва над безкрайната равнина — над гори и ниви, над земя, осеяна със селца с неизмазани къщи и яркожълти купи сено. Самолетът летеше доста ниско, но на пътя ни се изпречи облак и трябваше да се издигнем над него. По прозорците на самолета започна да се стича пороен дъжд.
	Единственото задължение на стюардесата, едра гърдеста блондинка с майчинско излъчване, изглежда, бе да носи бутилки с газирана вода покрай струпаните микроскопи до пилотската кабина, а веднъж и самун черен хляб.
	Започвахме да огладняваме. Не бяхме закусвали и надали щяха да ни дадат да хапнем нещо. Ако говорехме руски, щяхме да измолим от стюардесата филийка хляб, но не можехме да направим дори това.
	Към четири следобед започнахме да се снишаваме през дъждовния облак и вляво от нас се разгърна Москва, прорязана от река Москва. Летището беше голямо, някои писти бяха асфалтирани, но повечето бяха затревени. Наоколо имаше буквално стотици самолети — стари С-47, множество нови с три колела и лъскав алуминиев корпус.
	Докато самолетът се движеше към огромната внушителна сграда на летището, се взирахме през прозореца с надеждата да видим познато лице, някой, дошъл да ни посрещне. Валеше дъжд. Слязохме от самолета и струпахме багажа си в дъжда. Изведнъж ни обзе самота. Никой не ни чакаше. Нито едно познато лице. Не можехме да зададем нито един въпрос. Нямахме руски пари. Не знаехме къде да отидем.
	От Хелзинки бяхме телеграфирали на Джо Нюман, че ще закъснеем с един ден. Ала Джо го нямаше. Едри широкоплещести носачи отнесоха багажа ни до изхода на летището и зачакаха да им платим, а ние нямахме пари. Покрай нас минаваха автобуси, а ние не можехме дори да прочетем къде отиват. Освен това бяха претъпкани, хората висяха по вратите и нямаше начин да се качим с тринадесетте си куфари и чанти. А яките носачи още чакаха парите си. Бяхме гладни, мокри и уплашени и се чувствахме напълно изоставени.
	Точно тогава се появи куриерът на френското посолство, който ни даде пари на заем, за да платим на носачите, и натовари багажа ни на колата, дошла да го посрещне. Много мил човек. Бяхме на ръба на самоубийството и той ни спаси. Ако някога прочете тази книга, бихме искали отново да му благодарим. Откара ни в хотел „Метропол“, където се предполагаше, че е отседнал Джо Нюман.
	Не мога да разбера защо летищата са толкова далеч от градовете, които уж обслужват. За съжаление и Москва не прави изключение. Летището е на километри от града, а пътят минава през борови гори и безкрайни ниви, засети с картофи и зеле. Пътува се както по първокласно шосе, така и по черни пътища. Френският куриер бе предвидил всичко. Бе изпратил шофьора си за малък обяд и по пътя към Москва хапнахме пирожки, малки кюфтенца и шунка. Когато наближавахме хотел „Метропол“, вече се чувствахме значително по-добре.
	„Метропол“ бе наистина величествен хотел с мраморни стълбища, червени килими и позлатени врати на асансьора, който понякога работеше. На рецепцията имаше жена, която говореше английски. Попитахме я за стаите си, но тя изобщо не бе чувала за нас. Нямахме резервация.
	На помощ ни се притекоха Александър Кендрик от „Чикаго сън“ и съпругата му. Попитахме ги къде е Джо Нюман.
	— А, Джо! Няма го от седмица, отиде в Ленинград на аукциона на кожи.
	Джо не бе получил телеграмата ни, не бе подготвил нищо и ние нямахме запазени стаи. Смешно беше да се опитваме да получим стаи без предварителна резервация. Предполагахме, че Джо Нюман ще се свърже със съответната руска агенция. Но тъй като не бе получил телеграмата, и руснаците не знаеха, че пристигаме. За щастие семейство Кендрик ни поканиха в стаята си, почерпиха ни с пушена сьомга и водка и ни помогнаха да се почувстваме добре дошли.
	Скоро усещането за безнадеждност и самота ни напусна. Решихме да се настаним в стаята на Джо Нюман и така да го накажем. Използвахме кърпите му за баня, сапуна и тоалетната хартия. Пихме от уискито му. Спяхме на дивана и леглото му. Смятахме, че това е най-малкото, с което можеше да се реваншира, задето сме се чувствали толкова зле. Не го извиняваше и фактът, че не е знаел за пристигането ни, затова трябваше да си понесе наказанието. Изпихме двете му бутилки шотландско уиски. Честно казано, тогава не знаехме какво престъпление вършим. В отношенията си американските журналисти в Москва често са доста непочтени, но ние явно прекалихме. Никой порядъчен човек няма да пие уискито на колегата си.


>	Трета глава

	Все още не бяхме наясно със статута си. Нямахме и точна представа как сме се озовали тук и по чия покана. За щастие американските кореспонденти в Москва ни се притекоха на помощ и ни подкрепиха — Гилмор, Стивънс, Кендрик и другите — все добри хора, готови да подадат ръка. Поканиха ни на вечеря в свободния ресторант на хотел „Метропол“. Тогава научихме, че в Москва има два вида ресторанти — едните с купони на доста ниски цени и другите — свободни, където кухнята е почти същата, а цените фантастични.
	Свободният ресторант в хотел „Метропол“ е великолепен. Висок е почти колкото три етажа, а в средата на залата подскачат струите на огромен фонтан, има дансинг и подиум за оркестъра. Руски офицери със своите дами, както и цивилни граждани с по-високи доходи танцуват изключително благоприлично около фонтана.
	Оркестърът свиреше ужасен джаз. Барабанистът, макар и далечен последовател на Крупа*, изпадаше в екстаз и подхвърляше палките високо във въздуха. Кларнетистът пък явно беше слушал записи на Бени Гудман и от време на време изпълнението му напомняше слабо триото на Гудман. Единият от пианистите беше почитател на буги-вугито и свиреше майсторски и ентусиазирано.
	[* Джийн Крупа — утвърждава ролята на барабаниста в джаза. Започва кариерата си в Чикаго през 1920 г. Свири с Бени Гудман, а след 1938 г. създава свои оркестри. От 1944 г. се присъединява към оркестъра на Томи Дорси, докато накрая отново се отдава на солова кариера. — Бел.прев.]
	Вечерята се състоеше от четиристотин грама водка, голяма купа черен хайвер, зелева супа, бифтек, пържени картофи и две бутилки вино. Платихме около сто и десет долара за петима, според курса на посолството — дванайсет рубли за долар. Чакахме цели два часа да ни сервират. Отначало бяхме много изненадани, после видяхме, че това важи за всички руски ресторанти. Едва по-късно разбрахме защо обслужването е толкова бавно.
	Всичко в Съветския съюз, всяка сделка се контролира от държавата или е държавен монопол и счетоводната отчетност е твърде затруднена. Келнерът вписва най-усърдно поръчката ви в тефтера си, след което не поръчва храната, а отива при счетоводителя, който повторно записва поръчката и издава чек за кухнята. Там за пореден път поръчката се вписва в счетоводен документ и едва тогава храната се поръчва. Когато най-сетне бъде приготвена, това се отбелязва на нов чек за келнера. Това обаче още не означава, че той ще донесе храната на масата. Представя чека на счетоводителя, който отново отбелязва, че поръчката е изпълнена, и връчва на келнера поредния чек. С него той се връща в кухнята и сервира на клиентите, като отбелязва в своя тефтер, че храната, която е поръчана, въведена в книгите и сготвена, вече е на масата. Цялото това счетоводство отнема много време — много повече отколкото самото приготвяне. Излишно е да се ядосвате, защото нищо на света не може да промени тази установена процедура.
	Междувременно оркестърът надуваше до небесата „Да търкулнем бъчвата“ и „Настроение“. Пред микрофона застана тенор. Всъщност изобщо нямаше нужда от микрофон, защото гласът му и така изпълваше помещението и изпя на руски „Реката на стария човек“ и няколко от известните песни на Синатра — „Тази стара черна магия“ и „Аз съм в любовно настроение“.
	Докато чакахме да ни сервират, московските кореспонденти ни обясниха какво можем да очакваме и как да се държим, което ни беше изключително полезно. Предупредиха ни, че е по-добре да не бъдем акредитирани към Министерството на външните работи, защото в такъв случай нямахме право да напускаме района на Москва, а ние не искахме да стоим само в столицата, имахме намерение да пътуваме из провинцията и да видим как живеят хората там.
	Не смятахме да изпращаме съобщения или телеграми, към които може да прояви интерес цензурата, и решихме, че ще минем без акредитацията към Министерството на външните работи. Все още не знаехме кой отговаря за нас. Дали Съюзът на писателите или ВОКС — Общосъюзната организация за културни връзки. Блазнеше ни мисълта, че сме част от „културните връзки“. Предварително бяхме решили, че няма да се интересуваме от политическа информация, освен в случаите, когато става дума за политика на местно равнище, която има пряко отношение към всекидневния живот.
	На другата сутрин се обадихме в Интурист — организация, която се занимава с чужденците. Оттам разбрахме, че нямало хотелски стаи, и тъй като не е ясен статутът ни, за тях просто не съществуваме. Обадихме се във ВОКС. Там знаеха, че ще пристигнем, но нямали представа, че вече сме в Москва. Щели да опитат да ни намерят стаи, но било много трудно, защото всички хотели в Москва били препълнени по всяко време. Излязохме навън и тръгнахме да се разхождаме по улиците.
	Бях идвал в Москва през 1936 година* за няколко дни. Оттогава бяха настъпили огромни промени. Сега градът бе много по-чист. Някога калните и мръсни улици сега бяха измити и павирани. Бяха се появили стотици нови високи жилищни сгради, нови мостове над Москва река, улиците бяха разширени и навсякъде се издигаха паметници. Цели гъстонаселени, мръсни квартали на старата Москва бяха изчезнали и на тяхно място бяха изникнали нови жилищни комплекси и обществени сгради.
	[* Всъщност Стайнбек е бил в Москва през 1937 г. със съпругата си. — Бел.прев.]
	На места личаха следи от бомбардировки, но те не бяха много. Явно германски самолети рядко са успявали да навлязат във въздушното пространство на Москва. Някои кореспонденти, живели тук по време на войната, ни разказаха, че противовъздушната защита била толкова ефективна и бойните самолети толкова многобройни, че след няколко опита и огромни загуби германците почти се отказали от въздушните нападения над Москва. Все пак няколко самолета успели да се промъкнат и една бомба паднала над Кремъл, а няколко други в покрайнините. По онова време Луфтвафе трябвало да пренасочи силите си към бомбардировките над Лондон и германците не искали да жертват огромен брой самолети, за да бомбардират един отлично защитен град.
	Ясно личеше, че градът се обновява. Много сгради бяха в скелета, за да ги измажат и боядисат. След няколко седмици градът щеше да отбележи 800-годишнината си, празнично и тържествено. А след няколко месеца предстоеше честване на 30-годишнината от Октомврийската революция.
	Електротехници опъваха гирлянди от лампички по обществените сгради, Кремъл и мостовете. Работата не спираше и след залез-слънце, и нощем под светлините на прожекторите, за да бъде украсен градът за първото следвоенно тържество.
	Въпреки оживлението и трескавите приготовления хората по улиците изглеждаха уморени. Жените с червило бяха единици, повечето бяха облечени спретнато, но доста бедно. Много мъже бяха в униформи, макар и демобилизирани, но униформите бяха единствените дрехи, които имаха. Бяха махнали само отличителните знаци и пагоните.
	Капа не носеше фотоапаратите си, кореспонденти го бяха предупредили, че не е желателно да се снима без разрешение, особено за чужденец. Първият полицай те прибира и те отвежда за обяснение, ако нямаш писмено разрешение или то не е изрядно.
	Отново се почувствахме самотни. Никой не ни следеше, не ни наблюдаваше или преследваше и изобщо сякаш не ни забелязваха. Знаехме само, че бюрокрацията в Москва е също толкова мудна, както и във Вашингтон. И сега, докато живеехме по чужди стаи сред стотици филми и фотографска техника, започвахме да се притесняваме.
	Бяхме чували за една руска игра, да я наречем „руски гамбит“, в която малцина побеждават. Тя е много проста. Чиновникът от държавното учреждение, с когото трябва да се срещнете, никога не е на мястото си. Или е болен, или е в болница, или е в отпуск. Това може да продължи с години. Ако решите да пренасочите атаката към друг чиновник, той също изчезва от града или постъпва в болница, или излиза в отпуск. Някаква унгарска делегация цели три месеца се опитвала да връчи на определен чиновник, а накрая на кого да е петиция, която явно не се харесвала на някого. Така и не успели. Същото се случило и с един американски професор, който имал идея за обмен на студенти. Този умен, интелигентен и добър човек висял по приемните в продължение на седмици и също не успял да се срещне с никого. Няма начин да се противопоставиш на този гамбит. Няма как и да се защитиш. Единственият изход е да се отпуснеш и да чакаш.
	Седяхме в стаята на Джо Нюман и се притеснявахме, че и с нас може да се случи същото. След като правихме многобройни опити да се свържем по телефона, открихме още нещо за работата на руските ведомства. Никой, абсолютно никой не започва работа преди обед. Учрежденията са затворени. Но след пладне всички отварят и хората работят до полунощ. Сутрините не се използват за работа. Може и да има служби, където това правило не се спазва, но онези, с които имахме работа през следващите два месеца, без изключение се придържаха към него. Знаехме, че не бива нито да проявяваме нетърпение, нито да се ядосваме, тъй като с това щяхме да загубим точки. За щастие страховете ни се оказаха безпочвени. На другия ден ВОКС се раздвижи. Намериха ни стая в хотел „Савой“ и ни поканиха в бюрото да обсъдим с тях плановете си.
	Хотел „Савой“, както и „Метропол“ е предназначен за чужденци. Гостите на „Метропол“ твърдят, че „Савой“ е по-добър, че храната и обслужването там са по-добри. А отседналите в „Савой“ са убедени, че храната и обслужването в „Метропол“ са на по-високо равнище. Тази размяна на взаимни комплименти продължава от години.
	Дадоха ни стая на втория етаж в хотел „Савой“. Качихме се по мраморното стълбище, от двете страни на което имаше статуи. Обикнахме бюста на Грациела — прочута красавица, дошла тук с Наполеон. Беше в рокля стил ампир и широкопола шапка. По грешка скулпторът беше изсякъл името й не като Грациела, а като Кразиела. Така и си остана за нас — Crazy Ella*. На горната площадка имаше огромна препарирана руска мечка в поза за нападение. Някой плашлив посетител бе изтръгнал ноктите от предните й лапи и сега мечката нападаше без нокти. В полумрака на салона мечката предизвикваше лек уплах у новите гости на „Савой“.
	[* Луда (англ.). — Бел.прев.]
	Стаята ни беше огромна. По-късно дори разбрахме, че за нея ни завиждат хората от други стаи на хотела. Беше висока шест метра, а стените бяха боядисани в някакъв оттенък на тъмнозеленото. Леглата бяха в ниша, отделена от стаята със завеси. Най-много ни хареса огромната гарнитура от черен дъб, състояща се от диван, огледало и двукрилен гардероб, и огромна картина, която стигаше чак до тавана и която се настани в сънищата ни. Ако изобщо подлежи на описание, тя изглеждаше така — в долния край и в средата на картината по корем лежи акробат с вдигнати крака назад към главата. Изпод ръцете му изпълзяват две еднакви котки. Върху гърба му са се излегнали два зелени алигатора, а на главите им се е разположила някаква ухилена маймуна с крила на прилеп и царска корона. Маймуната е пъхнала дългите си мускулести ръце в две кръгли дупки в крилете си и държи за рогата две кози с риби опашки. Козите са с нагръдници, завършващи с шип, на който са набодени хищни риби. Не разбирахме идеята на картината. Не знаехме какво изобразява, нито защо е окачена в стаята, но тя завладя сънищата ни и ние започнахме да сънуваме кошмари.
	Огромните двойни прозорци гледаха към улицата. Капа прекарваше все повече време на прозореца. Разполагаше се там и снимаше разни сценки, които наблюдаваше долу. На втория етаж отсреща имаше ателие за поправка на фотоапарати. Човекът прекарваше часове, наведен над техниката си. По-късно установихме, че докато ние сме снимали него, той е снимал нас.
	А банята! Бяхме най-големите щастливци в Москва, защото имахме собствена баня. Та банята също си имаше своите особености. В нея се влизаше трудно. Нямаше как просто да отвориш вратата и да прекрачиш прага, тъй като тя опираше във ваната. Първо трябваше да пристъпиш вътре, да се пъхнеш в ъгъла зад мивката и да затвориш вратата, за да влезеш в помещението. Ваната се клатеше и когато се къпеш, при по-рязко движение водата се разплискваше по пода.
	Беше стара вана, сигурно отпреди революцията. Емайлът по дъното беше очукан и стържеше като шкурка. Нежната кожа на Капа се разраняваше и той започна да се къпе по гащета.
	Банята имаше още една особеност, валидна всъщност за всички бани, които видяхме в Съветския съюз. Може да има и други, но ние не сме се натъквали на тях. Докато всички кранове течаха безспир — на тоалетната, на мивката, на ваната — всички канали сякаш бяха водонепропускливи. Напълваш ваната, водата си стои, извадиш запушалката, но ваната не се изпразва. А в един хотел в Грузия водата течеше от крановете с такъв тътен, че се налагаше да затваряме вратата на банята, за да можем да поспим. В резултат на тези наблюдения стигнах до велико откритие, което предложих да бъде внедрено в промишлеността. То е съвсем просто. Достатъчно е нещата да се обърнат на сто и осемдесет градуса — да се поставят крановете на мястото на сифоните, а сифоните — на мястото на крановете, и въпросът е решен.
	Все пак нашата баня имаше едно идеално качество. Постоянно имахме топла вода. Наистина най-често повечето беше на пода, но течеше винаги когато ни потрябва.
	Именно във връзка с банята открих една неприятна черта от характера на Капа. Смятам, че е уместно да я спомена, в случай че някоя млада дама се хване на намеците му за семеен живот. Влезе ли в банята, няма насита. Действа по следния начин. Щом стане от леглото, се втурва в банята, напълва ваната и чете, докато му се замае главата. Тогава заспива. Това занимание продължава понякога два-три часа сутрин. Ясно е като бял ден, че банята е блокирана и не може да се използва за по-сериозни цели, докато той е вътре. Съобщавам тази информация за Капа като част от задълженията ми към обществото. При наличието на две бани Капа е чаровен, интелигентен и приятен компаньон. Но при наличието само на една той просто…
	{img:bania.jpg}
	Вече се бяхме запознали със сложния проблем с руската валута. Тя има два курса — официален и неофициален. Официалният е пет рубли за долар. Курсът на американското посолство е дванадесет рубли за долар, но на черния пазар може да се купят петдесет рубли за долар. Някои южноамерикански легации дори купуват рубли в Полша и Чехословакия при курс сто рубли за долар. Тъй като американското посолство твърдо държи на почтеността в това отношение и не отстъпва от курса дванадесет към едно, много негови служители се оплакват, че всичко им струва много скъпо. Например, ако американски дипломат даде прием, той излиза ужасно скъпо при курс дванадесет към едно, докато за дипломат от гореспоменатите легации при курс сто към едно приемът е значително по-евтин.
	Когато се настанихме в „Савой“, ни дадоха купони — по три на ден — за закуска, обед и вечеря. С тях можеше да се храним в ресторанта на хотела на доста разумни цени. В свободните ресторанти храната бе скъпа и не много по-добра, а бирата киселееше и беше прекалено скъпа, около долар и половина бутилката.
	Следобед от ВОКС изпратиха кола да ни закара в главното управление за среща. Останахме с впечатлението, че между Съюза на писателите и ВОКС се води борба кой да се занимава с нас. ВОКС загуби и ни прехвърлиха на тях. Главното управление на ВОКС се помещаваше в красив малък дворец, някога собственост на богат търговец. Посрещна ни господин Караганов. Кабинетът му бе с дъбова ламперия до тавана, а на покрива имаше стъклопис. Изключително приятно работно място. Караганов беше русоляв млад мъж, много тактичен, с добър английски, който говореше много бавно и вярно. Седеше зад писалището си и задаваше много въпроси. Докато разговаряхме, драскаше в едно тефтерче с молив, син от единия край и червен откъм другия. Обяснихме намеренията си — да избягваме политическите теми, искаме само да поговорим с руските селяни и работници, с хората по пазарите и да се опитаме да ги разберем, да разкажем на своите сънародници какво сме видели и да подпомогнем постигането на известно взаимно разбирателство. Той ни слушаше мълчаливо и рисуваше фигурки с молива.
	Накрая каза:
	— Идвали са и други, които са искали да разберат същото. — И той изброи имената на неколцина американци, издали книги за Съветския съюз. — В същия този кабинет те говореха едно, но след завръщането си пишеха друго. И ако ви се струва, че проявяваме известно недоверие, то се дължи именно на това.
	— Не бива да съдите предварително дали сме настроени доброжелателно — възразихме ние. — Искаме да направим репортаж, ако това е възможно. Смятаме да опишем и да снимаме само онова, което виждаме и чуваме без коментари. Ако нещо не ни хареса или не го разберем, ще пишем и за него. Ние сме тук, за да пишем за вас, но дори да не успеем, пак ще има за какво да разказваме.
	Той кимна много бавно и замислено.
	— Съгласен съм, но ни е дотегнало от настроени проруски, докато са тук, а щом се върнат в Щатите, веднага се настройват антируски. Имаме голям опит с подобни ситуации.
	— Нашата организация — ВОКС — продължи той — няма голяма власт и влияние, но ще направим каквото можем, за да ви съдействаме във вашата работа.
	После започна да ни задава много въпроси за Америка. Попита:
	— Вашите вестници пишат за война със Съветския съюз. Иска ли американският народ такава война?
	— Според нас не — отговорихме ние. — Без да сме сигурни, според нас никой народ не иска война.
	— Изглежда, единственият човек в Америка, който издига глас срещу войната, е Хенри Уолъс*. Има ли той последователи? Има ли истинска подкрепа сред народа?
	[* Хенри А. Уолъс — вицепрезидент на Съединените щати в кабинета на Рузвелт. На 12 септември 1946 г. критикува твърдата политика на администрацията по отношение на Съветския съюз. — Бел.прев. ]
	— Не знаем — отвърнахме ние. — Но знаем, че по време на една от обиколките си Хенри Уолъс е събрал от входни билети за лекциите си баснословни суми. Знаем, че за първи път хората плащаха, за да присъстват на политически събрания. Знаем също, че мнозина са си тръгвали от събранията, защото нямало никакви места, та дори и правостоящи. Нямаме представа дали това ще окаже някакво влияние на наближаващите избори. Знаем само, че имаме известна представа за войната и сме против нея. Сигурни сме, че твърде много хора мислят като нас. Смятаме също, че ако войната е единственият изход, който могат да ни предложат нашите водачи, значи живеем в злощастно време.
	Накрая попитахме:
	— А руският народ или някои от руския народ, или част от руското правителство искат ли война?
	Той се изправи, остави молива и каза:
	— На този въпрос мога да отговоря категорично. Нито руският народ, нито част от него, нито част от руското правителство искат война. Нещо повече — руският народ е готов на всичко, за да предотврати войната. В това съм повече от сигурен. — И той отново взе молива и започна да рисува кръгчета в тефтера.
	— Нека поговорим за американската литература — предложи Караганов. — Струва ми се, че вашите писатели вече не вярват в нищо. Така ли е?
	— Не знам — отговорих аз.
	— Напоследък американската литература ни се струва малко цинична — отбеляза той.
	— Не е цинична — възразих аз. — Според мен задачата на писателя е да описва своето време възможно най-точно. И тъкмо това се старая да правя и аз.
	После той ни попита за американските писатели Колдуел и Фокнър и кога Хемингуей ще издава нова книга. Прояви интерес и към младите писатели и към новите имена в американската литература. Обяснихме, че в момента младите писатели са малко, че вместо да се изявяват, те са прекарали последните четири години в окопите. Тези преживявания сигурно са ги разтърсили дълбоко, но е нужно време, за да осмислят този опит, да подредят живота си и се заловят за писане.
	Караганов се изненада, че писателите в Америка не се събират и не общуват често помежду си. В Съветския съюз писателите са много важни хора. Сталин е казал, че те са инженери на човешките души.
	Обяснихме му, че положението на писателите в Америка е доста по-различно, че те са нещо средно между акробатите и тюлените в цирка, но според нас това никак не е зле. Един прекалено хвален писател, особено ако е млад, може да се главозамае като филмова актриса, за която пишат ласкави отзиви по вестници и списания. А безпощадната критика, на която е подложен американският писател, в крайна сметка се оказва много полезна.
	Смятаме, че една от най-големите разлики между руснаците и американците и британците е отношението им към управляващите. Руснаците са научени и поощрявани да вярват, че ги управляват безпогрешни хора, и техен дълг е да им съдействат и да ги подкрепят по всякакъв начин. Американците и британците пък са дълбоко убедени, че всички правителства са по един или друг начин опасни, че управляващите трябва да са възможно най-малко и властта им не бива да се увеличава. Те трябва да бъдат наблюдавани отблизо и критикувани, за да са винаги будни и активни. По-късно в стопанствата, докато седяхме на маса със селяните, те ни разпитваха за дейността на нашето правителство и ние се опитвахме да обясним, че толкова се боим от съсредоточаване на властта в ръцете на един човек или група хора, че избираме правителството след многобройни преценки и проверки, за да сме сигурни, че властта няма да е достояние на един-единствен човек, независимо кой е той. Опитвахме се да обясним, че хората, създали нашата система на управление, и тези, които продължават да работят за нея, до такава степен се страхуват от концентриране на властта, че по-скоро биха се лишили от добрия водач, отколкото да допуснат прецедент на еднолично ръководство. Мисля, че по този въпрос останахме неразбрани — руснаците са научени да вярват, че правителството е безупречно, твърдение, което не подлежи на обсъждане. В случая сме изправени пред невъзможността на две системи да общуват успешно помежду си.
	Бележникът на господин Караганов се изпълни с червени и сини заврънкулки. Накрая той каза:
	— Съставете списък на това, което ви интересува, а аз ще видя какво мога да направя.
	Караганов спечели нашите симпатии. Говореше открито и свободно. По-късно щяхме да чуем много високопарни думи и общи приказки. Но това не беше неговият стил. И ние не се преструвахме, за да му се харесаме. Имахме свои виждания, своя американска гледна точка, а според него сигурно и много предразсъдъци. Това обаче не му даваше повод да проявява недружелюбност или недоверие. Напротив, имаше ни доверие и много ни помогна по време на престоя ни в Съветския съюз. Срещахме се многократно и единствената му молба бе:
	— Само пишете истината, разказвайте каквото сте видели. Не променяйте нищо. Опишете всичко, както си е, и ние ще ви бъдем много благодарни. Не обичаме ласкателствата.
	Беше добър и честен човек.
	Безмълвната война около пътуването ни продължаваше. Човек може да посети Съветския съюз само като гост на някоя организация или по работа. Не знаехме кой отговаря за нас — Съюзът на писателите или ВОКС. И те май не бяха наясно и се опитваха да си прехвърлят взаимно съмнителната чест. В едно обаче бяхме сигурни — не искахме да бъдем третирани като постоянни кореспонденти със съответните журналистически права, защото в такъв случай трябваше да минем под контрола и грижите на Министерството на външните работи. Правилата там бяха много строги за чуждите кореспонденти и нямаше да можем да излизаме от Москва без специално разрешение, което се издава рядко. Нямаше да можем да пътуваме свободно и материалите ни щяха да са обект на цензурата на министерството. Това би ни ограничавало. Вече бяхме разговаряли с американските и английските кореспонденти в Москва и знаехме, че работата им като репортери се свежда до превод на руските вестници и списания и изпращането на тези преводи по телеграфа. Въпреки това цензурата често изрязва цели пасажи от телеграмите им. В някои случаи цензурата беше напрано нелепа. Веднъж, описвайки Москва, американски кореспондент споменал, че Кремъл има триъгълна форма. В кореспонденцията му тази информация била изрязана. Нещо повече, не съществуваха някакви правила на цензурата, от които човек да се ръководи. Само кореспондентите, които работеха отдавна в Москва, знаеха какво може да мине и какво не. Вечната борба между кореспондентите и цензурата продължава и досега.
	Бих искал да разкажа една история за нова земекопна машина. Строителен инженер изобретил машина за прокопаване на канавки и тунели и я нарекъл „къртица“. Снимките и техническите й параметри се появили в съветско научно списание. Американско списание, препечатало статията. В английски вестник видели статията и телеграфирали на кореспондента си в Москва да напише репортаж за земекопната машина. Британският кореспондент отишъл в редакцията на съветското списание намерил материала, подготвил го за печат, но впоследствие открил, че статията му е спряна от цензурата. Това се случило преди няколко месеца и доколкото зная, статията все още не е публикувана.
	Кореспондентите са допълнително затруднени от приетото наскоро постановление, според което разгласяването на данни за селското стопанство, индустрията или числеността на населението се счита за държавна измяна, равнозначна на разгласяване на военна информация. В резултат на това никой не може да получи каквито и да било данни за производството в Русия. Всички данни са в проценти. Не се споменава отправно число, което значи, че всеки път се връщаш в началото. Никой например не казва колко трактора са излезли от еди-кой си тракторен завод. Затова пък има информация, че това са, да речем, деветдесет и пет процента от производството през 1939 година. Ако знаете колко трактора са произведени през 1939 година, може и да получите точното число, но ако ви липсват тези данни, нямате никакъв шанс. Понякога се стига направо до абсурд. Ако например някой попита колко е населението на Сталинград, ще му отговорят, че то е осемдесет и седем процента от населението преди войната. Значи трябва да знаете каква е била числеността на населението преди войната и да изчислите сегашното население.
	Между чуждестранните кореспонденти в Москва и цензурата се води постоянна война на извъртания и двусмислици, в която ние не желаехме да участваме.
	По същото време Джо Нюман се завърна от аукциона на ценни кожи в Ленинград. Освен че е добър приятел, той е и доста оправен човек. Натрупал е опит от работата си в Япония и Аржентина и това му помага в московските условия. От продължителния си престой в страни, където човек рядко изразява открито мнението си, е развил чудесно качество — способността да разгадава безпогрешно намеците и нюансите. Умее да долавя скрити значения и никога не губи самообладание. Задължително е да владееш това изкуство, ако ли не — можеш да полудееш. Много сме му задължени за информацията и за всичко, на което ни научи.
	Отбихме се и в американското посолство и според нас то е единствено по рода си. Докато пред повечето посолства опашката от американски туристи не секва, в посолството в Москва не се отбива никой. Просто няма кой да отиде. Малцина са американците, които идват в Москва. И макар персоналът ни там да е доста многоброен, хората общуват предимно помежду си или със служители на други посолства. Срещите на руснаци с чужденци са твърде ограничени. Без съмнение, сега в период на напрежение руснаците избягват контактите с хора от американското посолство. И нищо чудно. Наш дипломат ми разказа, че един служител на държавния департамент, който бил на посещение в Москва, се оплакал, че не успява да си уреди срещи с руснаци.
	— Да предположим, че във Вашингтон някой ти каже, че една от твоите секретарки излиза с някой от руското посолство. Как ще постъпиш? — попитал дипломатът.
	— Как? Незабавно ще я уволня — отвърнал човекът от държавния департамент.
	— Ето, виждаш ли, може би руснаците разсъждават като теб.
	Генерал Смит, американският посланик, ни покани на вечеря. Беше интелигентен и внимателен човек, който правеше неимоверни опити за подобряване на отношенията между двете страни. Трябва да се признае, че работи в изключително трудни условия. Дипломатическите служби са подложени на същите ограничения както и кореспондентите. Служителите им нямат право да напускат Москва, не могат да пътуват в провинцията и контактите им с руснаците са силно ограничени. Не че някой казва нещо. Просто никой никого не кани. А когато някой покани руснак, обикновено нещо се случва. Той се разболява, не може да дойде или е извън града. Неприятно, но е вярно. Също толкова неприятно е, че подобни неща се случват в Америка.
	Убедени сме, че руснаците най-слабо владеят изкуството да пропагандират начина си на живот и имат най-лошата реклама. Да вземем чуждестранните кореспонденти. Обикновено журналистът отива в Москва, изпълнен с добри намерения и желание да разбере онова, което ще види. Но веднага среща спънки и не може да си върши работата. Постепенно започва да променя отношението си и да намразва системата, не самата системата, а това че тя му пречи да работи. Няма по-лесен начин да настроиш някого срещу каквото и да било. Така в крайна сметка журналистът се изнервя и озлобява, защото не успява да си изпълни задачата. Когато някой не е в състояние да се справи с работата си, обикновено намразва причината, която го спъва. Служителите в посолството и кореспондентите се чувстват самотни и изолирани; сякаш живеят на остров насред Русия, и нищо чудно, че стават раздразнителни и недружелюбни.
	Пишем тези редове за акредитирането към Министерството на външните работи, за да обясним ситуацията, в която се намират редовните кореспонденти в Москва. Ние имахме възможност да направим много неща, които са им забранени. Но ако и ние имахме задължението да изпращаме новини, също щяхме да бъдем под опеката на министерството и нямаше да можем да пътуваме извън Москва.
	От ВОКС ни дадоха преводачка. Имахме крайна нужда от придружител, защото не можехме да прочетем дори уличните табели. Тя бе младо дребно и красиво момиче. Бе завършила история на Америка в Московския университет и говореше английски отлично. Беше енергична, умна и съобразителна, дъщеря на полковник от армията. Беше ни изключително полезна не само защото познаваше града на пръсти и се оправяше с препятствията с лекота, но и защото от разговорите с нея добихме представа за какво мислят и си говорят младите поне в Москва. Казваше се Светлана Литвинова. Името й звучеше като Суийт Лана*. Това Суийт толкова ни очарова, че решихме да го популяризираме. Поставяхме го пред други имена като Суийт генерал Смит, Суийт Хари Труман и Суийт Кари Чапмън Кат**, но не ни се струваше благозвучно. Накрая ни допадна Суийт Джо Нюман и това му остана нещо като прякор. Той и досега е известен като Суийт Джо.
	[* Sweet Lana — Сладката Лана (англ.). — Бел.прев.]
	[** Кари Чапмън Кат — главен координатор на движението на суфражетките; възобновява дейността на Националното движение на жените за право на глас. През 1883 г. става една от първите жени директор на училище. — Бел.прев.]
	Суийт Лана беше генератор на енергия и експедитивност. Поръчваше ни превоз. Показваше ни всичко, което искахме да видим. Бе момиче с твърд характер, което важеше и за убежденията й. Ненавиждаше модерното изкуство във всичките му форми. Абстракционистите бяха упадъчни американци, експериментите в живописта също бяха упадъчни, от Пикасо й се повдигаше, а налудничавата картина в стаята ни беше пример за упадъчно американско изкуство. Единствената живопис, която наистина харесваше, бе реалистичното изкуство от деветнадесети век. Установихме, че това не е само нейно мнение, а обща тенденция. Смятаме, че руските художници не са подлагани на пряк натиск, но ако искат картините им да бъдат излагани в държавните галерии — а други галерии няма, те трябва да рисува реалистична живопис. Не бива да експериментират открито с цветовете и формите, да създават нови техники и да влагат субективно отношение в творбите си. Суийт Лана яростно отстояваше гледната си точка. Всъщност тя изказваше категорично мнението си по повечето въпроси. От нея научихме за отношението на съветските младежи към морала, който донякъде напомня за морала на предишното поколение в американските провинциални градчета. Свестните момичета не ходят по нощни клубове. Свестните момичета не пушат. Свестните момичета не използват червило или лак за нокти. Свестните момичета се обличат консервативно. Свестните момичета не пият алкохол. Освен това свестните момичета се държат изключително благоразумно с приятелите си. Суийт Лана имаше толкова морални принципи, че ние, които никога не сме се държали неприлично, се чувствахме направо аморални типове. Ние харесваме добре гримираните жени и имаме око за изящните глезени. Добре е да употребяват сенки за очи и туш за мигли. Обичаме суинг и скат и си падаме по красивите крака на кордебалета. Според Суийт Лана всичко това било аморално и било белег на упадъчния капитализъм. Но това не беше само нейно мнение. Повечето младежи, с които се запознахме, мислеха така. Интересно бе, че възгледите на най-консервативните и старомодни обществени групи в Щатите съвпадаха с принципите на съветската младеж.
	Суийт Лана беше много чиста и спретната. Дрехите й, макар и обикновени, бяха добре ушити и й стояха добре. Ако отивахме на театър или балет, носеше шапка с воалетка. Постепенно започна да се примирява с нашето декадентство. Дори накрая, когато организирахме малко тържество, преди да отпътуваме, Суийт Лана каза:
	— Много хора съм развеждала, но никога не ми е било толкова интересно.
	Познанията на Суийт Лана по американска история се оказаха задълбочени и по съветски маниер научни. Знаеше неща за американската история, за които не бяхме подозирали. Естествено гледаше на всичко от критичната гледна точка на марксизма и дори известните ни събития получаваха странен чуждестранен привкус, когато тя говореше за тях. Сигурно и нашите познания за руската история биха й прозвучали по същия начин. Мисля, че въпреки декадентството си с времето започнахме да й се харесваме. Едно беше сигурно — бяхме по-различни от повечето туристи, с които беше контактувала. Така че понякога дълбоко вкоренената сериозност на съветските младежи отстъпваше място на забавленията, макар и не декадентски.
	Искахме да научим повече за причините за подобно поведение и те постепенно ни се изясниха. Младежите в Съветския съюз са убедени, че имат повече работа, отколкото биха могли да свършат, и затова нямат време за забавления. Съревнованието между тях не спира. Явяват се на изпити, за да ги приемат в училище. Печели този, който е с най-висока оценка. Най-високата оценка означава стипендия. Кандидатите за университетите винаги са повече от обявените места и затова съревнованието е крайно ожесточено. Наградите и почестите винаги отиват при най-способния. Никой не разчита на минали успехи или на успехите на баща си или дядо си. Положението на всеки зависи от собствения му интелект и усилия. И макар в подобна ситуация съветските младежи да изглеждат скучни и напрегнати, това ги учи да работят много упорито.
	Суийт Лана ни заведе на Ленинские гори. Стояхме на величествените възвишения и пред погледа ни се откриваше целият град, разпрострял се чак до хоризонта. Огромен град! По небето се струпаха черни облаци, през които проникваха ярки слънчеви лъчи и озаряваха златните кубета на Кремъл. Москва е град на огромни нови сгради и на малки стари дървени къщурки с прилична на дантела дърворезба около прозорците. Не зная колко са жителите му, но се говори за шест-седем милиона души.
	Поехме бавно обратно към града. Покрай канавките растеше зеле, а от двете страни на пътя бяха насадени картофи. Това бяха тъй наречените военни ниви каквито все още имаше край Москва. През войната всеки имал парче земя, засадено с картофи и зеле, и го бранел със зъби и нокти. Докато бяхме в Москва, две жени бяха осъдени на десет години поправителен труд, защото били откраднали килограм и половина картофи от частен парцел.
	{img:grada.jpg}
	Докато пътувахме към Москва, голям черен облак надвисна над града и заваля като из ведро.
	Сигурно най-трудното нещо за човек е умението да види и приеме реалността. Ние винаги преиначаваме фактите според надеждите, очакванията или страховете си. В Русия видяхме доста неща, различни от очакванията ни. Затова беше изключително полезно да правим снимки — фотоапаратите нямат предразсъдъци, те просто запечатват всичко, което виждат.
	Наложи се да се разхождаме по-дълго из Москва, докато чакаме да получим разрешение да напуснем града и да започнем обиколката си из провинцията.
	Поканиха ни на среща с временния завеждащ отдел „Печат“. Носеше сива униформа с квадратни пагони на Министерството на външните работи. Имаше яркосини като тюркоаз очи.
	Капа разпалено заговори за снимките си. Дотогава нямаше възможност да снима. Нашият домакин ни увери, че ще направи всичко възможно, за да получим час по-скоро разрешение да правим снимки. Срещата бе официална и тримата се държахме безкрайно любезно.
	По-късно отидохме в Музея на Ленин. От зала в зала пред очите ни се редяха късчета от един човешки живот. Едва ли има на света човек, чийто живот е документиран по-подробно. Ленин сякаш не е изхвърлял нищо. Залите и безбройните витрини са изпълнени с какво ли не — сметки, дневници, манифести, памфлети, писалки и моливи, шалове, дрехи — тук е всичко. По стените са окачени картини, изобразяващи всеки момент от живота му, като се започне с детството. Всички революционни събития, в които е участвал, са увековечени от огромни картини. По стените има негови книги, изсечени от бял мрамор с изписани с бронз заглавия. Ще видите и статуи на Ленин във всевъзможни пози, а в по-късния етап от живота му се включва и Сталин. В целия музей обаче няма нито една снимка на Троцки. Той е престанал да съществува или по-точно никога не е съществувал за руската история. Такъв подход към историята е неприемлив за нас. Няма съмнение, че Троцки е оказал огромно историческо влияние върху Октомврийската революция. Няма съмнение също така, че отстраняването и изгонването му от страната са имали не по-малко важен исторически ефект, но за младите руснаци той никога не е съществувал. За децата, които посещават Музея на Ленин, Троцки — бил той добър или лош, изобщо не е съществувал.
	Музеят беше пълен с хора. Имаше групи войници, деца, туристи от различните републики и всички групи бяха с екскурзовод, който сочеше с показалка експонатите, за които говореше.
	Докато бяхме в музея, под строй влязоха група сираци от войната — момчета и момичета между шест и тринайсет години, спретнати и пременени. Те също преминаха през залите и с широко отворени очи разглеждаха документите за живота на покойния Ленин. Със страхопочитание разглеждаха кожената шапка, палтото с кожена яка, обувките, бюрата, на които е писал, столовете, на които е седял. Всичко, свързано с този човек, е тук — липсва само неговото чувство за хумор. Не може да се разбере дали в живота си е мислил за нещо смешно и дали поне веднъж се е смял от сърце, дали се е забавлявал макар и само една вечер. Без съмнение е имал подобни моменти, но вероятно от историческа гледна точка те не са му позволени.
	В музея човек остава с впечатлението, че Ленин е осъзнавал какво е значението му за историята. Не само е запазил всяка хартийка със свои мисли, но и стотици снимки. Сниман е навсякъде, при най-различни обстоятелства, на различна възраст, сякаш е предполагал, че някога ще бъде създаден музей — Музеят на Ленин.
	Тук цари особена тишина. Хората шепнат, а екскурзоводите с показалките говорят със странна, мелодична напевност. В съзнанието на руснаците Ленин не е обикновен човек. Той не е от плът и кръв, а от камък, бронз или мрамор. Навсякъде из Съветския съюз ще видите плешивата му глава и острата брадичка. Напрегнатият поглед на присвитите очи ви следи от картините и гипсовите статуи.
	Вечерта прекарахме в американския клуб, където се събират служители от посолството, войници и моряци към военните и военноморските аташета. Сервираха някакъв убийствен пунш от водка и сок от грейпфрут, деликатен намек за дните на сухия режим. Начело на малкия оркестър бе Ед Гилмор — страстен почитател на суинга. По едно време дори нарекъл формацията си „Кремълските гарвани“, но Кремъл не погледнал с добро око и той сменил името на „Плъховете на Москва река“.
	След мрачната атмосфера в Музея на Ленин тази вечер на лудории, шум и смях в клуба ни достави истинско удоволствие.
	Присъстваха и няколко съпруги на американци и британци, на които не е разрешено да напускат Съветския съюз. Красиви и тъжни жени. Те не могат да заминат при съпрузите си в Англия и Америка и са назначени на работа в посолствата, докато получат разрешение.
	Много неща в Съветския съюз са неразбираеми и това е едно от тях. Тези жени са около петдесет. От тях Съветският съюз няма полза. Те са под подозрение. Руснаците не общуват с тях и въпреки всичко не им разрешават да напуснат страната. И заради случая с тези петдесет жени, на които държавата едва ли толкова държи, Съветският съюз си създава по-лошо име отколкото заради който и да било друг проблем. Това, разбира се, не би могло да се повтори, защото има постановление, забраняващо на руснаците да сключват брак с чужденци. И така, те стоят в Москва и тъгуват — не са вече рускини, но още не са станали британки или американки. Непонятни са основанията, поради които ги държат там. Руснаците сигурно не искат да им нареждат как да постъпват по какъвто и да било повод. Може би именно това е елементарният отговор. Когато Клемънт Атли* лично отправя молба да бъде разрешено на жените да напуснат Русия, му отговорят чисто и просто да си гледа работата. Това е поредният пример за нарастващото безумие в международните отношения по целия свят. Понякога ти се струва, че хората, които стоят начело на нациите, са недорасли хлапаци, които се ежат един на друг и се предизвикват да видят кой ще падне пръв на земята.
	[* Клемънт Атли — премиер на Великобритания след Чърчил. — Бел.прев.]
	Събирането в американския клуб беше весело и шумно, но на всички ни домъчня за дома. Русия не е особено дружелюбна към чужденците, особено когато те са пратеници на чужди правителства. И макар да не бяхме прекарали дълго време в Съветския съюз, червилото, тушът за мигли и лакираните нокти на момичетата изглеждаха много приятно.
	На другия ден следобед присъствахме на въздушно шоу. Макар да участваха цивилни, голяма част от представлението бе изнесена от съветските военновъздушни сили. Тук различните видове войски имат свои празници. Има Ден на танковите войски, Ден на пехотата, Ден на военноморския флот и Ден на военновъздушните сили. В събитието участваха военни и ни предупредиха, че е забранено да се правят снимки. Разпоредбата ни се стори абсурдна, защото всички военни аташета, които щяха да присъстват, наистина имаха понятие от самолети. Самите ние не можехме от високото да различим самолет от дупка в земята. Напълно възможно бе всеки военен аташе да скицира, каквото вижда, и то с разбиране, докато ние не бихме могли да се справим.
	Дойдоха да ни вземат с кола. Минахме по широк булевард, украсен със знамена — цели километри червени знамена и знамена на военновъздушните сили. Покрай магистралата бяха наредени огромни портрети на Сталин, Маркс и Ленин. Стотици хиляди хора пътуваха към летището с влакове и автобуси и още толкова се придвижваха пеша.
	Местата ни бяха на трибуните, изборът ни се оказа грешен. Трябваше да сме на огромната зелена поляна, откъдето буквално милиони наблюдаваха представлението. Освен това денят беше горещ и нямаше къде де се скрием от слънцето. Из равната зелена поляна бяха разпънати шатри, където продаваха безалкохолни напитки и дребни сладки. Тъкмо се настанихме, когато се чу тихо бучене, постепенно прерастващо в силен тътен. Оказа се, че хората се изправят на крака и поздравят Сталин, който пристигна в това време, но не можехме да го видим, защото ложата му беше от другата страна на трибуната. Реакцията от появата му не се изразяваше в аплодисменти, а по-скоро в жужене като от милиони пчели.
	Представлението започна почти веднага. Първо излетяха цивилните пилоти от заводите и авиоклубовете, сред които имаше и жени. Образуваха синхронни фигури, при това сложни, и бяха превъзходни. Дълги редици самолети демонстрираха „Следвай водача“, правеха лупинги и завои и се гмуркаха един зад друг.
	След тях излетяха военните машини в стегнати групи по три, пет или седем, крило до крило, като един. Уменията на пилотите бяха смайващи, но тълпите бяха дошли, за да видят новите модели реактивни самолети и самолетите с ракетни двигатели. Най-после дойде и техният ред. Някои се издигнаха в небето с висока скорост почти перпендикулярно, а ракетите в края на крилете им изпускаха бял дим. Накрая се зададоха реактивните самолети. Не зная дали за заблуда на наблюдателите, но те летяха само на около стотина метра над земята и докато ги чуем, почти бяха изчезнали. Профучаха над нас и се загубиха от погледа. Сред тях като че имаше три-четири нови модела. Нямаме представа по какво се различават от другите реактивни самолети, но ни се сториха много бързи. Сред всички самолети имаше само два големи, които приличаха на бомбардировачи.
	След това бе разиграна въздушна битка. Във въздушното пространство навлязоха вражески машини, пресрещнаха ги самолетите от противовъздушната отбрана. В това време някъде отдалеч стреляха, като хвърляха отблясъци оръдията на противовъздушната отбрана, и земята наоколо трепереше от техния грохот. Беше невероятно впечатляващо — от време на време някой самолет изхвърляше черен пушек и пламъци и се завърташе стремглаво около оста си, после отвъд билата на хълмовете проблясваше сребристобяла светлина, като че самолетът се е взривил и изгорял. Ефектът бе поразителен.
	Последната част от представлението бе най-завладяваща. Над летището преминаха транспортни самолети и от тях неочаквано се изсипаха парашути. Бяха най-малко петстотин — червени, зелени и сини. От слънцето приличаха на въздушни цветя, които бавно се спускаха към земята, и преди самото приземяване, от всеки парашут разцъфна втори и парашутистите стъпиха на краката си, вместо да се претърколят.
	Въздушното шоу сигурно беше репетирано в продължение на седмици, защото беше перфектно организирано във времето, без нито миг закъснение и всеки номер следваше веднага след предходния.
	Когато представлението свърши, сред тълпата отново се чу жужене, придружено от тихо пляскане на хиляди ръце. Сталин си тръгна и ние пак не можахме да го видим.
	Убедихме се, че не е най-добре да седиш на трибуната. Предпочитахме да сме на поляната, където хората се бяха настанили удобно на тревата и видяха много повече от нас. Никога вече не повторихме грешката да отидем някъде като ВИП гости. Това ласкае егото, но не ти дава възможност да видиш всичко.
	На другата сутрин дойде разрешението да снимаме. Най-после Капа можеше да грабне фотоапарата и да се развихри. Отдавна го сърбяха ръцете. Искаше да снима възстановяваща се Москва, как се боядисват и ремонтират сградите, как градът се подготвя трескаво за годишнината от основаването си. Суийт Лана щеше да ни придружава като екскурзовод и преводач.
	Почти веднага се сблъскахме с подозрителното по отношение на хората към чуждестранните фотографи. Искахме да снимаме група деца, които играеха сред купчина камъни. Бяха захласнати на свой собствен строеж, редяха камъни един върху друг и прекарваха пръст с колички досущ като възрастните. Неочаквано се появи полицай. Беше много любезен, но поиска да види разрешителното ни. Прочете го, но явно не се довери на някакво късче хартия. Покани ни да отидем до най-близката телефонна кабина, откъдето се обади някъде. Зачакахме. Мина половин час. Накрая пристигна кола с цивилни мъже. Прочетоха разрешителното един по един, после започнаха да се съвещават. Не разбрахме за какво си говорят, но отново се обадиха по телефона, върнаха се при нас усмихнати, изкозируваха — можехме да продължим снимките.
	По-късно отидохме в друг район на града. Искахме да снимаме различни магазини — за хранителни стоки, за дрехи, универсални магазини. И този път към нас се приближи учтив полицай, който след като прочете разрешителното ни, също отиде до телефонна кабина, а ние трябваше да почакаме. Пак пристигна кола с цивилни мъже, разгледаха разрешителното един по един, посъветваха се помежду си и се обадиха от телефонната кабина. Повтори се същото. Върнаха се усмихнати, изкозируваха и ние можехме да продължим да снимаме в този район.
	{img:deca.jpg}
	Изглежда, процедурата е една и съща в целия Съветски съюз. Сигурно такъв е редът навсякъде, където има държавни учреждения. Никой не иска да рискува. Никой не иска да отговори с „да“ или „не“ на какъвто и да е въпрос. Задължително ще те препрати към някой шеф, като така се предпазва от критика. Всеки, който е имал нещо общо с армията или властите, знае за какво става дума. Реакцията на нашите фотоапарати винаги бе вежлива, но много предпазлива и копчето не щракваше, докато полицаят не се увереше напълно, че всичко е наред.
	Магазините за хранителни стоки в Москва са много големи и като ресторантите са два вида — продоволствени магазини, доста евтини, където се пазарува с купони, и свободни магазини, също държавни, където има голямо изобилие на много високи цени. Планини от консерви и огромни пирамиди от шампанско и грузински вина. Някои продукти може би бяха от резерва на Съединените щати, а по кутиите с консервирани раци личаха японски етикети. Имаше и германски стоки. И какви ли не неща съветско производство — огромни кутии с хайвер, калмари, украински салами, сирена, солени риби, дори дивеч — диви патици, бекаси, дропли, диви и питомни зайци, дребни птици и някаква бяла птица, която прилича на яребица. И какви ли не пушени меса.
	{img:delicatesi.jpg}
	Ама това бяха деликатеси. За обикновения руснак са важни цената на хляба, на зелето и на картофите. При добра реколта, както тази година, цените на хляба, зелето и картофите падат и се превръщат в показател за успешна или неуспешна реколта.
	По витрините на магазините с купони, както и на свободните магазини са изложени восъчни макети на стоките, които се продават вътре — восъчна шунка, восъчен бекон и салами, восъчни телешки бутове, дори восъчни кутии хайвер.
	Оттам отидохме да разгледаме универсалните магазини, където се продаваха дрехи, обувки, чорапи, костюми и рокли. Качеството и кройките на дрехите не бяха най-добри. В Съветския съюз по принцип се произвеждат стоки от първа необходимост, докато има нужда от тях, и не се произвеждат луксозни стоки, докато нуждата от стоки от първа необходимост не изчезне. Имаше рокли от щамповани платове и вълнени костюми, чиито цени ни се сториха твърде високи, но не искаме да прибързваме с обобщенията, защото дори по време на краткия ни престой в Съветския съюз цените бяха намалени, а качеството се подобри. Изглежда, това, което е вярно днес, утре може да е погрешно.
	{img:magazin.jpg}
	Обиколихме оказионните магазини, които са специализирани. В някои се продават порцеланови сервизи и полилеи, в други — бижута. Повечето са старинни, защото почти не се произвеждат нови. Бижутата са обици, пръстени и гривни с гранати и изумруди. В трети магазин се продаваха фотоапарати и фотографски материали, предимно германски, донесени от войната. В четвърти магазин имаше дрехи и обувки втора употреба. Има и магазини, където се продават уралски полускъпоценни камъни — берил, топаз и аквамарин.
	Извън споменатите магазини съществува друга форма на търговия. Когато излизате от магазин за фотоматериали, към вас тайнствено се приближават двама-трима души с пакети в ръце, а в пакетите има фотоапарати — „Контакс“, „Лайка“ или „Ролейфлекс“. Показват фотоапарата и назовават цената. Същото е и пред бижутерските магазини. Идва човек с вестник, навит на руло. Разгръща го за миг, показват ви пръстен с диамант и назовава цената. Това, което прави, сигурно е незаконно. Цените на уличните търговци не са много по-високи от цените в оказионните магазини.
	В тях винаги има навалица, но хората не влизат там да пазаруват, а да гледат какво купуват другите. Поискате ли от продавачката нещо и веднага ви обгражда тълпа хора, които искат да видят какво сте си избирали и да разберат дали ще го купите. За тях това е нещо като театър или поне така ни се струваше.
	Прибрахме се в зелената си стая с налудничавата картина, доста потиснати, без да разбираме на какво се дължи това, но скоро се сетихме — по улиците почти не се чуваше смях, никой не се усмихваше. Хората вървят забързани с наведени глави. Сигурно защото работят много и пътуват дълго до работното си място поради големите разстояния. По улиците цари мрачно настроение, така ни се струваше, но може би винаги е било така.
	Вечеряхме със Суийт Джо Нюман и Джон Уокър от „Тайм“ и ги попитахме дали и те са забелязали, че тук хората не се смеят. И те го потвърдиха. Казаха, че след време мрачното настроение те обсебва и ти също ставаш сериозен. Показаха ни един брой на съветското хумористично списание „Крокодил“ и ни преведоха някои от шегите. Не бяха весели, а саркастични и критични — нямаха за цел да разсмиват и не бяха забавни. Суийт Джо знаел, че в другите градове е различно, и се оказа прав. В провинцията хората се смеят. Смеят се в Украйна, в степите, в Грузия, но не и в Москва, Москва е град на сериозните хора.
	Един от кореспондентите имал проблем с колата или по-скоро с шофьора. Имал нужда от кола, а за чужденеца в Москва е за предпочитане да има шофьор руснак. Пък и не е за предпочитане да си сменя шофьора. Шофьорът му бил много добър, но винаги когато бил свободен, возел всекиго, който бил готов да му плати сто рубли. Шофьорът се замогвал, а колата се износвала. Журналистът не можел да предприеме нищо — ако се оплачел, шофьорът започвал да кръшка, колата се повреждала и не излизала от сервиза по две-три седмици. Шофьорът трябвало да е доволен, за да се вози кореспондентът в собствената си кола. Няколко пъти опитвал да си смени шофьора, но винаги се изправял пред същия проблем.
	Понякога проблемът с шофьорите става абсурден. Например шофьорът на Ед Гилмър има собствен шофьор, който го кара на работа.
	Недоумявахме дали тези истории са наистина верни, докато един ден се убедихме, когато някакъв човек ни осигури цял автобус. Налагаше се бързо да стигнем от летището до града и единственият ни изход беше споменатият автобус. Пътуването ни струваше четиристотин рубли, но затова пък двамата с Капа се чувствахме много важни в автобус за трийсет и двама души.
	Шофьорите в Москва сигурно са много заможни и доволни от живота, без тях чужденците са заникъде, защото трудно взимат шофьорска книжка. Един кореспондент се явил на изпит, но го скъсали на въпроса: „Какво не бива да има по автомобила?“. Дълго размишлявал какво да назове, но сгрешил с отговор. Правилният отговор бил: „Кал“.
	Вечерта в посолството гледахме американския филм „Рапсодия в синьо“. Бяхме го гледали и преди, но тази версия беше по-забавна, защото ролките бяха объркани и филмът започваше, когато всички вече са мъртви. Постепенно те се съживяваха и накрая Джордж Гершуин стана малко момче. Така ни хареса много повече.
	Капа постоянно стоеше на прозореца и снимаше. Дебнеше зад завесата с фотоапарата с дълъг обектив и снимаше хората, които вървяха под дъжда или пазаруваха в малкото магазинче от другата страна на улицата. И човекът от фотоателието отсреща не се отказваше от дуела и те щракаха един срещу друг до забрава.
	{img:masi.jpg}
	И двамата отдавна не бяхме получавали новини от къщи. Нямахме писма и решихме да се обадим в Ню Йорк по телефона. Трудна задача. Накрая се отказахме. Можехме да се обадим, ако преведем парите в руска сметка в долари в Ню Йорк. Трябваше да телеграфираме на някого там, като отбележим точно кога ще се обадим и точно колко време искаме да говорим. Ще се пресметне цената на разговора и доларите, депозирани в Ню Йорк, ще бъдат преведени в Москва. Всичко това би отнело поне седмица, ако не и десет дни, затова решихме, че е най-лесно да продължим да пишем писма с надеждата някога да получим отговор.
	Когато най-после писмата започнаха да пристигат, установихме, че с въздушна поща от Ню Йорк до Москва писмата пътуват от десет дни до три седмици. Това ни учуди, защото от Ню Йорк до Стокхолм писмата пътуват два дни, а останалото време е, за да стигнат от Стокхолм до Москва. Подобно забавяне на пощата засилва чувството на чужденеца, че е изолиран и самотен.
	Започнахме да изпадаме в униние. Беше изминала цяла седмица, а разрешенията ни за напускане на града се бавеха. Тъкмо бяхме решили, че ще прекараме лятото в очакване, когато те пристигнаха. Плановете ни влязоха в действие.
	Суийт Джо Нюман даде коктейл, който продължи до късно през нощта и повдигна нашия дух и духа на още петдесетина души. Възнамерявахме да тръгнем за Киев призори.
	Установихме, че пътуването из Съветския съюз има един недостатък. Не можеш да отидеш от Киев до Сталинград или от Сталинград до Сталино. Всеки път трябва да се връщаш в Москва, тъй като транспортната система се ръководи от Москва и всички пътувания започват оттам като спиците на колело. Освен това пътищата са така разнебитени от войната, че пътуването по второстепенни пътища е почти немислимо. Друг недостатък е, че самолетите летят само денем и няма нощни полети. Затова тръгват много рано сутринта, а след коктейла у Суийт Джо това рано ни се струваше прекалено рано.


>	Четвърта глава

	Суийт Лана не можеше да дойде с нас в Киев. Вместо нея наш преводач и екскурзовод щеше да бъде господин Хмарски — симпатичен дребен младеж, студент по американска литература с академични познания по английски. В свой стил Капа се забавляваше да изопачава името му и да се шегува с него.
	Всеки път Хмарски го поправяше с думите:
	— Господин Капа, казвам се Хмарски, а не Хумарски.
	Тогава Капа отговаряше:
	— Добре тогава, Чомарский.
	— Не, г-н Капа, Хмарски, не Чумарский или Чомарский.
	Разправиите им нямаха край. Капа с удоволствие измисляше нови, различни варианти на името му. През цялото време Хмарски леко се смущаваше от американския език, на който говорехме помежду си, от странната употреба на двусмислици и заобикалки. Отначало се опитваше да вниква за какво става дума, но постепенно се отказа и престана изобщо да ни слуша. Случваше се плановете му да се провалят — поръчаните коли не ни посрещаха, самолетите не излитаха. Затова го нарекохме Кремлин гремлин.
	— Какво е това гремлин? — попита той.
	Подробно му обяснихме произхода и навиците на гремлините. Те се появили в Кралските военновъздушни сили, повреждали двигателите на самолетите, заледявали, запушвали горивопроводите.
	Изслуша ни най-внимателно и отсече:
	— В Съветския съюз никой не вярва в духове.
	Май бяхме прекалили. Дано не сме го засегнали.
	Има едно нещо, което никога няма да разберете предварително: в колко часа излита самолетът ви. Сигурно е само, че излита рано сутрин. Трябва да знаете, че сте задължени да бъдете на летището много преди полета, още по тъмно, когато е студено и слънцето не е изгряло, и с часове да пиете чай в очакване самолетът да излети. В три часа сутринта звънецът в стаята ни иззвъня. За съжаление трябваше да ставаме. След гостуването у Суийт Джо имахме нужда поне от дванайсет часа сън, а бяхме дремнали само час-два. Струпахме багажа в автомобила и потеглихме по пустите улици на Москва към летището.
	По пътя забелязахме нещо, което щяхме да наблюдаваме още много пъти. Шофьорите в Съветския съюз увеличават скоростта, после изключват от скорост и оставят колите да се движат по инерция. Използват и височините, за да се спускат по инерция. Обясниха ни, че така се пести бензин и това е част от обучението на шофьорите, защото на всеки се отпуска определено количество бензин, изчислено за определено разстояние, и то трябва на всяка цена да им стигне. Това е още една страна на огромната бюрократична система, каквато е Съветският съюз. Прилича на счетоводството в ресторантите. Износването на амбреажа и трансмисията няма значение, докато икономията на бензин със сигурност е съвсем незначителна. Според нас този начин на управление е доста изнервящ. Скоростта се увеличава до около сто километра в час, след което амбреажът се изключва и колата се понася по инерция, докато започне да пъпли. После скоростта отново скача на сто километра в час и колата отново се понася по инерция.
	Още преди да се е съмнало, московското летище бе пълно с хора. Всички самолети излитат рано сутрин и пътниците започват да се стичат малко след полунощ. Облечени са най-различно. Някои са с кожени палта, за да се предпазят от арктичния студ на Бяло море или на Северен Сибир, други са с леки дрехи, подходящи за черноморските субтропици. Само на шест часа път със самолет от Москва може да се озовете с климат, характерен за всички райони на света.
	Като гости на ВОКС минахме през чакалнята и влязохме в една странична стая с маса, дивани и удобни столове. Там под строгия поглед на Сталин от портрета на стената пихме чай, докато обявиха нашия полет.
	Портретът бе нарисуван с маслени бои. Сталин бе изобразен във военна униформа с всичките си ордени. На гърдите личеше орденът „Златна звезда“ — най-високото отличие за Герой на социалистическия труд на Съветския съюз. Отляво над всички висеше най-желаният орден — „Златната звезда на Герой на Съветския съюз“, равнозначен на нашия Почетен медал на Конгреса. Под него се виждаха медали за битките, в които е участвал, златни звезди с червен емайл. Вместо отличителни ленти, с каквито награждават нашите военнослужещи, за всяка голяма битка на съветската армия се присъждат медали — за Сталинград, за Москва, за Ростов и прочее, и Сталин притежава всичките като маршал, който е ръководил всяка от тях.
	Сега е моментът да поговорим за нещо, което тревожи повечето американци. Всичко в Съветския съюз се върши под наблюдението на гипсовия, бронзовия, нарисувания или избродирания Сталин. Портретът му виси във всеки музей, във всяка зала. Статуите му се извисяват пред всяка обществена сграда. Бюстът му е пред входовете на всички летища, гари, автогари. Има го и във всички класни стаи, а често портретът му е окачен зад бюста. В парковете Сталин седи на гипсови пейки и обсъжда нещо с Ленин. Децата в училищата бродират портрета му. В магазините продават милиони негови изображения и във всяка къща има поне една негова снимка. Без съмнение рисуването, отливането, изковаването и бродирането на лика на Сталин е една от значителните индустрии в Съветския съюз. Той е навсякъде. Той е всевиждащ.
	{img:peika.jpg}
	За американците, които отричат и дори мразят съсредоточаването на властта в ръцете на един човек за неопределено време, това буди опасения и е проява на лош вкус. На националните празници портретите на Сталин достигат невиждани размери и надминават границите на разумното. Понякога са високи колкото осеметажна сграда и широки петнайсетина метра, а по стените на всички обществени сгради висят гигантските му портрети.
	Говорихме за това с неколцина руснаци и те ни дадоха различни обяснения. Някои казаха, че руснаците били свикнали с изображенията на царя и царското семейство и когато царят бил детрониран, трябвало да бъде заменен с нещо. Други пък ни убеждаваха, че иконата е част от руския начин на мислене, а портретите на Сталин били като икони. Трети ни обясняваха, че руснаците толкова обичали своя вожд, че искали той да е навсякъде, а според четвърти самият Сталин не одобрявал всичко това и настоявал да бъде прекратено. На нас обаче ни се струва, че ако Сталин не одобрява нещо, то веднага изчезва, докато в случая става обратното и броят на портретите се увеличава. Няма значение причината, но едно е сигурно — всички в Русия живеят под ведрия, замислен или строг поглед на Сталин. Това е едно от нещата, които американците, според своите разбирания, не могат да проумеят. Има и други портрети, и други статуи и според размерите на снимките и портретите може да се прецени в какъв ред са подчинени те на Сталин. Например през 1936 година втори по размер е бил портретът на Ворошилов. Сега вторият е на Молотов.
	След като изпихме четвъртата чаша силен чай, обявиха нашия полет и ние тръгнахме с багажа си към самолета. И този път беше стар C-47, боядисан в кафяво. Хората качиха вързопите си в самолета и ги струпаха на пътеката. Всички носеха храна — черен хляб, ябълки, салам, сирене или пушен бекон. Винаги носят храна и скоро ние също се убедихме, че това е прекрасна идея. Един черен хляб в чантата стига за два дни и спасява от глад, ако нещо се случи. Както обикновено вентилаторите не работеха и веднага щом затвориха вратите, вътре стана задушно. В самолета се усещаше необичаен мирис на мая и аз дълго време недоумявах откъде идва. Най-после открих, че дъхът на хората мирише на черен ръжен хляб. Когато се храниш с такъв хляб, свикваш и миризмата престава да се усеща.
	Капа се беше запасил с книги за из път. Тогава не знаех откъде ги е взел, но по-късно се оказа, че ги краде. Обяснява, че ги „взима на заем“. Съвсем небрежно пуска някоя книга в джоба си и ако го хванат, казва:
	— Ще я върна, просто я взимам на заем, искам да я прочета.
	Но книгата рядко се връща при собственика си.
	Капа надмина себе си в случая с Ед Гилмор. Кореспондентите в Москва много ценят книгите си и доставките на криминални или съвременни романи са повод за празник и всеобщо щастие. Ед Гилмор тъкмо беше получил новата книга на Елъри Куин. Беше прочел пет глави, когато му отидохме на гости. Естествено той остави книгата, за да ни посрещне. След като си тръгнахме, потърсил книгата и открил, че е изчезнала. Капа я взел на заем. Ако бе взел на заем красивата му съпруга Тамара, Ед сигурно не би се изненадал по-малко, но не би се разярил толкова. И до ден-днешен Ед не е разбрал къде се е изпарил Елъри Куин. Капа, дочул за гнева на Ед, известно време проявяваше нежелание да се среща с него. Сред кореспондентите в Москва съществува код на честта, зачитан най-вече през зимата. Той доста прилича на кода на честта в Дивия запад по отношение на конете. Според него открадването на книга може да се смята за основание крадецът да бъде линчуван. Капа обаче така и не пожела да го разбере и отказа да се поправи. Продължи да краде книги до края на престоя си в Русия. Не че не отнема жените и цигарите на хората, но това е по-лесно простимо.
	Опитахме се да почетем в самолета, но заспахме веднага. Събудихме се над нивите на Украйна, плодородни и равнинни като нашия Среден запад. Огромната житница на Европа, ширнала се, докъдето поглед стига, обект на въжделения през вековете, се простираше под нас, жълтееща от житото и ръжта, тук-там вече ожънати.
	Нито височини, нито ридове. Полето се разстилаше до безкрая и се губеше чак на хоризонта. По него лъкатушеха и се виеха като змии реки и потоци.
	Селата, където са се водили сраженията, са опасани от зигзагите на окопите и траншеите. Имаше къщи без покриви и следи като кръпки от опожарени сгради.
	Полетът над равнината сякаш нямаше край. Най-после видяхме Днепър и Киев, кацнал на хълма над реката, единственото възвишение на километри наоколо. Прелетяхме над разрушения град и се приземихме в покрайнините.
	Всички ни казваха, че извън Москва нещата са по-различни, че ще изчезнат напрежението и студенината. Оказаха се прави. На летището ни посрещнаха няколко украинци от местния ВОКС. Бяха усмихнати, весели и не бяха сковани като хората в Москва. Бяха по-открити и сърдечни, почти всички едри блондини със сиви очи. Чакаха ни с кола, която ни закара в Киев. Сигурно Киев някога е бил чудно красив град. Много по-стар е от Москва. Той е родоначалникът на руските градове. Разположен на хълма край Днепър, той се разпростира надолу към равнината. Манастирите, крепостите и черквите са строени през XI век. Някога градът е бил любимо място за почивка на руските царе, които са строели тук летните си дворци, а обществените му сгради са известни в цяла Русия. Някога градът е бил религиозен център, а сега е почти разрушен. Тук германците са показали на какво са способни. Всички обществени сгради, библиотеки, театри, дори циркът са разрушени, от оръдия не в боеве, а с взрив и огън. Университетът е опожарен и порутен, училищата са в развалини. Това не е било война, а ненормално унищожаването на всички културни паметници в града, на всички красиви сгради, построени през последното хилядолетие. Тук германската култура се е изявила добре. Един от малкото примери за тържеството на справедливостта е, че сега германски военнопленници помагат в разчистването на руините.
	Екскурзовод в Украйна ни бе Алексей Полторацки. Беше едър човек и леко накуцваше, защото е бил ранен при Сталинград. Алексей Полторацки е украински писател. Говори английски доста добре, сърдечен и дружелюбен с тънко чувство за хумор.
	Тръгнахме към хотела. Нямаше как да не забележим, че украинските момичета са много красиви — предимно русокоси, с женствени фигури и грациозна походка. Имат вроден усет към красотата и се усмихват без притеснение. Не са облечени по-добре от жените в Москва, но сякаш умеят по-добре да носят дрехите си.
	Макар че Киев е много по-разрушен от Москва, по лицата на хората не е изписана смъртната умора, характерна за московчани. Те не са прегърбени, вървят изправени, а по улиците звучи смях. Естествено положението може би е такова само тук — нали украинците са особена порода. Повечето украинци говорят и четат на руски, но родният им език е по-близък до южнославянските езици, отколкото до руския. Много украински думи, особено свързани със селското стопанство, са сходни с унгарски, други се срещат по-скоро в чешкия, отколкото в руския.
	В хотел „Интурист“ нашите украински домакини ни поканиха на великолепен обяд. Сервираха пресни домати и дребни мариновани рибки, купи черен хайвер и водка. Поднесоха и пържена риба от Днепър, и телешко с местни подправки. Имаше грузинско вино и вкусни украински наденички.
	Хората бяха много дружелюбни. Много се забавляваха, докато по време на обяда ни разказваха историята за един американец, който бил в Киев с делегация. Когато се върнал в Америка, написал редица статии и книга за Украйна. Най-забавен обаче им се струваше фактът, че имал много бегла представа за Украйна. Рядко излизал от хотела и нищо не бил видял. Спокойно можел да напише книгата си и без да напуска Съединените щати. Украинците твърдяха, че книгата е пълна с неверни факти и са получили писмо от шефа му, в което той се съгласявал с тях. Тревожеха се преди всичко, че споменатият американец бил известен като специалист по Украйна и американците можели да му повярват. Разказваха със смях как една вечер близо до ресторанта, където се хранел, изгорял ауспухът на една кола, а той скочил от стола и се развикал: „Болшевиките разстрелват затворници!“. Според украинците сигурно още си вярва.
	След обяда отидохме на разходка из красивия парк, опасващ хълма над Днепър. На опожарено от германците място вече бе построен нов стадион. Сред вековните дървета се зеленееха гробовете на защитниците на града — могили, със засадени по тях червени цветя. Навсякъде имаше малки театрални сцени и пейки.
	{img:park.jpg}
	В подножието на града се виеше реката, а на отсрещния бряг, на плажа, хората се печаха и къпеха. В далечината се простираше равнината, осеяна с руините на унищожения напълно град — разруха, черни стърчащи останки от стени. Оттук Червената армия се е върнала в града и го е освободила от окупацията.
	В парка свиреше оркестър, по пейките седяха деца и слушаха музика, а по реката плаваха платноходки и малки корабчета сред къпещи се хора.
	{img:bebeta.jpg}
	Преминахме по пешеходния мост над пътя. Долу имаше автобусна спирка, където пред автобуса се разигра най-потресаващия женски бой, който съм виждал. В Русия съществуват неумолими правила за редене на опашка. Всички чакат ред за трамвая или автобуса. Изключение са бременните жени, майките с деца, старците и инвалидите, които не се редят на опашка. Те минават първи. Всички останали са длъжни да чакат ред. Изглежда, някакъв мъж беше пренебрегнал опашката и една разгневена жена го дърпаше яростно за дрехите, за да го върне на мястото му. Той се заинати, не отстъпи и се качи в автобуса. На мига тя се метна след него, измъкна го навън и го принуди да се върне на опашката. Беше направо побесняла, а хората от опашката нададоха одобрителни възгласи, когато накрая се справи с него. Това беше една от малкото прояви на жестокост, на които станахме свидетели по време на цялото ни пътуване. Обикновено хората проявяват невероятно търпение един към друг.
	По време на вечерята се чувствахме много изморени, защото бяхме недоспали, а страстта ни към водката бавно угасваше, докато окончателно се изпари.
	Домакините бързаха да ни зададат безброй въпроси. Искаха да научат всичко за Америка, за размерите й, за селското й стопанство, за политиката. Постепенно осъзнавахме колко е трудно да се говори за Америка. Има много неща, които самите ние не разбираме. Изложихме теорията си за управлението, за това как създаването на всяка институция води до създаването на друга, която да я контролира. Опитахме се да обясним, че се страхуваме от диктатурата, от водачи, в чиито ръце е съсредоточена твърде много власт, и затова управлението на страната е уредено така, че никой да не може да получи прекалено голяма власт и да се възползва от нея. Наистина по този начин страната ни функционира по-бавно, но определено — по-сигурно.
	Разпитваха ни за заплатите, за жизнения стандарт, за начина на живот на работниците, има ли средният американец автомобил и в каква къща живее, ходят ли децата му на училище и какви училища посещават.
	После заговориха за атомната бомба. Не се страхуваха от нея. Сталин бил казал, че никога няма да бъде използвана за бойни действия, и те му вярват безпрекословно. Един човек каза, че дори да бъде използвана, тя може само да разруши градовете.
	— Нашите градове са разрушени — каза той. — Какво повече може да направи? А ако ни нападнат, ще се защитаваме, както се защитавахме срещу германците. Ще се защитаваме с пушки в пек и в сняг, в горите и в полята.
	Говореха за войната разпалено, нали толкова дълго бяха воювали.
	— Ще ни нападнат ли Съединените щати? — питаха те. — Ще трябва ли да защитаваме родината си за втори път през живота си?
	— Не. Мислим, че Съединените щати няма да нападнат страната ви — отвърнахме ние. — Не сме сигурни, никой не говори за тези неща, но според нас американците не възнамеряват да нападат никого. — И ги попитахме откъде им е дошло на ум, че може да нападнем Русия.
	От вестниците, отговориха те. Американските вестници постоянно пишели за нападение над Русия. Говорело се за изпреварваща война, а според тях изпреварващата война е като всяка друга. Обяснихме им, че що се отнася до нас, споменатите вестници и журналистите, които говорят само за война, не са истински представители на американския народ. Ние вярваме, че американският народ не желае да воюва с никого.
	Отново възникна многократно повтаряният въпрос:
	— Защо тогава вашето правителство не упражнява контрол върху тези вестници и хората, които говорят за война?
	И отново трябваше да обясняваме, както неведнъж досега, че не одобряваме контрола над печата, че според нас истината винаги печели, че контролът само прикрива злините. Ние предпочитаме тези хора да говорят и пишат открито до пълно изтощение, вместо да ги притискаме в ъгъла и да ги оставим тайно да пръскат отровата си в тъмното.
	В Русия също се разпространява погрешна информация за Америка. Там също има жълта преса и невежи журналисти, които пишат за нашата страна. Русия също разполага със своите яростни воини, въоръжени с пишещи машини.
	Очите ни натежаха, бяхме капнали от умора. Накрая се наложи да се извиним и да си легнем. Бях ходил много и ми причерняваше от болки в коляното, което наскоро бях чупил, а мускулите на краката ми бяха опънати като въжета. Едва стоях на крака и колкото и да беше неудобно, се налагаше да си легна.
	Поговорихме малко, преди да заспим. Ако избухне война между Русия и Съединените щати, тези хора ще бъдат убедени, че злосторниците сме ние. Дали заради пропагандата, от страх или по някаква друга причина те ще обвинят нас, ако имаше война. Говорят за война само като за нападение над страната им, страхуват се от това, защото са го преживели. И питат отново и отново: „Ще ни нападнат ли Съединените щати? Ще бомбардирате ли? Ще продължавате ли да рушите?“. Но никога не казват: „Ще бомбардираме. Ще ви нападнем“.
	Събудих се рано и станах да довърша записките си. Кракът ми беше схванат и едва пристъпвах. Седнах на бюрото. Долу се виждаше улицата. Загледах се в минувачите. Едно момиче регулираше движението. Беше облечена в синя пола и бяла куртка, пристегната с войнишки колан, носеше боти, а на главата й се кипреше малка кокетна барета. Палката й бе боядисана в черно и бяло и с нея тя насочваше движението с решителен замах. Беше много красива.
	{img:jena.jpg}
	Наблюдавах жените по улиците — стъпваха леко и грациозно като балерини. Много от тях са изключително красиви. До голяма степен бедите, стоварили се върху украинския народ, се дължат на това, че земята им е богата и плодородна и много завоеватели са се опитвали да я превземат. Ако си представим, че Съединените щати са напълно разрушени от Ню Йорк до Канзас, ще се получи приблизително същата територия от Украйна, опустошена от край до край. Ако си представим, че шест милиона са избити, без да се броят войниците, а то е равно на петнадесет процента от населението, ще добием представа за жертвите, дадени от Украйна. Ако към тях се прибавят и войниците, броят ще е много по-голям. От четиридесет и пет милиона цивилни са избити шест милиона. Тук има мини, които никога няма да бъдат разработени повторно, защото германците са хвърлили в тях хиляди хора. Цялото машинно оборудване в Украйна е унищожено или разграбено и докато не бъде монтирано ново, всичко се върши на ръка. Всеки камък, всяка тухла в разрушения град се вдигат и пренасят на ръка, защото няма булдозери. Но наред с възстановителните работи украинците трябва да произвеждат и хранителни продукти, защото Украйна е житницата на страната.
	Разказаха ми, че когато се прибира реколтата, няма време за почивка, а сега е точно такова време. В селскостопанските райони няма неделни и почивни дни.
	Предстоящата работата е огромна. Полусрутените сгради трябва първо да бъдат съборени, а на тяхно място да бъдат построени нови. Онова, което булдозерите могат да свършат за броени дни, отнема седмици, когато се върши на ръка. Но булдозери засега няма. Всичко трябва да бъде построено наново и при това бързо.
	{img:ploshtad.jpg}
	Минахме през разрушения център на града, покрай мястото, където са били обесени германските садисти след войната. В музея ни показаха плановете на новия град. Все повече се убеждавахме, че руският народ живее с надеждата, че утре ще бъде по-добре от днес. Видяхме и макетът на новия град от бял гипс — това щеше да бъде грандиозен, приказен град от бял мрамор, с огромни сгради с класически линии, колони, кубета, арки и огромни мемориали — всичко от бял мрамор. Гипсовият макет на бъдещия град заемаше голяма част на една от залите. Директорът на музея ни показа сградите — така ще изглежда Дворецът на съветите, а така — музеят. Музеят е задължителен.
	{img:gipsovgrad.jpg}
	Според Капа музеят е като черквата за руснаците. Те сякаш изпитват нужда от огромни сгради и величествени конструкции и обожават пищността. Москва няма нужда от небостъргачи, защото пространството е почти неограничено, а земята — равна, но въпреки всичко се планира строеж на небостъргачи като в Ню Йорк, макар че тук, за разлика от Ню Йорк, това не е наложително. Бавно, с упоритостта на мравки те ще построят своите градове. Като начало хората трябва да се справят с развалините, с порутените сгради. Мъже, жени и дори деца — всички посещават музеите и разглеждат гипсовите макети на градовете на бъдещето. В Русия винаги мислят за бъдещето. За реколтата догодина, за подобренията, които ще настъпят след десет години, за дрехите, които ще влязат в производство много скоро. Ако има народ, който черпи енергия от надеждата, това е руският народ.
	От малкия гипсов град, все още непостроен, тръгнахме към древния манастир на скалата. Тук са едни най-старите религиозни сгради в страната и навремето манастирът е бил сърцето на руската църква. Някога е бил образец на великолепието, сградите и стенописите са били още от XII век. Но после дошли германците. Манастирът бил хранилище на много съкровища, но те изнесли почти всичко и го взривили, за да прикрият престъплението, преди да избягат от града. Сега от него са останали само руини и порутени кубета, сред които се подават отломъци от стенописи. Той няма да бъде възстановен. Не е невъзможно. Граден е векове, а сега просто го няма. Бурените, вечните спътници на разрушението, са плъзнали из двора. В полуразрушения параклис пред опустошения олтар дрипава жена се бе проснала на пода, а през отворения портал, откъдето някога са имали право да минават само царят и семейството му, влезе жена с трескав безумен поглед, която се кръстеше механично и нещо мърмореше.
	{img:carkva.jpg}
	От манастира е запазен параклисът, където през вековете само на царя и благородниците е било позволено да славят Бога. Изографисан е в тъмни багри, мрачен и тъжен. Всеки богомолец имал свой стол с дърворезба. Тук се служело за избраните. Не беше трудно да си представим старите благородници, потънали в мрачни мисли за благородническото бъдеще и благородническия рай, рай вероятно мрачен като самата черква с таван, почернен от дима на благовонията, и блещукаща златна врата.
	— Всички хубави черкви са мрачни. Именно това ги прави добри — отбеляза Капа.
	В Киев е и една от най-старите черкви в света. Построена е от Ярослав Мъдри през 1034 година. Останала е непокътната, германците сигурно не са я докоснали, защото в нея няма нищо ценно за крадене. Тя също е мрачно място с високи тавани.
	В странично параклисче, в малък саркофаг, подобен на къща, е положено тялото на Ярослав Мъдри. Според легендата Ярослав Мъдри си счупил крака в една битка. В продължение на хиляда години тялото му лежало в саркофага, но неотдавна го отворили и открили, че скелетът наистина е със счупен крак. Учените се уверили, че това наистина е Ярослав Мъдри. Мрачното настроение на черквите се предаде и на нас.
	На обяд господин Полторацки говори за злодеянията на германците по време на войната и за хилядите избити. За Киев войната е нещо обичайно. Като се започне от набезите на татарските варвари, Киев е бил арена на битки в продължение на хиляди години. Ала нито едно дивашко племе, нито един завоевател не могат да бъдат сравнявани с безсмислената, пресметната жестокост на германците. Те вилнеели из страната като озверели деца. А сега затворници в германски униформи вървят под строй и отиват да разчистват следите от нанесените от тях поражения. Украинците дори не ги удостояват с поглед. Те извръщат глави, когато редиците преминават по улицата, или гледат през тях, сякаш не ги виждат. И това навярно е най-ужасното наказание, което може да им бъде наложено.
	Вечерта бяхме на театър. Гледахме „Буря“ — пиеса от XIX век, поставена според драматургичните канони на онова време. Декорите също бяха странни и старомодни. Учуди ни защо трябва да се поставя тъкмо тази пиеса, но тя е украинска*, а украинците държат на своята култура. Актрисата, която изпълняваше главната роля, бе много красива. Приличаше малко на Катарин Корнел и имаше ярко присъствие на сцената. Пиесата беше за млада жена, тормозена от властната си свекърва. Младата жена се влюбва в един поет. Макар и омъжена, се среща с него в градината. Тя не прави друго, освен да говори с него и само веднъж му позволява да целуне връхчетата на пръстите й. Това обаче е голям грях и тя се изповядва в черквата, а после се хвърля във Волга и се удавя. Според нас наказанието е прекалено строго, задето е позволила да й целунат връхчетата на пръстите. В пиесата имаше и паралелна сюжетна линия. Камериерката в комичен план следва трагичната съдба на господарката си, но нейният любим не е поет, а някакъв провинциален дебелак. Спектакълът бе съвсем традиционен, но публиката го прие с възхищение. Смяната на декорите отнемаше по половин час и главната героиня успя да се удави в реката едва след полунощ. Стори ми се странно, че публиката, преживяла истинската трагедия, трагедията на нашествието, смъртта и отчаянието, бе способна да се развълнува толкова от съдбата на една жена, позволила да й целунат ръка в градината.
	[* Пиесата „Буря“ е от руския драматург Александър Островски. — Бел.ред.]
	На другия ден валя. Капа беше убеден, че дъждът е лично отношение към него от страна на небесата, защото, когато вали, не може да снима. Той порица времето на своя диалект и на още четири-пет езика. Капа много се притеснява за качеството на снимките си. Или няма достатъчно светлина, или светлината е прекалено силна. Ту филмите не са проявени както трябва, ту снимките не са излезли добре или фотоапаратите са се повредили. Притеснява се през цялото време. Когато обаче вали, става дума за лична обида, нанесена му свише. Сега крачеше из стаята и се стигна дотам, че най-накрая изпитах желание да го убия. В крайна сметка отиде да се подстриже и се върна с истинска украинска прическа на паница.
	Вечерта отидохме на цирк. Всички руски градове, големи и малки, имат постоянен цирк със своя собствена сграда. Естествено германците са изгорили киевския цирк, затова сега той се намираше в шатра, но въпреки това бе сред най-любимите места в града. Местата ни бяха хубави, а Капа получи разрешение да снима и беше щастлив. Циркът приличаше на нашите циркове — манеж, заобиколен от редици седалки.
	Представлението започна с акробатични номера. Забелязахме, че на високия трапец на коланите на акробатите с помощта на халка бяха закрепени въжета. И дори да паднеха, нямаше опасност да се наранят. „Защото — както каза руският ни домакин — би било смешно да се допусне някой да се нарани само за да се развълнува публиката=“
	{img:teater.jpg}
	Красивите дами и безстрашните мъже изпълниха своите завъртания и преобръщания високо горе на въжетата и трапеца. Последваха номера с кучета и гимнастици, дресировка на тигри, пантери и леопарди, затворени в стоманена клетка, която спуснаха над манежа. Публиката бе възхитена, а оркестърът през цялото време свиреше извечната циркова музика, която никога не се променя.
	{img:kloun.jpg}
	Най-голям успех имаха клоуните. Когато излязоха на арената, забелязахме, че публиката гледа нас, и скоро разбрахме защо. Сега руските клоуни неизменно изобразяват американци. Единият играеше богата дама от Чикаго и беше много интересно да се види как руснаците си представят богатите дами от Чикаго. Публиката ни наблюдаваше дали няма да се подразним от сатирата, но номерът наистина беше много смешен. Всъщност точно както някои наши клоуни си слагат дълги черни бради, разнасят бомби и се окичват с табели, на които пише „Руснак“, така и руските клоуни се представят за американци. Публиката се заливаше от смях. Богатата дама от Чикаго беше с червени копринени чорапи и обувки с високи токове, обсипани с фалшиви диаманти, със смешна шапка, подобна на тюрбан. Вечерната й рокля на огромни кръгове напомняше безформена нощница. Тя се клатушкаше по арената, изкуственият и корем се тресеше, а съпругът й се кълчеше край нея с танцова стъпка, защото беше чикагски милионер. Шегите, които ние не разбирахме, сигурно бяха много смешни, защото публиката се превиваше от смях. Всички бяха доволни, че не се обиждаме от клоуните. Номерът завърши. Следващата сценка представляваше неудържима и безкрайно забавна версия на смъртта на Дездемона, която не бе удушена, а бе умъртвена с гумен нож.
	Циркът беше добър. Седнали на първите редове, децата потънаха в света на цирковите мечти, както всички деца по света. Трупата не е пътуваща. Цирковите представления се играят през цялата година и артистите почиват съвсем кратко през лятото.
	Дъждът бе спрял и след цирка отидохме в едно нощно заведение „Ривиера“. Намираше се над скалистия бряг. Маси около открит дансинг, откъдето отвсякъде се виждаше реката, която лъкатуши през равнината. Кухнята беше превъзходна. Вкусен шашлик и задължителният черен хайвер и грузински вина. Достави ми удоволствие оркестърът, който свиреше руска, украинска и грузинска музика, а не лош американски джаз. Оркестърът наистина беше добър.
	Към нас се присъедини Александър Корнейчук, известен украински драматург, обаятелен човек с великолепно чувство за хумор. Двамата с Полторацки започнаха да изреждат стари украински поговорки, с които украинците са прочути. Най-много ми хареса поговорката: „Няма по-вкусна птица от салама“. После Корнейчук каза една поговорка, която винаги съм смятал за калифорнийска. Става дума за това какво си мисли чревоугодникът за пуйката. „Пуйката е неподходяща птица. Твърде голяма е за един човек и твърде малка за двама“. Оказа се, че това е украинска поговорка от векове, а аз си въобразявах, че е измислена в родния ми град.
	После ни научиха на една украинска наздравица, която много ни хареса: „Да пием за щастието на хората у дома!“. И продължиха с неизменните тостове за мира. И двамата мъже бяха воювали, и двамата бяха ранени и сега пиеха за мира.
	Сетне Корнейчук, който е идвал веднъж в Америка, сподели с тъга, че в Хайд парк* видял снимки на Рузвелт с Чърчил, на Рузвелт и Дьо Гол, но нямало снимка на Рузвелт със Сталин. „Те са се срещали и са работили заедно — каза той, — защо тогава в Хайд парк са махнали снимката на Рузвелт и Сталин?“
	[* Хайд парк — семейното имение на Рузвелт в щата Ню Йорк. — Бел.прев.]
	Темпото на музиката нарастваше и все повече хора излизаха на дансинга, озарен от цветни светлини, а далеч долу в реката се отразяваха светлините на града.
	Двама руски войници се впуснаха в лудешки танц, танц на фронтоваците — тропаха с крака и размахваха ръце. Бяха с бръснати глави — с лъснати до блясък ботуши. Танцуваха неудържимо, а по дансинга проблясваха червени, зелени и сини светлини.
	Оркестърът засвири темпераментна грузинска мелодия. От една маса стана момиче и излезе на дансинга. Танцуваше прекрасно съвсем сама. Няколко души започнаха да пляскат в ритъма на музиката, постепенно към тях се присъединиха други и до края танцът на момичето бе съпроводен от тихо тактуване. Когато музиката спря, тя се върна на мястото си. Никой не я изпрати с ръкопляскане. Това не беше желание за изява, момичето просто искаше да потанцува.
	{img:tanc.jpg}
	На фона на тихата музика, светлините и спокойните води на реката долу нашите приятели отново заговориха за войната, сякаш призракът й ги преследваше и те никога нямаше да се отърват от него. Говореха за страшния студ преди битката при Сталинград, когато лежали в снежните преспи и не знаели как ще свърши всичко. Говореха за ужасните неща, които никога нямаше да забравят, как един войник топлел ръцете си в кръвта на току-що убития си приятел, за да може да дръпне спусъка на пушката си.
	На нашата маса дойде един поет и ни разказа следното:
	— Моята тъща не пожела да напусне Ростов, когато войната стигна до града, защото имаше персийски килим, с който не можеше да се раздели. Трябваше да отстъпим, а когато войната свърши, върнахме се в Ростов и отидох в дома й. Тя си беше там. Там беше и персийският килим.
	— Нали знаете — продължи той, — когато в града влезе армия, стават нещастни случаи и много хора загиват по грешка. Когато тъща ми отвори вратата, ми мина през ума: „Защо сега не й си случи нещо лошо? Защо пушката ми не гръмне по грешка?“
	— Нищо не се случи — каза накрая той. — И досега се чудя защо.
	Капа бе подредил фотоапаратите си на покрива на павилиона. Снимаше танцьорите и беше доволен. Оркестърът свиреше тъжна мелодия от пиеса на Корнейчук. Песента на балтийските моряци. Когато се наложило да отстъпват, потопили корабите си. Това е песента на тяхната мъка и реквием за потопените им кораби.
	{img:snimka.jpg}


>	Пета глава

	На другата сутрин погледнахме календара. Беше девети август. В Съветския съюз бяхме едва от девет дни, а натрупаните впечатления бяха толкова много, толкова неща бяхме видели, че ни се струваше, че сме били тук по-дълго.
	Сутрин Капа се буди много бавно и изящно, като какавида, която разкъсва пашкула и се превръща в пеперуда. Час след като се събуди, седи в полусън, замаян и притихнал, докато се ориентира. Целта ми е да му попреча да внесе книга или вестник в тоалетната, защото ще остане там поне час. Всяка сутрин подготвям за него по три интелектуални въпроса от областта на социологията, историята и биологията, предназначени да раздвижат съзнанието му и да му помогнат да проумее, че започва новият ден.
	В първия ден на експеримента му зададох следните въпроси: Кой гръцки трагик е участвал в битката при Саламис*? Колко крака имат насекомите? И накрая: кой папа поръчал събирането на грузинските песнопения? Капа скочи от леглото с измъчено изражение на лицето, постоя известно време с поглед, вперен в прозореца, и се втурна към банята, награбил руски вестник, който не би могъл да прочете. Остана там час и половина.
	[* Саламис, 480 пр.н.е., решаващата битка в Персийските войни, довела до победа на гръцкия флот над персийците. — Бел.прев.]
	Всяка сутрин в продължение на две или три седмици му задавах въпроси и той не беше отговорил на нито един от тях. Но пък започна да си говори сам през по-голямата част на деня и да се оплаква горчиво, че не може да спи в очакване на въпросите от следващата сутрин. Според мен обаче, с изключение на собствените му думи, за безсънието му нямаше доказателства. Твърдеше, че ужасът от моите въпроси го е върнал в интелектуалното му развитие цели четиридесет години назад или, грубо казано, десет години преди да се роди.
	Капа бе отмъкнал няколко книги от Москва и сега разполагахме с три криминални романа, с дневниците на Максим Горки, „Панаир на суетата“ и доклада на Министерството на земеделието на Съединените щати от 1927 година. Преди да напусне Русия, тези книги бяха върнати някому, но не съм сигурен, че са били върнати точно на своите собственици.
	Тоя ден, на девети август, отидохме в колхоз „Шевченко“. След време го нарекохме „Шевченко 1“, защото по-късно посетихме още един колхоз, също „Шевченко“, на името на любимия национален поет на управниците.
	Няколко километра пътувахме по павирано шосе, но скоро завихме надясно и се озовахме на разоран и изровен черен път. Минахме през борови гори, по равнина, където са се водили ожесточени боеве, следи от които личаха навсякъде. Боровете бяха прекършени и осакатени. Виждаха се окопи, дори пътищата бяха изровени от веригите на танковете и от взривовете на артилерийските снаряди. На места стърчаха ръждясали останки от военна техника, изгорели танкове и разбити камиони. Тази земя е била защитавана, после отстъпена на врага, после отново отвоювана бавно и мъчително сантиметър по сантиметър.
	Стопанство „Шевченко 1“ никога не е било сред богатите, защото земята му не е от най-плодородните, но преди войната селото е било заможно с триста шейсет и две къщи, или, с други думи, триста шейсет и две семейства. Развиваше се добре.
	След германците в селото останали само осем къщи и те с изгорени покриви. Хората се разпръснали, мнозина загинали, мъжете бяха отишли в гората и станали партизани и само Бог знае как децата са се справяли сами.
	След войната хората се върнали в селото си. Никнеха нови къщи и тъй като бе време за прибиране на реколтата, къщите се строяха сутрин и вечер, дори нощем на светлината на фенери. Мъже и жени се трудеха заедно на строежите на малките си къщи. Строяха винаги по един и същи начин: първо вдигат една стая, нанасят се в нея, докато довършат втората. Зимите в Украйна са много студени и затова стените се изграждат от дебели дървени греди, слепени с хоросан, обковават се с летви и се покриват с дебел слой мазилка от двете страни, за да изолират студа.
	В къщите има входно помещение, което служи и за килер. Оттам се влиза в кухнята — белосана стая с тухлена печка с огнище за готвене. Печката е около метър и половина и в нея пекат хляба — кръгли вкусни самуни.
	От входното помещение се влиза във всекидневната. Там е и масата за хранене, това е и гостната. В нея има хартиени цветя, икони и снимки на загиналите. По белите стени са закачени наградите на войниците от семейството. Прозорците са с капаци, които зиме се затварят.
	От всекидневната се влиза в спалните — една или две в зависимост от семейството. Тъй като хората тук са загубили всичко, за постеля им служи каквото намерят — черги, овчи кожи, стига да може да ги стопли. Украинците са големи чистници и къщите им светят от чистота.
	Отпреди знаехме, че колхозниците живеят в колиби. Това не е вярно. Всяко семейство си има къща с двор и овощни дръвчета, с цветя, големи зеленчукови лехи и пчелни кошери. Дворовете са с площ около един акър. Германците са унищожили всички плодни дръвчета и сега хората засаждат нови — ябълки, круши и череши.
	Най-напред отидохме в новото кметство. Там ни посрещнаха председателят, който бе загубил ръката си във войната, и счетоводителят, току-що уволнил се от армията, облечен още във военна униформа, и трима възрастни мъже от ръководството на колхоза. Извинихме се, че ще им попречим, разбирахме колко са заети с прибирането на реколтата, но бихме желали да видим част от работата.
	Разказаха ни какво е било по-рано и какво е сега. Германците заварили седемстотин глави дребен и едър рогат добитък. Днес има общо двеста животни. Преди войната имали два бензинови двигателя, два камиона, три трактора и две вършачки. Сега са останали един малък бензинов двигател и една малка вършачка. В района наоколо няма трактор. За оран ползват един от близката тракторна станция. Някога в селото е имало четирисет коня, сега бяха само четири.
	{img:kon.jpg}
	Селото бе загубило във войната петдесет мъже, мобилизирани в армията, и други петдесет от мирното население. Имаше много инвалиди и обезобразени, включително и сакати и слепи деца. Селото имаше голяма нужда от работна ръка и управата се стараеше да осигури работа за всекиго според възможностите му. Инвалидите, които можеха да вършат нещо, бяха ангажирани в живота на стопанството и това ги караше да се чувстват нужни. Може би затова сред ранените нямаше много неврастеници.
	{img:dete.jpg}
	Тук хората не са тъжни. Заредени са със смях, шеги и песни.
	В колхоза отглеждаха жито, пшеница и царевица, но земята не беше плодородна и основните култури бяха краставици, картофи и домати. Произвеждаха и мед. Отглеждаха и слънчогледи. Тук е много разпространено слънчогледовото олио и затова отглеждат слънчогледи.
	{img:babi.jpg}
	Най-напред ни заведоха в зеленчуковата градина, където жените и децата беряха краставици. Бяха разделени на бригади, които се съревноваваха помежду си кой ще набере повече. Жените вървяха в дълги редици, смееха се, пееха и си подвикваха. Носеха дълги поли, блузи и забрадки, всички бяха боси, защото все още е лукс да се носят обувки в полето. Децата бяха само по гащи и телцата им придобиваха бронзов загар под лъчите на лятното слънце. В края на лехите бяха струпани камари краставици, докато ги натоварят на камионите.
	Един малчуган на име Гриша с шапка от папурени стъбла изтича при майка си извика учудено:
	— Мамо, мамо, тези американци са хора като нас!
	{img:mami.jpg}
	Фотоапаратите на Капа предизвикаха истинска сензация. Отначало жените се развикаха, а после започнаха да оправят забрадките и да опъват блузите както всички жени по света, преди да ги снимат.
	Имаше една жена с привлекателно лице и весел смях. Капа я избра да я снима. Беше шегаджийката на селото.
	— Не само съм много работлива — рече тя, — но съм и два пъти вдовица, та мъжете ги е страх от мен. — И размаха една краставица пред обектива на Капа.
	— Е, сега може би ще се омъжиш за мен? — предложи Капа.
	Тя отметна глава и прихна:
	— Виж го ти! — не му остана длъжна тя. — Ако Бог бе погледнал някоя краставица, преди да сътвори мъжа, сега по света щеше да има много по-малко нещастни жени. — Цялата градина се огласи от смях.
	Бяха весели и дружелюбни хора. Трябваше да опитаме доматите и краставиците, за да се изкажем за качеството им. Краставиците са много важен зеленчук, тук ги осоляват и цяла зима ядат кисели краставички. Правят туршии от зелените домати. Щом падне сняг и дойде студ, от тях също става салата. Зелените доматчета, краставиците, зелето и ряпата са зимните зеленчуци. И макар жените да се смееха и да говореха, макар и да си подвикваха, не спираха да работят. Тази година реколтата беше добра — седемдесет процента по-богата от миналогодишната, първата наистина добра реколта от 1941 година насам и те й възлагаха големи надежди.
	После отидохме на една поляна, осеяна с цветя, където имаше стотици кошери и малка палатка, в която живееше пчеларят. Въздухът бе изпълнен с тихото жужене на пчелите, които се трудеха сред детелината. Старият брадат пчелар се втурна да ни пресрещне със защитни мрежи в ръце. Покрихме лицата си и пъхнахме ръце дълбоко джобовете, а пчелите гневно зажужаха край нас.
	Старият пчелар отвори един кошер и ни показа меда. Вече трийсет години бил пчелар и много се гордееше с работата си. Дълги години се грижел за пчелите, без да знае много за тях, но сега имал книги и се учел. Бил се снабдил с шест нови пчели майки от Калифорния, които били голямо богатство. От думите му стигнах до извода, че са калифорнийска разновидност на италианската черна пчела. Бил много щастлив с новите пчели. Били по-устойчиви на студа и щели да започват работа по-рано и да работят до по-късно през годината.
	После ни отведе в малката си палатка и спусна платното на входа. Отряза филии от прекрасния черен възкисел ръжен хляб, намаза ги с мед и ни ги даде. Глухото жужене на пчелите отвън не преставаше. По-късно пчеларят отново отвори кошерите и извади оттам цели шепи пчели, без да се страхува, както впрочем повечето пчелари, но ни предупреди да не откриваме лицата и ръцете си, защото пчелите не обичат непознати.
	{img:pchelar.jpg}
	Оттам ни заведоха на нива, където вършееха. Техниката, с която разполагаха, будеше съжаление. Стар едноцилиндров бензинов двигател захранваше допотопна вършачка и въздушен компресор, който се задвижваше ръчно. И тук забелязахме колко малко са мъжете. Жените бяха много повече, а сред мъжете преобладаваха инвалидите. Механикът, който отговаряше за двигателя, нямаше пръсти на едната ръка.
	Житната реколта не беше много богата. Зърното се изсипваше от вършачката върху огромно брезентово платнище. Покрай него седяха деца, които събираха всяко зрънце, търкулнало се на земята — тук всяко зърно беше скъпоценно. Цяла сутрин на небето се събираха облаци и по едно време започна да ръми. Хората се втурнаха да покрият житото.
	{img:jito.jpg}
	Забелязахме, че неколцина мъже спорят за нещо. Полторацки тихичко ни преведе. Изглежда, се разправяха кой да ни покани на обяд. Един имал по-голяма маса, жената на друг вадила хляб тази сутрин. Трети настояваше, че той трябва да ни покани, защото току-що е вдигнал нова къща. Така и стана. Но той нямаше достатъчно съдове и всички щяха да донесат чаши, чинии и дървени лъжици. Веднага щом се разбра, че ще бъдем в неговата къща, жените от семейството запретнаха поли и хукнаха към селото.
	Откакто сме се върнали от Русия, всички ни подмятат:
	Разигравали са ви театър. Всичко са нагласили за вас. Не са ви показали истинския си живот.
	Да, те наистина нагласиха всичко за нас — както би го направил някой казански фермер за своите гости. Постъпиха, както постъпват нашите сънародници в Щатите в такива случаи.
	Те наистина се бяха нагласили заради нас. Прибраха се вкъщи, мръсни от полската работа, измиха се и облякоха най-хубавите си дрехи. Жените извадиха от скриновете трептящи от чистота забрадки. Измиха си краката, обуха обувки и облякоха току-що изпрани поли и блузи. Момиченцата набраха цветя, натопиха ги в бутилки и ги наредиха в гостната. Върволица деца от околните къщи донесоха водни чаши, чинии и лъжици. Една жена донесе буркан специална туршия, а от цялото село запристигаха бутилки водка. Някакъв мъж донесе бутилка грузинско шампанско, запазено, кой знае как, за някакъв специален повод.
	{img:pesht.jpg}
	И това, което ставаше в кухнята, беше като представление за нас. Огънят в новата бяла пещ бумтеше. Печаха се вкусните ръжени хлябове, цвърчаха яйцата и кипеше боршът. Отвън се лееше дъжд, така че не изпитвахме угризения, че прекъсваме работата на полето. И без това не можеха да вършеят в такова време.
	В ъгъла на гостната, където се събират всички, имаше икона на Богородица и Исус в позлатена рамка, а над нея висеше нещо като балдахин от ръчно изплетена дантела. Сигурно бяха заровили тези неща, когато нахлули германците, защото иконата беше стара. В стаята имаше и увеличена цветна снимка на прародителите на семейството. Двама от синовете са загинали през войната и снимките им са окачени на отсрещната стена. Бяха в униформи и изглеждаха много млади, много развълнувани и много простодушни.
	Няколко мъже влязоха в гостната. Бяха спретнати, чисти и измити. Бяха се избръснали и също като жените си бяха обули обувки.
	През дъжда притичаха малки момиченца с престилки, пълни с дребни ябълки и круши.
	Домакинът ни беше около петдесетгодишен, скулест, русокос, с раздалечени очи и обветрено лице. Все още носеше куртката с широк кожен колан. Лицето му бе напрегнато, като че го мъчеше ужасна рана.
	Когато обядът беше готов, ни поканиха на трапезата. Украински борш, само с него можехме да се нахраним, пържени яйца с шунка, пресни домати и краставици, нарязан лук, горещи ръжени питки, мед, плодове и различни салами — сложиха всичко това на масата наведнъж. Домакинът наля водка с пипер — водка, в която са киснати зърна черен пипер за допълнителен аромат. После извика жена си и двете си снахи, вдовици на загиналите му синове, на масата и им подаде по чаша водка.
	Първата наздравица вдигна майката:
	— Нека Бог ви дари с всичкото добро на света! — каза тя и всички пихме за нейно здраве, хапнахме обилно и всичко беше прекрасно.
	{img:tost.jpg}
	Сетне домакинът предложи тост, който бяхме чували безброй пъти — тост за мира между народите в целия свят. Странно е, но рядко звучаха лични тостове. Обикновено ги посвещаваха на грандиозни неща от общ характер. Предложихме да пием за здравето на семейството и благоденствието на стопанството, а един едър мъж в другия край на масата стана и вдигна наздравица в памет на Франклин Д. Рузвелт.
	Започвахме да осъзнаваме колко голямо значение се отдава на паметта на Рузвелт по света и всепоглъщащото усещане за трагедията, свързана със смъртта му. Спомних си една история, която бях чувал отдавна. Само седмица след смъртта на Линкълн вестта за убийството му стигнала чак до сърцето на Африка, понякога носена от ритъма на барабаните, понякога от нозете на вестоносците. Така пропътувала вестта за трагедията от световен мащаб. И сякаш няма значение какво говорят или мислят критиците на Рузвелт, дори няма значение какъв е бил самият той. Онова, което наистина има значение, е, че по целия свят името му е символ на мъдрост, доброта и съчувствие. В съзнанието на обикновените хора той отдавна е престанал да бъде човек и се е превърнал в идея. Хората, които се опитват да очернят него и паметта му, изобщо не могат да я опетнят, а само се проявяват като подли, алчни егоисти и глупаци. Името на Рузвелт е далеч извън обсега на подобни дребни мозъци и мръсни ръце.
	След обяда както обикновено дойде времето за въпроси. Този път обаче беше по-интересно, защото селяните задаваха въпроси за нашите ферми. За пореден път разбрахме, че хората имат странна и сложна представа един за друг. Невъзможно е да се отговори еднозначно на въпроса „Как живеят фермерите в Америка?“, защото има различни ферми. А на американците е много трудно да си представят Русия, в която климатът варира от полярен до тропически и населението е смесица от различни раси и езици.
	А нашите домакини дори не говореха руски. Говореха украински.
	— Как живеят селяните в Америка? — питаха те.
	Опитахме се да обясним, че в Америка, както и в Русия има различни ферми. Малки от пет акра, които разполагат с едно муле, но и огромни кооперативни стопанства, които работят както руските държавни стопанства, но не са собственост на държавата. Има стопанства като това село и там общественият живот е, общо взето, същият, с изключение на това, че земята не е общо притежание. Сто акра напоявана добра земя струва колкото хиляда акра бедна земя. Това бе лесно за разбиране, защото те също са селяни. Просто никога не бяха се замисляли за Америка по този начин.
	Искаха да научат нещо за американските селскостопански машини, от каквито имаха огромна нужда. Питаха за комбайни и редосеялки, за памукоберачки и машини за торене; питаха за разработването на нови култури, за зърно, устойчиво на студ и ръжда; за трактори и за тяхната цена и дали може човек, притежаващ малко стопанство, да си позволи трактор.
	Селянинът от края на масата с гордост разказа как съветското правителство отпуска на колхозите заеми и дава пари с нисък лихвен процент на хората, които искат да вдигнат къщи в колхозите си. Правителството разполагало с информация, необходима за развитието на селското стопанство.
	Уверихме ги, че нещата стоят по същия начин в Америка, но те никога не бяха чували нито за това, нито за селскостопанските заеми или за важната работа, която се извършва от Министерството на земеделието. Чуваха за това за първи път. Всъщност май бяха убедени, че тъкмо те са изобретили споменатата система.
	На отсрещния строеж мъж и жена под дъжда вдигаха върху току-що изградените стени дървен материал за покрива, а на пътя децата караха кравите от паша към обора.
	{img:pokriv.jpg}
	Жените подадоха забрадените си глави от вратата на кухнята и се заслушаха в разговора, който премина към външната политика. Въпросите бяха безпощадни.
	— Как би постъпило американското правителство — попита гостенинът от другия край на масата, — ако съветското правителство вземе заем и предостави военна помощ на Мексико с явната цел да спре развитието на демокрацията?
	Помислихме малко и после отговорихме:
	— Сигурно ще обяви война.
	А той отвърна:
	— Но вие дадохте заем на Турция, с която имаме обща граница, за да бъде спряно развитието на нашата система, и ние не ви обявихме война.
	Тогава нашият домакин каза:
	— Според нас американският народ е демократично настроен. Бихте ли ни обяснили защо американското правителство е в приятелски отношения с реакционните правителства, с правителствата на Франко и Трухильо, с военната диктатура в Турция и корумпираната гръцка монархия?
	Затруднявахме се да отговорим на тези въпроси, защото нямахме достатъчно информация, пък и не сме доверени лица на тези, които градят външната ни политика. Казахме им обаче какви въпроси се задават в Америка за господството на комунистическите партии на Балканите, за използваното от руснаците право на вето в Обединените нации и негативните настроения във връзка с това, както и за нападките по адрес на Америка в руската преса.
	По тези неща сякаш си приличахме — те не знаеха повече за външната политика на страната си, отколкото ние за външната политика на нашата. Във въпросите им нямаше враждебност, а само недоумение. Най-накрая домакинът ни стана, вдигна чаша и каза:
	— Някъде съществува отговорът на всички наши въпроси и той трябва да бъде намерен бързо. Да пием за надеждата, че той ще бъде намерен, защото светът се нуждае от мир, светът отчаяно се нуждае от мир. — И той посочи мъжа и жената, които се бореха с тежките греди за покрива. — През зимата те двамата ще имат къща за първи път от 1941 година насам. Те се нуждаят от мир. Имат три деца, които никога не са живели в свой дом. Не може да има толкова зли хора по света, които да искат да ги върнат обратно в дупките под земята, защото там са живели досега.
	Домакинът отвори шампанското и наля по малко от скъпоценната течност в чашите. Всички на масата се бяха смълчали. Вдигнахме чаши, но никой не предложи тост. Изпихме шампанското, без да говорим. Скоро след това благодарихме на своите домакини и тръгнахме обратно към Киев през земята, белязана от войната. Мислехме дали домакинът ни е прав, дали наистина на света има хора, които искат отново да срутят малките къщички и да напъхат децата в дупките под земята.


	На другата сутрин спахме до късно. Когато се събудихме, поговорихме за предишния ден и Капа прибра използваните филмови ленти. Бяхме канени на обяд у Александър Корнейчук и съпругата му Ванда Василевска, полска поетеса, известна и в Америка. Живееха в хубава къща с голяма градина. Сервираха обяда на верандата, под сянката на великолепна асма. Пред верандата имаше цветна леха, розови храсти и цъфнали дръвчета, а отзад голяма зеленчукова градина.
	Обядът бе приготвен от Ванда Василевска. Беше вкусен и обилен — кьопоолу, риба от Днепър с доматен сос, яйца с някакъв странен пълнеж, отлежала водка — жълта на цвят и много пивка. Поднесоха после силен пилешки бульон и пиле, което много прилича на пържените пилета в Американския юг, само че панирани с галета. Сетне дойдоха кейкът, кафето и ликьорът, а накрая Корнейчук донесе пури „Ъпман“ в алуминиеви опаковки.
	Обядът беше прекрасен. Слънцето грееше, в градината беше толкова хубаво, а ние седяхме и си приказвахме. Когато стигнахме до пурите и ликьора, постепенно разговорът се завъртя около отношенията със Съединените щати. Корнейчук бе идвал в Щатите като член на културна делегация. При пристигането им в Ню Йорк им взели отпечатъци от пръстите и ги вписали в регистрите като представители на чужда държава. Те се възмутили, прекъснали посещението си и се върнали в Съветския съюз.
	— У нас — каза Корнейчук — вземат отпечатъци от пръстите на престъпниците. Вие не сте давали отпечатъци, не са ви снимали и не са ви регистрирали.
	Опитахме се да обясним, че според нашите правила всички, които идват от комунистически или социалистически държави, се смятат за държавни служители, а всички чужди държавни служители трябва да се регистрират.
	— Правителството в Англия също е социалистическо, но вие не карате всички англичани да се регистрират и не им взимате отпечатъци на пръстите — възрази той.
	И Корнейчук, и Полторацки са участвали във войната и ние ги попитахме за бойните действия в района. Полторацки разказа история, която трудно се забравя. Веднъж били изпратени да атакуват германски преден пост. Вървели дълго, преспите били толкова дълбоки, а студът толкова смразяващ, че когато най-после стигнали целта, пръстите на ръцете и краката им били измръзнали.
	— Оставаше ни да се бием само с едно — каза той, — със зъби. После все го сънувах. Беше толкова ужасно.
	След обяда отидохме на реката. Наехме малка моторна лодка и се разходихме покрай скалистия бряг на Киев до отсрещната пясъчна ивица, където стотици хора се къпеха и се печаха на слънце. Цели семейства с разноцветни бански костюми събираха загар на пясъка. По реката сновяха платноходки и туристически корабчета, пълни с хора.
	{img:ezero.jpg}
	Свалихме дрехите и поплувахме около лодката по гащета. Водата беше топла и приятна. Беше събота и наоколо цареше весело настроение. В градините по скалистия бряг и по улиците на града гъмжеше от хора. От естрадите се разнасяше музика, а по протежение на реката се разхождаха млади хора, хванати за ръце.
	Вечерта отново отидохме в „Ривиерата“ — заведението на брега, където имаше дансинг. Оттам наблюдавахме как нощта се спуска над безкрайната украинска равнина, прорязана чак до хоризонта от криволичещата сребриста лента на реката.
	Беше събота и танцуващите бяха повече. Някои демонстрираха почти професионални умения на дансинга. Оркестърът изпълни обичайния си репертоар от цигански, грузински, руски, еврейски и украински песни. В наша чест дори изсвириха своя версия на „Настроение“ — наистина разтърсващо преживяване. Успяхме да я разпознаем едва накрая, но затова пък оркестърът я изпълни с голяма страст.
	Откритият дансинг бе заобиколен от плътен жив плет от някакво растение, окичено с цветове. Зад плета се криеше дребно момченце, малък просяк. То изпълзяваше изпод цветовете и молеше за дребни суми, за да отиде на кино.
	Дойде управителят и каза:
	— Това е най-постоянният ни клиент и е много богат.
	После отпрати момченцето, но щом ни остави, хлапето се върна и получи пари за кино.
	Посетителите ставаха все повече и скоро заведението се препълни. Около десет часа стана сбиване. Внезапна, невъздържана, буйна схватка между неколцина младежи. Само че поводът не беше момиче, а футболът. Украинците гледат много сериозно на футбола. Киевчани са запалени по своя футболен отбор почти колкото жителите на Бруклин по своя бейзболен отбор. Боят се развихри за миг на дансинга, после замря и всички се върнаха по масите, пийнаха по чашка и проблемът се уреди.
	На връщане минахме през парка. Стотици хора седяха по пейките и слушаха музиката на оркестрите. Капа се примоли да не му задавам въпроси на другата сутрин.
	В Русия има обичай, който би бил от полза и на нас. В хотелите и ресторантите на видно място има книга за оплаквания с молив. Всеки може да напише, при това анонимно всяко свое оплакване от обслужването, управата и реда. От време на време идва инспектор и проверява ресторантите и другите обществени заведения. Ако открие повече оплаквания от определен човек, управата или обслужването, се извършва реорганизация. На едно оплакване не се обръща кой знае какво внимание, но ако се повтори няколко пъти, се взимат мерки.
	В Съветския съюз има и друга книга, която будеше у нас ужас. Това е книгата за впечатления. Ако сте били в завод, музей, художествена галерия, дори строеж, неизменно се появява книгата на посетителите, в която трябва да впишете впечатленията си. Обикновено обаче, докато стигнете до книгата, вече сте забравили какво мислите за видяното, често сте забравили и какво сте видели. Тази книга определено е предназначена за комплименти. Ако случайно забележките или впечатленията ви са критични, това би било ужасяващо. Колкото до мен впечатленията ми трябва да отлежат и да се избистрят.
	Помолихме да ни покажат друг колхоз с по-плодородна земя, където разрушенията от войната не са толкова ужасяващи. И на другата сутрин поехме на път в посока, обратна на предишната. Пътувахме в стар ЗИС отпреди войната, който изнемогваше все повече — ресорите не пружинираха, предавателната кутия стенеше и тракаше, а задницата виеше като умиращ вълк.
	Постепенно започнахме да проявяваме интерес към шофьорите, които ни возеха. Шофьорът в Съветския съюз не е като прислуга. Професията е добре платена и уважавана. Мъжете, които я упражняват, са механици и почти всички са участвали във войната като танкисти или летци. Киевският ни шофьор бе сериозен човек. Грижеше се за умиращия си автомобил като за дете. От Москва не бе пристигнала нито една кола следвоенно производство, а и не се знаеше кога ще стане това. Затова се налагаше да се поддържа в движение всяко нещо на колела, дори след като отдавна е трябвало да отиде на боклука.
	Превозното средство, с което разполагахме в Киев, не представляваше нищо особено като кола, но като нагревател бе направо превъзходно. На всеки пет-шест километра спирахме и пълнехме радиатора с вода от канавки, поточета и локви, която тутакси се превръщаше в пара.
	Двайсетина километра пътувахме по гладък павиран път, после свихме наляво в леко хълмиста местност. Видът на пътя нямаше нищо общо с предназначението му. Представляваше мрежа от коловози. Скоро беше валяло и номерът бе да се налучка коловозът, които е използван най-отдавна. В падините имаше малки езерца, покрай които крачеха бели чапли и щъркели. Крепяхме някак нагорещената си кола и спирахме да я оставим да попуши, преди да напълним радиатора с прясна вода.
	Шофьорът ни разказа, че през войната бил летец, а после и танкист. Притежаваше необикновена дарба — можеше да заспива по всяко време, дори когато спирахме само за пет минути, и се събуждаше веднага, напълно готов за път. Можеше да спи и дванадесет часа и да се събуди по същия начин. Тогава си спомних артилеристите на нашите бомбардировачи, които бяха развили същата способност — да спят на път към целта и обратно към базата.
	Пристигнахме в колхоза около пладне. Той също се казваше „Шевченко“ и затова се наложи да го наречем „Шевченко 2“. Беше много различен от предишния. Земята бе плодородна, а селото не беше пострадало. Тук германците били обкръжени. Избили животните, но не успели да разрушат селото. В колхоза отглеждали много коне, но когато германците се предали, селяните заварили всички коне, крави, кокошки, гъски и патици избити. Трудно ми беше да си ги представя тези германци. Трудно ми беше да си представя какви мисли са минавали в главите на тези ужасни деца злосторници.
	Председателят на „Шевченко 2“ бил известен партизанин. Той продължаваше да носи кафявата си куртка и войнишкия колан. Беше със сини очи и дълбоки бръчки около устата.
	В колхоза имаше към хиляда и двеста души, но и тук повечето мъже бяха загинали.
	— Можем да отгледаме нови животни — каза председателят, — но не можем да върнем мъжете и не можем да върнем ръцете и краката на сакатите.
	В Съветския съюз почти не видяхме протези, макар че има огромна нужда от тях. Вероятно такава индустрия още не се е развила, но със сигурност е крайно необходима, защото много хора са загубили крак или ръка.
	„Шевченко 2“ е проспериращо стопанство. Земята е плодородна и хълмиста. Отглеждат се жито, ръж и царевица. Миналата пролет имало късни слани и част от житото измръзнало. Хората бързо подготвили земята да засеят царевица, за да не пропадне годината, а земята тук е много подходяща за царевица. Стъблата се извисяват на близо два и половина — три метра, а кочаните са едри и налети.
	Заведоха ме и до вършачките в полето, където бригадите прибираха житото. Докъдето поглед стигаше, се виждаха хора с коси, защото колхозът имаше само един малък комбайн и един трактор. Пшеницата се жънеше и връзваше на ръка. Хората капваха от умора. Смееха се и си подвикваха, но нито за миг не спираха работа не само защото се съревноваваха, но и защото годината бе най-успешната от години насам и зърното трябваше да се прибере. От това зависеше изцяло благополучието им.
	{img:kolhoz.jpg}
	Отидохме да видим един силоз, където съхраняваха продукцията — чували слънчоглед за олио, ръж и жито. Тук разпределяха зърното — за посев, за колхозниците.
	Селото е разположено край езеро, където хората се къпят, перат и поят конете, а понякога голи хлапетата ги яхваха и ги вкарваха във водата. Обществените сгради са разположени около езерото — клубът с малка сцена, салон с дансинг и мелницата. В пощата имаше радиоприемник с високоговорител на покрива. С него са свързани радиоточките във всички къщи на селото. То е електрифицирано, осветени са дори улиците.
	{img:voda.jpg}
	Къщите сред зеленчукови и овощни градини стигаха до заоблените била на околните хълмове и се спускаха от другата им страна. Селцето е красиво с белосаните къщи, потънали в зеленината на градините. Дърветата са натежали от плод, едрите домати почти опират земята, а избуялата царевица се е устремила към небето.
	Къщата, в която беше предвидено да отседнем, се намираше на билото и оттам се виждаха хълмистата местност, нивите и овощните градини. Самата къща бе като повечето украински селски къщи — пруст, кухня, две стаи и гостна. Беше току-що измазана. Из къщата се носеше упойващият аромат на прясна глина.
	Домакинът ни бе едър усмихнат човек на около петдесет и пет години. Жена му се казваше Мамочка и никой не би могъл да й измисли по-подходящо име. Беше най-работливата жена, която съм виждал.
	Посрещнаха ни и ни отстъпиха гостната си. Стените бяха боядисани в светлосиньо, а на масата в бутилки, увити с розова хартия, бяха подредени пъстри букети от хартиени цветя.
	Селото очевидно бе по-заможно от „Шевченко 1“. Иконата бе по-голяма с бледосиня дантела по краищата, която хармонираше със стената. Имали са само един син. Сега снимката му висеше на стената — голяма и оцветена. Споменаха го само веднъж.
	— Завърши биохимия през 1940 година — каза майка му. — Мобилизираха го през 1941, загина същата година.
	Лицето на Мамочка не трепна. Тя повече не каза и дума за него, а е бил единственият й син.
	До едната стена имаше стара шевна машина „Сингер“, покрита с парче тензух, а до другата — тясно легло с килимче вместо завивка. В средата на стаята — дълга маса с пейки от двете страни. Вътре беше много горещо, но прозорците не се отваряха. Решихме, че ако е възможно, без да изглеждаме невъзпитани, ще спим в плевнята. Нощите бяха прохладни и приятни, но вътре щяхме да се задушим.
	На двора се измихме, а вътре ни чакаше вечерята.
	В селото Мамочка е известна с вкусните си гозби. Ястията й са невероятни. Вечерята започна с водни чаши водка, туршия, домашен черен хляб и един от специалитетите на Мамочка — украински шашлик. На масата имаше огромна купа с домати, краставици и лук и друга — с вареники, малки тестени топчета, пълнени с кисели вишни и залени с мед — превъзходно национално ястие. Донесоха прясно мляко и чай и още водка. Ядохме прекалено много. Тъпкахме се с малките черешови питки, докато ни се изцъклиха очите.
	Вече се стъмваше и мислехме, че това е последното ядене за деня.
	Вечерта слязохме в центъра на селото до клуба. Когато минавахме край езерото, по него приближи лодка с музиканти. Беше странен оркестър, между инструментите имаше балалайка, малък барабан с малък цимбал и концертина. Това беше танцовата музика на селото. Лодката с музикантите прекоси езерото и спря пред клуба.
	Сградата бе доста голяма. Вътре имаше малка сцена, а пред сцената маси с шахматни дъски и дъски за дама, следваше дансинг и накрая редици пейки за зрителите.
	Когато пристигнахме, в читалището нямаше много хора — само неколцина шахматисти. Обясниха ни, че младите хора се връщат от полето, после вечерят, почиват около час, дори спят и чак тогава идват в читалището.
	Сцената се подготвяше за кратка пиеса — масата бе украсена с големи саксии с цветя, имаше два стола и голям портрет на един от ръководителите на Украйна. Тримата музиканти от оркестъра подредиха инструментите си и засвириха. Тогава младежите започнаха бавно да се събират. Бяха силни момичета с лица, измити до блясък. Имаше само неколцина млади мъже.
	Девойките танцуваха една с друга. Носеха ярки щамповани рокли и забрадки от цветна коприна или вълна и почти всички бяха боси. Танцуваха лудо. Барабанът и чинелите подсилваха неудържимото темпо на музиката, а босите крака отмерваха ритъма по пода. Момчетата само стояха настрана и гледаха.
	Попитахме едно момиче защо не танцуват с тях, а тя отговори:
	— Тези стават за женене, но след войната толкова са оредели, че ако някое момиче вземе и танцува с някой от тях, си докарва само неприятности. Освен това са ни срамежливци — разсмя се тя и продължи да танцува.
	Толкова малко бяха мъжете на възраст за женене. Всъщност бяха млади момчета. Мъжете, които трябваше да танцуват с девойките, бяха мъртви. Момичетата бяха заредени с невъобразима енергия. Цял ден бяха работили в полето, още от ранни зори, и въпреки всичко само след час сън бяха готови да танцуват цяла нощ. Шахматистите продължаваха да играят, без да се вълнуват или притесняват от заобикалящия ги шум.
	{img:devoiki.jpg}
	В същото време театралната трупа не спираше подготовката на сцената, а Капа подреждаше прожекторите си, за да снима пиесата. Стори ни се, че момичетата като че се раздразниха, когато музиката спря. Не им се искаше да спрат да танцуват заради пиесата.
	Представиха кратка пропагандна пиеса, наивна и очарователна. Ето историята. В едно стопанство живее момиче. За съжаление тя е мързелива и не иска да работи. Иска да отиде в града, да лакира ноктите си и да носи червило. Иска да е порочна и упадъчна. В началото на пиесата разговарях с друго момиче. Тя е добра бригадирка и всички я уважават заради отличната й работа на полето. Момичето, което иска да лакира ноктите си, се влачи по сцената и очевидно нищо не струва. Бригадирката стои с изправени рамене и ръце, неподвижно заковани отстрани на тялото, и самоотвержено рецитира репликите си. Третият участник в пиесата е тракторист, герой на труда. Интересното в случая е, че той наистина е тракторист, и пиесата се забави цял час и половина, докато оправи трактора, с който бе работил цял ден. Трактористът, герой на труда, владее един-единствен драматичен похват — изрича репликите, като крачи нагоре-надолу по сцената и не спира да пуши цигари.
	{img:scena.jpg}
	В момента трактористът е влюбен в момичето, което иска да лакира ноктите си. Обича я до полуда и има сериозна опасност да загуби душата си заради нея. Всъщност с развитието на пиесата става ясно, че той е почти готов да захвърли работата си като тракторист, да спре да помага на развитието на родната икономика, да се премести в града, да си вземе апартамент и да заживее лесен живот с момичето, което иска да лакира ноктите на ръцете си. Тук се намесва бригадирката, която с идеално изправени рамене му изнася лекция.
	Естествено от нея няма полза. Той очевидно е объркан и много обича немарливата, безполезна девойка. Не знае какво да прави. Да се откаже ли от момичето, което обича, или да я последва в града и да се превърне в безделник?
	В този момент порочното момиче излиза от сцената и оставя бригадирката с тракториста. С присъщата на жените хитрост бригадирката се опитва да убеди тракториста, че другото момиче не го обича истински. Тя искала да се омъжи за него само защото е прочут тракторист, но скоро щял да й омръзне. Трактористът не вярва на думите й, но изведнъж очите й проблясват и тя разпалено предлага:
	— Знам какво ще направим. Ще се престориш, че ме ухажваш, и когато ни види заедно, ще разбереш колко много те обича.
	Той приема предложението. Момичето с лакираните нокти се връща на сцената и заварва бригадирката в прегръдките на тракториста. И става тя, каквато става — съвсем не се случва това, което очакваме, напротив — немарливата девойка решава да заработи в социалистическото стопанство и да остане на село. После насочва гнева си към бригадирката.
	— Ще създам своя бригада. Не може само ти да бъдеш прочута и да получаваш награди. Аз също ще стана бригадирка и ще нося ордени.
	Така проблемите на тракториста, любовни и икономически, са разрешени. Идва краят на пиесата и всички са много доволни.
	Такъв поне е сюжетът на пиесата, но всъщност нещата не се развиха точно по този начин. Трактористът едва бе направил няколко крачки по сцената и действието едва се беше завързало, когато Капа задейства светкавиците за първата си снимка. Това окончателно разстрои актьорите. Момичето с лакираните нокти се скри зад саксия с папрат и отказа да излезе оттам до края на сцената. Трактористът забрави репликите си. Бригадирката започна да заеква и се опита да спаси пиесата, но се провали. Останалата част от пиесата приличаше на изпробване на ехо — актьорите повтаряха всяка реплика след суфльора и публиката имаше възможност да се наслади на двоен вариант. Всеки път, когато почти си спомняха репликите, Капа задействаше отново светкавиците и ги проваляше, публиката беше във възторг и бясно аплодираше всеки блясък на светкавиците.
	Червеният лак за нокти, нанизът стъклени мъниста и лъскавите бижута са признак за леконравието на порочното момиче. Светкавиците толкова я притесниха, че тя, без да иска, скъса гердана и мънистата се разпиляха по цялата сцена. Това окончателно обърка пиесата.
	Така и нямаше да разберем за какво става дума, ако не ни я разказа после суфльорът, учител в селото. Най-после завесата се спусна под бурните ръкопляскания. Имахме чувството, че публиката предпочете тази интерпретация на пиесата пред всички останали, представени им дотогава.
	На момичетата им се танцуваше. Нетърпеливо чакаха музикантите да заемат местата си и се впуснаха във вихрен танц. Само директорът успя да ги убеди, че е време да се разотиват и да си лягат. Вече беше един и петнайсет, а трябваше да стават в пет и половина, за да отидат на работа. Никак не им се тръгваше и ако бяха ги оставили, щяха да танцуват до сутринта.
	Докато се доберем до върха, стана два и половина. Умирахме за сън, но плановете на Мамочка се оказаха други. Сигурно беше грабнала тенджерите, щом сме излезли, след като според нас бяхме се навечеряли. Дългата маса беше отрупана с ястия и в два и половина след полунощ похапнахме следното: водка, туршия, краставици, пържена риба от езерото, вареники с мед и прекрасна картофена супа.
	Щяхме да се пръснем от ядене и очите ни се затваряха. В къщата беше много горещо, а стаята — доста неудобна. Освен това разбрахме, че тясното легло, което трябваше да споделим с Капа, е на Мамочка, и помолихме да спим в плевнята.
	Специално за нас разстлаха прясно сено и го покриха с черга. Най-после легнахме да спим. Оставихме вратата отворена, но някой тихичко я затвори. Явно и тук както в повечето европейски страни се страхуват от настинки. Почакахме малко и отново открехнахме вратата, но и този път някой тихо я притвори. Нямаше да допуснат да се простудим, ако ни лъхне нощен хлад.
	Сеното в малкия хамбар миришеше омайващо. В клетка до стената зайци шумоляха и гризяха нещо в тъмното. Отвъд кирпичената стена няколко прасета грухтяха доволно, а кравата Любка се размърда в съня си.
	Любка е новата крава и не е любимка на Мамочка както предишната. Мамочка и досега се чуди защо я е продала. Казвала се Катюшка, галено от Катерина. Любка е хубава крава, но е с по-различен нрав, освен това дава по-малко мляко от Катюшка. Всяка сутрин селските деца водят кравите на паша и Любка тръгва със стадото, където е и Катюшка. Вечер, когато кравите се връщат, всяка поема по пътя си, а Катюшка тръгва към стария си дом и Мамочка й говори малко, а после я избутва от двора.
	— Луда трябва да съм била — казва тя — да продам Катюшка. Любка, разбира се, е по-млада и ще живее повече, но не е добра и щедра като Катюшка.
	Нощта мина неусетно. Тъкмо затворихме очи и се обърнахме на другата страна и тя отлетя. Из двора и край плевнята работеха хора, кравите излизаха за паша, а прасетата квичаха сърдито, очаквайки да ги нахранят. Нямам представа кога е спала Мамочка. Всъщност надали изобщо беше спала, защото бе на крак и приготвяше закуската.
	На Капа никак не му се ставаше, но най-сетне успях да го измъкна от сеното. Дълго остана седнал на един пън, взирайки се в празното пространство.
	Заслужава си да опиша най-подробно закуската, защото подобно нещо е невиждано по света. Започнахме с по чаша водка, по четири пържени яйца, две огромни пържени риби и три чаши мляко. Последваха купа с туршия, чаша домашно вино, черен хляб с масло, пълна чаша мед и още две чаши мляко. Завършихме пак с чаша водка. Звучи невероятно, че сме погълнали всичко това на закуска, но ние наистина го изядохме. И всичко беше много вкусно, но ни беше тежко и дори ни прилоша.
	{img:seno.jpg}
	Мислехме, че сме станали рано, но хората бяха излезли на полето още с пукването на зората. Отидохме да видим как прибират ръжта. Най-отпред един зад друг вървяха мъжете с дълги коси в ръце и поваляха огромни откоси. Подир тях жените връзваха ръжта на снопите с усукана слама, а най-отзад децата събираха изпадналите класове, вдигаха всяка сламка, всяко зрънце, та нищо да не се разпилее. Трудеха се неуморно в най-усилното време на годината. Капа не спираше да обикаля и да снима, а те само вдигаха поглед, усмихваха се и продължаваха работа. Не спираха нито за миг. Бяха работили така хилядолетия, после за кратко бе дошла механизацията и сега отново трябваше да се върнат към ръчния труд, докато се сдобият с нова техника.
	Отидохме и до мелницата, където мелят зърното за хляба, а оттам до канцеларията, където се водеше счетоводството на колхоза.
	На края на селото строят тухларна. Искат да строят къщите си от тухли и да ги покриват с керемиди, защото са осъзнали риска от пожари. Доволни са, че в околностите на селото има торф и глина и могат да произвеждат тухлите на място. След като построят нови къщи в селото, ще продават тухли на съседните колхози. Тухларната ще е готова преди зимата и щом свърши полската работа, ще правят тухли. Вече са събрани купища торф за горене.
	По обед спряхме у едно семейство, което се хранеше — майка, баща и две деца. На масата бе сложена голяма купа с борш. Всички загребваха от купата с дървени лъжици. В друга купа бяха нарязани домати, имаше голяма пита хляб и кана мляко. Хората в това село се хранеха доста добре, което личеше от кожените колани, пристегнали рубашките на мъжете, по следите, останали по тях през годините — сега коланите бяха отпуснати с два, три, дори четири дупки в сравнение с миналото.
	Мамочка сигурно бе разчистила масата след закуска и веднага се бе заловила с обяда. В четири и половина ни очакваше истински банкет. Тя много се гордееше с уменията си. И селото много се гордееше с нея. Най-вероятно затова бе избрана за наша домакиня. Тази вечер на гости бяха поканени първенците на селото. На масата бяха председателят на колхоза, агрономът и съпругата му — красива жена, която беше учителка и ръководител на драматичния състав, управителят на стопанството, учителят, бабата и дядото и ние. Дори предишните угощения да ни се сториха изобилни, това надмина всичките ни очаквания. На масата стоеше голяма гарафа водка, а стомасите ни не понасяха водката. Започнахме с черен хляб, туршия, домати и водка. Последваха украинският борш със заквасена сметана, огромни количества яхния с месо, приготвена по особен начин, така че картофите бяха поели аромата на подправките, питки, мед, мляко. Щом нечия чиния се изпразнеше дори наполовина, Мамочка веднага я допълваше. Та чак ни прилоша от преяждане.
	Председателят на стопанството изнесе кратка приветствена реч, а ние отвърнахме с кратка благодарствена реч. После ни попитаха дали ще имаме нещо против да отговорим на няколко въпроса, тъй като сме единствените американци, които някога са идвали в колхоза, а те много искали да научат повече за страната ни. Биха искали да узнаят някои неща. Разказахме им, че Америка е необятна страна и ние познаваме само малка част от нея, и сигурно няма да можем да отговорим на всички въпроси, но ще опитаме. Агрономът ни попита за селското стопанство — какви култури се отглеждат и къде. Дали се извършват опити със семена, има ли специални опитни станции за целта, има ли селскостопански училища. Каза, че всяко кооперативно стопанство в Съветския съюз отделя част от земята си и семена за опити и се поинтересува дали и при нас е така. Поиска също да знае дали правителството подпомага фермерите с пари и съвети. И по-рано ни бяха задавали този въпрос и всеки път се изненадваха, когато разказвахме за работата на нашето правителство, свързана със селското стопанство, и то не само на държавно, но и на щатско равнище. Председателят на колхоза попита колко земя е нужна за издръжката на едно семейство в Америка, какъв е семейният доход и как стои въпросът с прехраната, лекарствата, дрехите, каква е техниката в американските ферми, какви са машините и животните. А също и какви грижи се полагат за ветераните от войната.
	После учителят попита за американския начин на управление. Интересуваше се от върховния съд, как се избират президентът и Конгресът, дали президентът има власт да поведе народа си на война, с каква власт разполага Държавният департамент и каква е връзката между народа и правителството.
	Обяснихме, че според нас президентът не разполага с огромна власт, но е възможно да има тайни правомощия, за които ние не знаем. Искаха да разберат що за човек е Труман, а ние недоумявахме какво да отговорим. Тогава домакинът ни заговори за Рузвелт. Каза, че народът на Русия изпитвал огромна любов към него и му вярвал и за тях смъртта му била като загуба на баща.
	— Вие познавахте ли го? — попита той. — Срещали ли сте се с него?
	— Да — отговорих аз.
	— Разкажете как говореше, как се държеше? Някои неща, които да ни помогнат да го разберем?
	Агрономът попита за атомната енергия, но не за бомбата, а дали в Америка може да се използва за нещо съзидателно деленето на атома.
	— Мислим, че е възможно — отговорихме ние. — Смятаме, че вече се правят много неща и се извършват много опити за експлоатацията на атомната енергия и за употребата на страничните продукти от деленето на атома за медицински изследвания. Убедени сме, че тази новост може да промени света, ако се използва правилно, но може и коренно да го промени, ако се използва неправилно.
	Хората на масата заговориха за бъдещето на своя колхоз. След година-две той ще е електрифициран и механизиран. Те много се гордеят с колхоза си. Скоро, казваха те, ще дойдат новите трактори, хората ще се хранят добре, ще имат удобни къщи и трудът им няма да е толкова непосилен.
	— Елате пак догодина — поканиха ни — и ще видите колко сме напреднали. Ще строим къщите си от тухли, ще ги покрием с керемиди, клубът ще е готов и животът няма да е толкова труден.
	Шофьорът ни през цялото време спа почти непробудно. Чудно беше как можеше така да спи. Събудихме го и той веднага подкара колата с помощта само на четири от осемте й цилиндъра.
	Сбогувахме се и потеглихме. Председателят на колхоза и агрономът ни изпратиха до кръстопътя. Помолиха ни да изпратим от снимките, които правихме, за да ги закачат в клуба. Непременно ще им изпратим.
	По пътя към Киев спахме на задната седалка, омаломощени от умора и преяждане. Нямаме представа нито колко пъти шофьорът е спирал за вода, нито колко пъти се е повреждала колата. В Киев едва успяхме някак да се претърколим от колата в леглата и не се събудихме цели дванайсет часа.
	На сутринта отидохме на реката да погледаме баржите, които караха от север и юг стока за киевските пазари. Идваха баржи с дърва за огрев и малки лодки, натоварени със сено. Пристигаха огромни товари домати, краставици и зеле и акостираха в подножието на града. Това бяха плодовете от труда на колхозниците. Продуктите бяха предназначени за свободния пазар. Последвахме стоката по пътя й нагоре по стръмния бряг към пазара, където продавачите бяха насядали в дълги редици зад стоката си. Бяха предимно старци и деца, защото младите прибираха реколтата.
	След пазара ни заведоха в огромен хлебозавод, където правеха черния хляб за целия град. Преди да влезем, облякохме бели престилки. Част от хлебозавода е разрушен и сега се възстановява и разширява. Директорът ни разказа, че и в обсадения град заводът продължил да работи, и дори падащите бомби не спрели производството.
	Имаше планини от хляб. Хлебозаводът беше напълно механизиран — миксери, бъркачки, тестомесачки, фурни — всичко напълно автоматично. Неспирен поток черен хляб изтича от фурната, пада в кошовете и оттам с колите потегля към града.
	{img:hleb.jpg}
	Хората много се гордееха с хлебозавода, а директорът ни попита дали и в Америка има такива прекрасни неща. За пореден път се убедихме, че руснаците най-искрено вярват, че именно те са ги изобретили. Обожават автоматизацията и мечтата им е да механизират напълно всички производства. За тях механизацията означава облекчение и удобство, а също и решаване на продоволствения проблем и всеобщо благоденствие. Руснаците обичат машините не по-малко от американците и появата на нов автомобил задължително привлича тълпа, която го заобикаля и впива в него поглед, изпълнен със страхопочитание.
	Следобед дадох интервю за някакво украинско литературно списание. Оказа се дълго и мъчително преживяване. Редакторът, дребен човек със строго лице, задаваше въпроси, дълги по два абзаца. Докато преводачът стигнеше до края, забравях началото. Стараех се да отговарям колкото може по-добре. Отговорите ми се превеждаха за редактора, а той си ги записваше. Въпросите бяха изключително сложни и на високо академично ниво и докато отговарях, съвсем не бях сигурен, че преводът предава точно смисъла. Имаше два проблема. Първо — ние с редактора бяхме много различни, второ — моят английски, твърде идиоматичен, създаваше затруднения на преводача, изучавал литературен английски. За да съм сигурен, че няма да бъда цитиран погрешно, помолих превод на думите ми от руски обратно на английски. Оказах се прав. Отговорите ми доста се различаваха от това, което звучеше в превод. И това не беше нарочно. Дори не се дължеше на езиковите проблеми. Не ставаше дума за два различни езика. Трябваше да се превежда от един начин на мислене на друг. Хората бяха много приятни и честни, но ние не можехме да намерим общ език с тях. Това бе последното ми интервю. По-късно в Москва ме помолиха за интервю, но аз поисках да получа въпросите предварително, за да мога да ги обмисля, да отговоря на английски и след това да проверя дали са преведени правилно. Тъй като тези условия не бяха изпълнени, не давах повече интервюта.
	Където и да отидехме, ни задаваха все едни и същи въпроси. Постепенно проумяхме, че идват от един-единствен източник. Украинската интелигенция задаваше въпросите си — политически и литературни, от статиите във вестник „Правда“. Скоро се научихме да предугаждаме въпросите, преди да бъдат зададени, защото знаехме почти наизуст статиите, от които ги вземаха.
	Имаше един дежурен литературен въпрос. Дори знаехме в кой момент да го очакваме, защото човекът, който го задаваше, присвиваше очи, навеждаше се напред и съсредоточено ни оглеждаше. Ставаше ясно, че ще ни попитат дали харесваме пиесата на Симонов „Руският въпрос“.
	Симонов е сред най-известните съвременни писатели. Неотдавна е бил в Америка и написал споменатата пиеса, която сигурно е най-често поставяната пиеса. Премиерата се е състояла едновременно в триста театъра на Съветския съюз. Пиесата на Симонов е за американската журналистика и ще се спра накратко на съдържанието й. Действието се развива ту в Ню Йорк, ту на място, което прилича на Лонг Айлънд. В Ню Йорк място на действието е нещо като ресторанта на Блийк, близо до сградата на „Хералд трибюн“. Общо взето, пиесата е със следния сюжет.
	Американски журналист, който преди години е бил в Русия и е написал книга с положителни преценки за страната, работи за вестникарски магнат — капиталист, твърдоглав, груб, властолюбив вестникарски магнат; безмилостен, недодялан, коравосърдечен и надменен човек без принципи и лишен от добродетели. В стремежа си да спечели изборите магнатът иска да докаже, че руснаците подготвят нападение срещу американците. Той изпраща журналиста в Русия със задачата да напише репортаж за това как Русия се готви за война с Америка. Магнатът предлага огромно парично възнаграждение — тридесет хиляди долара, ако бъдем точни, и обещава напълно да го осигури в бъдеще, стига да се съгласи. Журналистът е беден, иска да се ожени за любимата си и да има къща в Лонг Айлънд. Затова приема задачата. Отива в Русия, но там разбира, че руснаците не искат война с Америка. Връща се и написва своята книга, съвсем не онова, за което е изпратен от магната.
	Междувременно с парите от аванса журналистът си е купил къщата в Лонг Айлънд, успял е да се ожени и е постигнал известна сигурност. Когато предава книгата, магнатът не само подлага написаното на унищожителна критика, но прави всичко тя да не може да бъде публикувана никъде. Вестникарският магнат притежава такава власт, че журналистът вече не може нито да си намери работа, нито да публикува книгата си или каквото и да било написано от него в бъдеще. Той губи къщата. Жена му, която иска сигурност в живота, го напуска. По същото време най-добрият му приятел без сюжетно обоснована причина загива в самолетна катастрофа. Нашият герой остава сам и разорен, но е изпълнен с чувството, че е казал истината и е направил най-правилния избор.
	Това е в общи линии съдържанието на пиесата „Руският въпрос“, за която толкова често ни питаха. Обикновено отговаряхме по следния начин: първо, пиесата не я бива, без значение на какъв език се играе; второ — актьорите не говорят и не се държат като американци; трето — факт е, че има недостойни издатели в Америка, но те далеч не разполагат с власт, за която става дума в пиесата; четвърто — нито един издател не приема чужди заповеди, доказателство за това са публикуваните в Америка книги на самия господин Симонов; и накрая — бихме искали да бъде написана хубава пиеса за американската журналистика, докато тази определено не е такава и няма да подобри представата на руснаците за Америка и американците, напротив — ще има обратния ефект.
	Разпитваха ни за пиесата толкова често, че накрая написахме кратък сюжет на тема „Американският въпрос“ и започнахме да го четем, когато ни поставяха въпроса. В нашата пиеса вестник „Правда“ възлага на Симонов да замине за Америка и да напише серия статии за упадъчната западна демокрация. Симонов пристига в Америка и вижда, че в страната не само няма нищо упадъчно, но тя дори не е западна, освен ако не се вземе Москва за отправна точка. Симонов се връща в Русия и описва впечатленията си, че не може да се говори за декадентска демокрация в Америка, и предава ръкописа в „Правда“. Скоро след това е изключен от Съюза на писателите, отнемат му вилата. Съпругата му — принципна жена, убедена в идеите на комунизма, го напуска и той умира от глад, както се случва с американеца в неговата пиеса.
	Към края на резюмето някой започваше да се хихика и тогава ние казвахме:
	— Ако тази пиеса ви се струва абсурдна, тя не е по-абсурдна от пиесата на Симонов за Америка „Руският въпрос“. И двете са ужасни по едни и същи причини.
	Един-два пъти резюмето на нашата пиеса предизвика ожесточени спорове, но в повечето случаи се посрещаше със смях, след което се сменяше темата.
	В Киев имаше едно заведение, наречено „Коктейлбар“. Името беше изписано на руски и ние не можехме да го прочетем, но поне така се произнасяше — „коктейлбар“. Освен това заведението приличаше на американски коктейлбар с кръгъл бар с високи столове и малки масички. Киевските младежи обичат това място. Поръчват си питиета във високи чаши, наречени коктейли, които са прекрасни. Предлагат се коктейлите „Киев“, „Москва“ и „Тифлис“. Странно е, но всички питиета са розови със силен дъх на нафталин.
	Руснаците, изглежда, смятат, че колкото повече съставки има коктейлът, толкова е по-добър. Опитахме един, в който имаше дванадесет вида алкохол. Не помним как се казваше, по-точно не пожелахме да запомним. Бяхме малко изненадани да открием коктейлбарове в Русия, защото знаехме, че коктейлите са упадъчно питие. Освен това със сигурност може да се каже, че коктейл „Киев“ и коктейл „Москва“ са най-упадъчните питиета, които някога сме опитвали.
	{img:pitie.jpg}
	Престоят ни в Киев привърши и ние се приготвихме за обратния полет до Москва. Тукашните хора се оказаха много гостоприемни, любезни и щедри и ни станаха изключително симпатични. Бяха интелигентни, енергични, весели, с чувство за хумор. На мястото на развалините упорито издигаха нови сгради и нови заводи, произвеждаха нови машини, нов живот. И постепенно повтаряха: „Елате пак след няколко години и ще видите колко много сме постигнали“.


>	Шеста глава

	Отново бяхме в Москва. Най-после се отдадохме на удоволствието да слушаме родния си език и да общуваме със сънародници. Колкото и мили и любезни да бяха с нас украинците, ние си оставахме чужденци за тях. Беше ни приятно да си побъбрим с хора, които знаят кои са Супермен и Луис Армстронг. Ходехме на гости в уютния дом на Ед Гилмор и слушахме записите му със суинг. Изпраща му ги кларнетистът Пий Уий Ръсел*. Ед казва, че няма представа как би изкарал зимата, ако не е радушният принос на Пий Уий към плочите му.
	[* Пий Уий Ръсел (1906–1969) — започва кариерата си на кларнетист в Чикаго. Свири с Глен Милър, а по-късно в Ню Йорк, където участва в концерти в Карнеги хол съвместно с Бъд Фриймън и Джийн Крупа. Често свири в Гринидж вилидж. — Бел.прев.]
	Суийт Джо Нюман покани няколко руски момичета, с които ходехме да танцуваме в московските клубове. Суийт Джо е прекрасен танцьор, затова пък Капа танцува забавно, но опасно с дълги подскоци в стил „заек“.
	Хората от посолството се отнасяха много мило с нас. Военният аташе генерал Мейкън ни отпусна флакони с ДДТ, за да се предпазваме от мухите, когато пътувахме извън Москва, защото в някои райони, пострадали от бомбардировките, мухите причиняват наистина големи неприятности. На някои от местата, където пренощувахме, дори се натъкнахме и на други дребни досадни натрапници. Някои сътрудници в посолството отдавна не се бяха връщали в Америка и разпитваха за какво ли не — за предвижданията за бейзбола, как ще премине футболният сезон или какви са изборните резултати в някои райони на страната.
	В неделя разгледахме военното изложение по брега на реката край парка „Горки“. Имаше най-различни модели самолети, танкове, оръдия, картечници, бронетранспортьори, противотанкови оръдия и всякакво германско оръжие. Покрай експонатите се разхождаха военни с децата и жените си и им обясняваха всичко професионално, а децата със страхопочитание гледаха оръжието, пленено с помощта на собствените им бащи.
	{img:tank.jpg}
	На реката бяха организирани състезания с лодки — малки водни скутери с външни мотори. Направи ни впечатление, че много от моторите са „Евинруд“ или други американски модели. Състезаваха се различни клубове и групи по предприятия. Някои лодки се управляваха от момичета. Решихме да заложим на една русокоса, изключително красива девойка, просто защото беше красива, но за съжаление тя не успя да се класира. Момичетата се оказаха по-издръжливи и по-конкурентни състезатели от мъжете. Рискуваха повече на завоите и управляваха лодките с чаровно безразсъдство. Суийт Лана също беше с нас. Носеше морскосин костюм и шапка с малка воалетка, а в бутониерата на ревера й бе закачена сребърна звездичка.
	{img:kremul.jpg}
	После отидохме на Червения площад, където се виеше поне половин километър дълга опашка за мавзолея на Ленин. Пред входа неподвижни като восъчни фигури, без дори да мигат, две млади войничета стояха на пост. Почти всеки ден хиляди посетители бавно се нижат към входа на мавзолея, за да зърнат мъртвото лице с изпъкналото чело, острия нос и решителната брадичка на Ленин. Това е нещо като религиозен ритуал, макар че те никога не биха го нарекли така. В другия край на Червения площад има мраморна площадка, където в миналото са екзекутирани осъдените на смърт, а сега е отрупана с букети от книжни цветя и червени знамена.
	Върнахме се в Москва само защото оттук трябваше да излетим за Сталинград. Капа уреди да проявят филмите му в Америка, където апаратурата е по-добра и качеството по-високо. За щастие се прояви шестото му чувство и както се оказа, интуицията му ни е помогнала много.
	Както обикновено излитането ни от Москва не бе при най-благоприятни обстоятелства. Както обикновено бяхме стояли на гости до късно през нощта и не си бяхме доспали. И този път под портрета на Сталин час и половина пихме чай, докато подготвят самолета за полет. Самолетът беше като предишния и вентилацията не работеше. Струпаха багажа на пътеката между седалките и излетяхме.
	Гремлинът на Хмарски не миряса по време на цялото ни пътуване. Почти всичко, което беше уредил или запланувал, се осуетяваше. В Сталинград нямаше представители на ВОКС и когато пристигнахме в малката обрулена от вятъра сграда на летището, нямаше кой да ни посрещне. Ето защо г-н Хмарски трябваше да намери телефон и да се обади в Сталинград за кола. Решихме през това време да излезем навън. Озовахме се пред жени, които продаваха дини и пъпеши. Час и половина ядохме дини и сокът се стичаше по ризите ни. Най-сетне пристигна колата. Понеже дълго време се ползвахме от услугите й, успяхме да установим, че е кола с характер и си заслужава да й отделим специално място. Всъщност не беше кола, а автобус, автобус за двайсетина души, „Форд“ модел А. Когато „Форд“ се отказали от модел А, руското правителство закупило техниката за производството му и сега в Съветския съюз се произвеждат коли, леки камиони и автобуси „Форд“ модел А. Нашата кола беше от тях. Предполагам е имала ресори, но надали беше останало нещо от тях или пък бяха повредени, но по нищо не се усещаше наличието им. Шофьорът ни беше симпатичен човек, винаги готов да помогне, и се отнасяше към автомобила като към светиня. По-късно, докато седяхме сами с него в автобуса, той отново и отново изреждаше имената на колите, които харесваше:
	— Буик, кадилак, линкълн, понтиак, студебейкър — и дълбоко въздишаше. Това бяха единствените английски думи, които знаеше.
	Пътят до Сталинград бе най-разбитият от всички пътища в страната. Градът се намираше на километри от летището и ако можехме да минем по полето, сигурно пътуването щеше да е по-леко и гладко. Така нареченото шосе бе осеяно с дупки и огромни дълбоки следи от порои. Нямаше настилка и неотдавнашните дъждове бяха превърнали отделни участъци в дълбоки локви. В степта, която се простираше, докъдето поглед стига, пасяха стада кози и крави. Железопътна линия вървеше успоредно с пътя и покрай нея се виждаха колони обгорели товарни вагони и платформи, унищожени през войната. Цялата околност на километри от Сталинград бе осеяна с останки от войната — изгорели танкове, железопътни релси, бронетранспортьори и ръждясали останки от оръдия. Металните отпадъци се събираха и претопяваха за тракторния завод в Сталинград.
	Налагаше се да се държим с две ръце, докато автобусът се друсаше и подскачаше по пътя. Сякаш нямаше край пътуването през степта. Най-сетне от малко възвишение пред погледа ни се разкри Сталинград и зад него — Волга.
	В покрайнините на града никнеха стотици нови къщички, но в самия град цареше разрухата. Сталинград е разположен по брега на река Волга. Дълъг е най-много четири километра. И преди бяхме виждали градове, но повечето бяха бомбардирани. В Сталинград беше съвсем различно. В градовете, разрушени от бомбардировки, са останали тук-таме оцелели стени, а този град е разрушен с ракетен и артилерийски обстрел. В него са се водили битки в продължение на месеци, няколко пъти той е бил превземан и освобождаван и после отново атакуван. Почти няма здрави стени, а малкото, които не са сринати, са надупчени от картечните откоси. Разбира се, вече бяхме чели за безпримерната защита на Сталинград и сега, докато гледахме опустошението, осъзнахме, че когато един град е разрушен, руините създават убежище на защитаващата го армия, гнезда, от които не могат да бъдат прогонени непоколебимите му защитници. Тук сред ужасните развалини е водена битката, превърнала се в един от великите повратни моменти във войната, когато след неколкомесечна обсада, атаки и контраатаки германците най-сетне били обкръжени и пленени, дори и най-ограничените им военни са проумели, че са загубили войната.
	{img:razruha.jpg}
	{img:fontan.jpg}
	На централния площад се виждаха развалините на голям универсален магазин, последното укрепление на германците. Тук е бил пленен Фон Паулус, тук е бил краят на обсадата.
	Отсреща се издигаше обновената сграда на хотел „Интурист“, където щяхме да отседнем. Настаниха ни в две стаи. Под прозорците се простираше земя, осеяна с руини, купища натрошени тухли и мазилка, а сред развалините пълзяха странните тъмни бурени, неизменни гости на разрухата. Докато бяхме в Сталинград, не спирахме да се учудваме на какви необятни пространства се простираха развалините, още повече че те не бяха безлюдни. Под руините имаше дупки и мазета, където живееха хора. Сталинград е бил голям град с жилищни блокове. Сега от тях не бе останало нищо, имаше само нови жилища в покрайнините, а хората трябваше да живеят някъде. И те живееха в мазетата на сградите, където преди са били апартаментите им. Сутрин от прозореца виждахме как иззад една голяма купчина тухли неочаквано се появява момиче на път за работа и в движение си оправя косата. Беше чисто и спретнато. Провираше се с грациозни движения сред плевелите и отиваше на работа. Не можехме да разберем как се справят. Как живееха под земята и въпреки това бяха чисти, горди и женствени. От дупките излизаха и домакини с бели забрадки и с кошници в ръце тръгваха към пазара. Пред очите ни се разиграваше странна и героична пародия на съвременния живот.
	Сблъскахме се и с едно покъртително изключение. Тъкмо зад хотела, под прозорците ни имаше малко бунище, където изхвърляха кори от пъпеши, кокали, обелки от картофи и други отпадъци. Няколко метра по-нататък имаше нещо като вход в дупка на лалугер. Всяка сутрин рано оттам изпълзяваше момиче. Беше с дълги крака, боса, със слаби ръце и сплъстена коса. Мръсотията по тялото й се бе наслоявала с години и кожата й сякаш бе придобила тъмнокафяв цвят. Веднъж погледна нагоре и ни се откри лицето й, имаше най-красивото лице, което бяхме виждали. Само очите й бяха лукави като на лисица, нечовешки очи. Лицето й бе хармонично и в него нямаше следа от слабоумие. Явно нещо се бе прекършило в ужаса на войната и тя бе намерила убежище в забравата. Клечеше на земята и ръфаше динените кори и осмукваше костите, останали от чуждите супи. Обикновено прекарваше там по час-два, докато се наяде. После отиваше в бурените, лягаше и заспиваше на слънце. Красивото й лице бе като изваяно, а дългите й крака й придаваха грациозност на диво животно. Жителите на съседните мазета в квартала рядко разговаряха с нея, но една сутрин някаква жена излезе от своята дупка и й даде половин хляб. Момичето го грабна настървено и го притисна до гърдите си. Изгледа като подивяло куче жената, която й даде хляба, и не свали от нея изпълнения си с подозрение поглед, докато тя не се прибра в дупката си. Сетне заръфа комата черен хляб и всеки път, когато погледнеше нагоре, очите й шареха като на животно. Докато ръфаше хляба, кирливият окъсан шал се свлече и разкри младата мръсна гръд, но ръката й несъзнателно го придърпа и приглади с трогателен женствен жест.
	{img:krai.jpg}
	Недоумявахме колко ли още са хората, чието съзнание отказва да приеме живота през двайсети век, но вместо да станат отшелници, бяха потърсили убежище във върховете на човешкото минало, в прастарите дебри на насладата, болката и самосъхранението. Дълго време щяхме да помним това лице.
	Надвечер дойде полковник Данченко, за да ни разкаже за сраженията за Сталинград. Беше около петдесет годишен с обръсната глава. Носеше бяла куртка, пристегната с колан, а гърдите му бяха окичени с ордени. Разведе ни из града и ни показа къде 21-ва армия е удържала позициите и къде 62-ра армия е дошла на помощ. Носеше карта на бойните действия. Заведе ни на мястото, където е било спряно настъплението на германците и те вече не са напреднали нито крачка. Там е къщата на Павлов, която се е превърнала в национална светиня и вероятно завинаги ще остане историческо място. Къщата на Павлов е жилищна сграда. Самият Павлов е бил сержант. С още девет души отбранявал сградата петдесет и два дни и отблъсква германците, които през цялото време се опитват да я превземат, но не успяват нито да проникнат вътре, нито да пленят Павлов. Това е мястото, докъдето са стигнали хитлеристите. Полковник Данченко ни заведе до реката и ни показа стръмния бряг, където са били непревземаемите позиции на руснаците. Всичко наоколо бе осеяно с останки от ръждиво оръжие. Полковникът беше от Киев и имаше светлосивите очи на украинците. Беше петдесетгодишен. Синът му бе загинал край Ленинград.
	{img:drugar.jpg}
	Показа ни хълма, откъдето бе започнало най-голямото германско настъпление. Сега там кипеше живот. По склоновете се катереха танкове, а в подножието в няколко редици бе разположена артилерия. Снимаше се документален филм за обсадата на Сталинград, преди градът да бъде възстановен. Екипът бе пристигнал от Москва по реката и сега живееха на баржата.
	В този момент гремлинът на Хмарски отново се залови за работа. Казахме, че искаме да снимаме как правят филма.
	— Довечера ще се обадя и ще попитам дали ще ни разрешат — обеща Хмарски.
	Щом се върнахме се в хотела, чухме артилерийски огън. Когато на сутринта Хмарски се обади, бяха приключили със стрелбата и ние бяхме пропуснали възможността. Колкото й да се мъчихме да снимаме как правят филма за обсадата на Сталинград, всеки път нещо се случваше и плановете ни се проваляха. Гремлинът на Хмарски не си почина нито за миг.
	Следобед отидохме в малък парк до реката. Там в подножието на огромен каменен обелиск имаше градина с червени цветя, под които са погребани много от защитниците на Сталинград. Паркът беше безлюден, само на една пейка седеше жена, а до оградата стоеше момченце на пет-шест години и гледаше цветята. Стоя толкова дълго, че помолихме Хмарски да го заговори.
	— Какво правиш тук? — попита го той на руски.
	{img:momche.jpg}
	Момченцето отвърна ясно и кратко, без никаква сантименталност:
	— Дошъл съм при баща си. Идвам тук всяка вечер.
	В гласа му нямаше патос, детето просто съобщаваше факт, а жената на пейката вдигна глава, кимна и се усмихна. След малко двамата с детето тръгнаха през парка към разрушения град.
	Когато сутринта ни донесоха закуската, загубихме ума и дума. Състоеше се от салата от домати, туршия, диня и кефир. Но в това явно нямаше нищо ненормално, беше обикновена сталинградска закуска. Успяхме някак да сменим кефира с чай. Що се отнася до доматената салата на закуска, скоро дори започна да ни харесва. В края на краищата салатата не е друго освен доматен сок в твърдо състояние. Само че с кефира така и не можахме да свикнем.
	Площадът пред хотела, заобиколен от руини, изглеждаше огромен. На една оцеляла стена се мъдреше високоговорител, който гърмеше от ранна утрин до късна нощ. От него се носеха речи, новини и безброй песни. Беше толкова гръмогласен, че го чувахме дори когато заровехме глави в завивките, и имахме чувството, че мембраната му ще се пръсне, което честичко си пожелавахме.
	Искахме да разгледаме и снимаме прочутия сталинградски тракторен завод. Именно там под обстрела на германците работниците продължили да произвеждат танкове. А когато хитлеристите се приближавали до него, оставяли инструментите и излизали да защитят завода, а после се връщали и отново се залавяли за работа. Г-н Хмарски, който мъжествено се мъчеше да устои на атаките на своите гремлини, обеща, че ще опита да уреди нещо. И наистина на сутринта ни уведоми, че можем да тръгнем.
	Заводът се намира в покрайнините на града и още отдалеч видяхме високите му комини. Земята наоколо бе изровена и разорана, а сградите полуразрушени. Спряхме пред портала и веднага излязоха двама пазачи, които гледаха фотоапаратурата на Капа в автобуса, върнаха се, обадиха се по телефона и скоро наизлязоха още пазачи. Те също разгледаха фотоапаратите и отново се обадиха по телефона. Правилата бяха безпощадни. Не ни позволиха дори да свалим апаратите от автобуса. Дойдоха директорът, главният инженер и петима-шестима началници. Тъй като приехме правилата, бяха изключително любезни. Можехме да разглеждаме каквото пожелаем, но без да снимаме. Това много ни натъжи, защото заводът беше положително явление, както и малките украински стопанства. Тук, в завода, отбраняван през войната от самите работници, където сега същите работници отново произвеждаха трактори, се долавяше духът, крепил руснаците срещу врага. Също тук най-очебиен беше и ужасът, който у руснаците предизвикваше фотоапаратът.
	{img:zavod.jpg}
	Зад портала гледката бе забележителна. Група работници се трудеха на конвейера и наковалните, други възстановяваха разрушените сгради. Всички постройки бяха засегнати, но повечето бяха без покриви, а някои напълно унищожени. Възстановителните работи не спираха и тракторите ритмично слизаха от конвейера. Видяхме как пещите поглъщат огромни отломки от германски танкове и оръдия. Видяхме как от валяците излизат метални листове. Видяхме отливането, щамповането, струговането и шлифоването на детайлите. Накрая от конвейера слизаха новите трактори, боядисани и излъскани, и се строяваха на площадката в очакване да бъдат транспортирани с влакове до полето. Денонощно работниците възстановяват полусрутените сгради на завода, въоръжени с метал, тухли и стъкло. Няма време за нов строеж, продукцията на завода е нужна сега.
	Така и не разбрахме защо не ни разрешиха да снимаме — докато обикаляхме, видяхме, че цялата техника е произведена в Щатите, и ни обясниха, че конвейерът и методите на сглобяване са разработени от американски инженери и техници. Логично е да се предположи, че не са забравили какво са работили и ако на американците например им хрумне да бомбардират завода, ще получат съответната информация от своите специалисти. Въпреки това бе забранено да се правят снимки в завода. Всъщност ние не искахме да снимаме завода. Искахме да снимаме мъжете и жените, както работят. Повечето операции в сталинградския тракторен завод се извършват от жени. За съжаление забраната бе неотменима. Страхът от фотоапарата е сляп и дълбоко вкоренен.
	Разбира се, не получихме данни за дневната производителност на завода, защото това е забранено от новия закон, според който съобщаването на промишлена информация е предателство, съизмеримо с даването на военна информация. Затова пък ни дадоха данни в проценти. Оказа се, че продукцията на завода е само с два процента по-ниска от довоенната. Стига да искахме, можехме да намерим данни за довоенната продукция и да изчислим дневното производство. Тракторите са стандартни, произвежда се само един модел, те са високопроизводителни, не големи, но пригодени за всякаква обикновена селскостопанска работа. Нямат аеродинамична форма, нито екстри, нито особени изисквания към външния им вид. Обясниха ни, че това не е важно, защото няма конкуренция и не се налага производителите да се съревновават с помощта на дизайн, приятен за окото. В същия този завод работниците са произвеждали танкове, докато германските оръдия са го разрушавали. В него се крие ужасяваща алегория, тук на едно място се проявяват два огромни човешки потенциала — съзиданието и разрушението.
	Когато няма възможност да снима, Капа потъва в траур. Сега съвсем се е умърлушил, защото навсякъде открива контрасти, подходящи ракурси за снимане и обекти с дълбоко значение.
	— Само с две снимки оттук — отбеляза той с горчивина — щях да изразя повече, отколкото ти с хиляди думи.
	Разочарованият Капа беше тъжен чак до обед. После се почувства по-добре, а следобед, когато наехме малка лодка и тръгнахме да се разходим по Волга, настроението му съвсем се оправи. По това време на годината реката е красива, пълноводна и спокойна и в този неин участък се извършва значителна транспортна дейност. Наоколо гъмжеше от малки влекачи, шлепове, натоварени със зърно и руда, дървен материал и нефт, фериботи и увеселителни корабчета. От реката се откриваше общ изглед към разрушения град.
	По Волга плаваха цели градчета, построени на огромни салове. Понякога имаше по пет-шест къщи и малки кошари с крави, кози и кокошки. Саловете идват от северните притоци на Волга, където се добива дървен материал. Движат се бавно и спират в разрушените градове и села. Местните власти реквизират необходимото им количество трупи. Щом спрат някъде, реквизираните трупи се освобождават и изтеглят на брега. Така, докато слизат надолу по течението, товарът им постепенно намалява. Пътуването трае толкова дълго, че хората, които живеят на саловете, са създали свои малки градчета.
	{img:korab.jpg}
	Животът по реката бе изключително интересен. Напомняше разказите на Марк Твен за Мисисипи от онова време. Малки парни корабчета сновяха нагоре-надолу по реката, имаше дори няколко тежки, тромави платноходки.
	Доближихме се до сал, където една жена доеше крава в малка кошара, а друга простираше пране зад къщата, докато мъжете освобождаваха трупите, предназначени за възстановяването на Сталинград.
	Гремлинът на Хмарски не миряса, докато бяхме в Сталинград. Първо се прояви в историята с документалния филм, после в завода. Не се укроти дори и при разходката с лодка. Бяхме помолили за малка лека лодка, с която да се придвижваме бързо по реката, а получихме голяма лодка, която приличаше на кръстосвач от руския флот. Като изключим екипажа, бяхме единствените на борда. Поискахме плоскодънна лодка, за да можем да се приближаваме до брега, а ни дадоха тежък плавателен съд, който изместваше твърде много вода и от който гледахме отдалеч. Маневрирахме сред малките като канута лодки, с които цели семейства караха продукцията си на пазарите в Сталинград — домати, купища пъпеши, краставици и неизбежното зеле.
	{img:foto.jpg}
	На един пазар открихме фотограф със стар фотоапарат с мех. Снимаше навъсен млад новобранец, седнал вдървено на някакъв сандък. Фотографът се огледа и забеляза, че Капа го снима. Удостои го с една професионална усмивка и повдигна шапка. Младият войник не помръдна и не отмести втренчения си поглед.
	Поканиха ни в кабинета на архитекта, който ръководеше строителството на новия Сталинград. Била е обсъждана идеята градът да бъде преместен надолу по реката, а не да се възстановява, защото разчистването на развалините означава загуба на труд и време. Било по-евтино и лесно да се започне отначало. Срещу това предложение имало два аргумента. Първо — голяма част от канализационната мрежа и подземната електрическа инсталация не са засегнати. Второ — непоколебимото убеждение на хората, че по сантиментални причини Сталинград трябва да бъде възстановен на старото си място. Това сигурно е най-важният мотив. Всички бяха готови да не жалят труда си за разчистване на развалините само да се осъществи това тяхно желание.
	Архитектурните планове за възстановяване на града бяха пет, но все още нямаше гипсов макет, защото никой не беше одобрен. Обединяваше ги следното — центърът на града трябваше да се застрои с грандиозни обществени сгради, неотстъпващи на проектираните за Киев, гигантски паметници и облицовани с мрамор диги със стълби до брега на Волга, паркове и колонади, пирамиди и обелиски и огромни статуи на Сталин и Ленин. Всички идеи бяха представени във вид на рисунки, чертежи в перспектива или планове. За пореден път си помислихме, че американците и руснаците си приличат много по две неща — по любовта си към техниката и към внушителните сгради. Сигурно затова в Америка руснаците се възхищават най-много на две неща — завода на Форд и на Емпайър стейт билдинг.
	На армия от архитекти, които разработват планове по възстановяването на Сталинград, са възложени и по-малки задачи — строеж на училища, селца, планове за малки къщи. Градът започваше да се изгражда откъм покрайнините, там никнеха хиляди малки къщички и жилищни блокове. Затова центърът на града ще се застроява, когато плановете за обществените сгради ще могат да се осъществят.
	Попитахме главния архитект защо хората, които живеят под земята и сред руините, не си построят къщи в покрайнините на града.
	Той се усмихна горчиво:
	— Тези хора живеят в мазетата на някогашните си къщи и не само че не искат да се местят, а настояват да останат там по две причини. Първо — те са свикнали с местата, където са живели винаги, а хората не обичат да се разделят с това, към което са привързани, дори когато то е унищожено. Втората причина е в транспорта. Не достигат автобусите и трамваите и ако се преместят, ще трябва да изминават големи разстояния на път за работа, а това е сериозен проблем.
	{img:kushta.jpg}
	— Да, но все пак какво ще предприемете? — настоявахме ние.
	— Когато бъдат готови къщите, в които ще могат да се нанесат, ще се наложи да ги преместим. Надяваме се дотогава да разполагаме с автобуси, трамваи и други превозни средства, без това да представлява проблем.
	Докато бяхме в кабинета на архитекта, влезе един чиновник и попита дали искаме да видим подаръците, изпратени за Сталинград от целия свят. Макар да бяхме предоволни от посещенията си по музеите, решихме, че не е зле да приемем. Върнахме се в хотела да си починем, но едва влязохме в стаята и на вратата се почука. Отворихме и влязоха няколко души, натоварени с кутии, сандъци и папки. Това бяха подаръците за сталинградчани. Кралят на Етиопия бе изпратил червен кадифен щит, обкован със златен филигран. От правителството на Съединените щати имаше пергаментов свитък с високопарни слова и увенчан с подписа на Франклин Д. Рузвелт. Показаха ни метална паметна плоча от Шарл дьо Гол и меч от краля на Великобритания. Имаше покривка с избродирани имената на хиляда и петстотин жени от малък британски град. Донесоха всички тези неща в стаята ни, защото Сталинград още нямаше музей. Трябваше да разгледаме огромните папки с многословни приветствия до гражданите на Сталинград от правителства, министър-председатели и президенти.
	С чувство на тъга разглеждахме странните подаръци от държавните глави — копие на средновековен меч, копие на древен щит, гръмки думи и високопарно изразени чувства, и когато ни помолиха да напишем няколко думи в книгата за впечатления, ние нямахме какво да кажем. Тя бе пълна с фрази от рода на „героите на света“ и „защитници на цивилизацията“. Писанията и подаръците бяха като гигантските, мускулести, грозни и безсмислени статуи, които се издигат в чест на някой обикновен празник. Мислихме си единствено за бронзовите лица на мъжете, които работеха край пещите в тракторния завод, за момичетата, които на излизане от дупките под земята си оправяха косите, за момченцето, което всяка вечер ходеше при баща си на братската могила. Те не бяха празни алегорични фигури, бяха обикновени хора, които са преживели войната и са успели да се защитят.
	{img:shtit.jpg}
	Средновековният меч и златният щит бяха абсурдни. На хората, които бяха ги подарили, им липсваше въображение. Светът бе окичил Сталинград с фалшив медал, когато той всъщност имаше нужда от пет-шест булдозера.
	Заведоха ни в новите и възстановени жилищни блокове на работниците от сталинградските заводи — възстановени и нови. Тогава се поинтересувахме от размера на наемите и заплатите.
	Апартаментите са малки, но сравнително удобни. С кухня, една или две стаи и хол. Черноработниците, или неквалифицираните работници, получават петстотин рубли месечно, средно квалифицираните — хиляда рубли, а квалифицираните — две хиляди. Това не е много, освен ако не се приравни към цените на храната и наемите. В целия Съветски съюз наемите, ако, разбира се, успеете да се сдобиете с жилище, са невероятно ниски. Наемът за такъв апартамент, включително за газ, ток и вода, е двайсет рубли, т.е. един процент от месечния доход на квалифициран работник и два от дохода на ниско квалифициран работник. Храната е много евтина. Всекидневните продукти — хляб, зеле, месо и риба, които съставляват менюто на обикновения работник, не са проблем. Деликатесите, консервите и вносните храни обаче са доста скъпи, а удоволствия от рода на шоколада са почти немислими за всички. И все пак руснакът живее с надеждата, че когато стоките станат повече, цените ще бъдат намалени. Например, когато производството на новия руски автомобил, донякъде подобен на германския фолксваген, стане серийно и той излезе на пазара, ще струва около десет хиляди рубли. Тази цена ще е фиксирана и като се има предвид, че сега цената на една крава е от седем до девет хиляди рубли, може да се получи представа за съпоставимите цени.
	{img:mujik.jpg}
	Както в Киев, така и в Сталинград имаше германски военнопленници, облечени в старите си дрипави униформи. Хората избягваха да ги поглеждат. Цели колони се влачеха по улиците към обекта, на който работеха, обикновено охранявани от един войник.
	Искахме да излезем с рибарите и да видим как ловят големите есетри във Волга, от които се добива хайверът, но все не успявахме, защото рибата се лови нощем. Затова пък отидохме да видим как докарват улова на сутринта. Рибите бяха огромни. Има два вида есетра. Едните са грамадни екземпляри, подобни на морска котка, с бакенбарди. Другите са с дълги муцуни, които приличат на лопата. Този ден не бяха хванали истински великани. Най-голямата тежеше около двеста и петдесет килограма. Казаха ни, че понякога надвишават петстотин килограма и от тях вадят огромни количества хайвер, който веднага се поставя в лед. Рибата се лови с големи и здрави мрежи. Щом лодките докоснат брега, замразеният хайвер незабавно се товари на самолети и се разпраща в големите градове на Съветския съюз. Част от рибата се продава на място, но повечето се опушва, складира се и по-късно се продава на много висока цена.
	Капа отново бе посърнал. Искаше да снима хора в работна обстановка, но все нещо му пречеше. Според него не само пътуването беше провал, но и всичко друго — той се бил провалил, аз също съм се провалил. Той наистина беше ужасно оклюмал.
	Започвахме да ставаме раздразнителни. Гремлинът на Хмарски толкова се престараваше, че самият той се изнерви, а и ние, колкото и да ми е неприятно да призная, на няколко пъти се сдърпахме с него. Тогава той ни изнесе любопитен урок по марксизъм, който завърши с кавга, която по` приляга на хлапаци в училище. По този повод Капа го нарече Хмарски Хмарксиста, но това съвсем не провокира най-доброто в него. А всичко се дължеше на факта, че бяхме ядосани, защото не можахме да направим снимки в тракторния завод. Ако бяхме честни един с друг, щяхме още тогава да го признаем.
	Гореспоменатото изпитание потвърди силата на връзката между Капа и мен. Когато се ядосвахме, никога не бяхме ядосани един на друг, а се обединявахме и се нахвърляхме върху някой трети. През цялото пътуване не се скарахме сериозно нито веднъж и според мен това бе своеобразен рекорд. По време на спора Хмарски ни нарече „релативисти“ и ние, без да сме сигурни какво точно означава това, се съюзихме и доста успешно го атакувахме от гледна точка на релативизма. Не че успяхме да го убедим, но поне не отстъпихме и понеже не бяхме достатъчно красноречиви, крещяхме още по-силно.
	На другия ден тръгвахме за Москва и Капа не спа цяла нощ. Размишляваше разтревожен, че не е успял да направи снимките, които иска. Освен това снимките на всички интересни обекти, които бе направил, бяха повредени. Капа изглеждаше нещастен. И понеже и двамата не можехме да заспим, измислихме кратки сюжети за два филма.
	На другата сутрин се наместихме в нашия форд и рано-рано се озовахме на летището. Гремлинът вече се бе захванал за работа. Самолетът излиташе по разписание, но бе станала грешка и ние нямахме места за него. За щастие по-късно имаше самолет от Астрахан и можеше да тръгнем с него.
	Самолетът от Астрахан закъсняваше. Пихме чай, ядохме бисквити и се чувствахме нещастни в жегата на летището. В три часа казаха, че самолет няма да има и дори да пристигне, няма да пътува за Москва, защото е много късно и няма да стигнем по светло. Качихме се в автобуса и тръгнахме обратно към Сталинград.
	Едва бяхме изминали седем-осем километра, когато с бясна скорост ни настигна автомобил от летището и направи знак да спрем. Изглежда, пилотът бе променил решението си. Щяхме да излетим за Москва. Върнахме се. Пристигнахме на летището точно за поредната смяна на решението. Все пак самолетът нямаше да пътува. Натоварихме багажа си в автобуса и потеглихме отново по ужасния път към Сталинград. От подскачането по твърдите седалки на малкото автобусче вече бяхме доста понатъртили някои части.
	На вечеря се държахме зле с Хмарски. Изпуснахме си нервите и му наговорихме куп неприятни неща, само част от които бяха верни. Казахме му, че трябва да обуздае своя гремлин, защото той контролира живота му. Разкритикувахме стойката, костюмите и вратовръзките му. Бяхме жлъчни и жестоки само защото цял ден бяхме висели на горещото летище и се чувствахме ужасно.
	Хмарски бе нещастен. Беше направил всичко, което бе по силите му, убеден съм в това, но нямаше начин да се защити срещу обзелата ни ярост. На всичко отгоре бяхме двама, обединени в екип, и когато единият спираше да говори, тирадата подхващаше другият. Почувствахме се много зле заради постъпката си, когато той се прибра в стаята си, макар че прекрасно знаехме защо сме постъпили така. Легнахме си с чиста съвест като ангелчета с най-искреното намерение да се извиним на другия ден.
	На сутринта тръгнахме за летището много рано, защото искахме да направим няколко снимки в покрайнините на Сталинград — снимки на хора, които си строят малки къщички. Искахме да видим и снимаме и няколко нови училища и детски градини. Спряхме до малката къща, която си строеше счетоводител на завода. Той сам ковеше дъските, сам бъркаше хоросана, а край него в градината играеха децата му. Бе много дружелюбен и продължи да строи, докато го снимахме. После донесе семейния албум, за да ни покаже, че невинаги е живял така и че някога е имал апартамент в Сталинград. Албумът бе като всички такива албуми по света. Имаше негови снимки като дете, като младеж, във военна униформа и след завръщането му от войната. Имаше снимки от сватбата, на жена му в дълга бяла рокля и от почивките им на Черно море, снимки на децата на различна възраст. В албума имаше и картички, които бе получавал. Това бе цялата история на живота му, спомени за всичко хубаво, което му се е случвало. Останалото бе загубил във войната.
	{img:sutrin.jpg}
	— А как успяхте да опазите албума? — попитахме ние.
	Той плъзна нежно длан по албума, съхранил спомените му:
	— Пазехме го много. Това е най-ценната вещ, която имаме.
	Върнахме се в автобуса и отново поехме към летището. Пътят вече ни стана до болка познат. Освен багажа си пътниците за Москва се бяха натоварили с мрежи с по две-три дини. В Москва дини трудно се намират, а в Сталинград има много и са хубави. Не изостанахме от другите, извадихме мрежите и купихме по две дини за момчетата в хотел „Метропол“.
	{img:navalica.jpg}
	Комендантът на летището не спря да се извинява за грешката от предишния ден и доста се постара за доброто ни самочувствие. Погрижи се да ни сервират чай и дори ни излъга, за да подобри настроението ни. Каза, че ще пътуваме сами в самолета, който скоро ще пристигне от Черно море. Стана ясно, че след като сме вдигнали скандал на Хмарски, той вдигнал скандал на него. Всички бяхме изнервени и във въздуха тегнеха обвинения. Изнемогвахме от жегата. Горещият прашен сух вятър, който духаше над степта, изнервяше хората и те бяха груби един към друг, а ние не бяхме по-добри от останалите.
	Най-после кацна самолет. Беше със сгъваеми столчета и не само че не бяхме единствените пътници, но беше препълнен и почти всички места бяха заети. Повечето пътници бяха грузинци, които отиваха в Москва за тържествата по случай осемстотингодишнината на града. Бяха натрупали багажа си в средата на самолета. Предвидливо се бяха запасили с цели куфари с храна.
	Когато затвориха вратите, стана горещо, защото във всички подобни самолети няма изолация и слънчевите лъчи нажежават металната повърхност и вътрешността. Миризмата беше ужасна — миризма на уморени хора. Настанихме се на металните сгъваеми седалки, които не само приличаха на кухненски подноси, но и не бяха по-удобни.
	Най-после самолетът излетя. Човекът до мен веднага отвори куфар, отряза парче суров бекон, който беше се разтекъл в жегата, и започна да дъвче, а мазнината се стичаше по брадичката му. Беше симпатичен човек с весел поглед и дори ми предложи да опитам, но в момента нямах никакво желание да ям бекон.
	Отначало в самолета беше горещо, но щом набрахме малко височина, стана точно обратното. Капчиците влага по метала се превърнаха в късчета лед и скреж. Щяхме да измръзнем от студ. Бяхме облечени в леки дрехи, а горките грузинци се скупчиха един до друг, защото идваха от тропичния юг и този мраз бе непоносим за тях.
	Хмарски се сви в един ъгъл. Стори ни се, че започва да ни намразва и чака само да стигнем Москва, за да се отърве от нас. Четирите часа в самолета бяха ужасни. Гремлинът на Хмарски не го напусна до края. Телеграмата, която беше изпратил, за да поръча кола, сигурно беше погрешно разчетена и никой не ни посрещна. Трябваше да чакаме поне два часа. В това време се появи един грък. В критични моменти винаги се появява някой грък в който и да е край на света. Той предложи да ни уреди кола и го направи, но срещу доста висока цена. Така поехме към хотел „Савой“.
	Говорехме си, че на лидерите на комунистическите и социалистическите режими сигурно им е омръзнало да се борят с невероятната способност на капитализма да оцелява. Щом го изкорениш на едно място, той се появява на друго. Прилича на земните червеи — като ги разрежеш, всяка половина оживява и се превръща в отделен индивид. В Москва колониите от червеите на капитализма оцеляват и плъзват във всички посоки — черноборсаджиите, шофьорите, които печелят от колите на работодателите си, и неизбежният грък, който винаги има нещо за продаване или даване под наем. Изобщо има ли някъде грък, има и капитализъм. Триста рубли ни струваше да се доберем до Москва. Нашият грък бе проявил точен усет колко точно можем да понесем. Не се съмнявам, че бързо е преценил колко сме изморени и ядосани, с какви пари разполагаме и е определил непоклатимата цена от триста рубли, която платихме.
	Бяхме зажаднели за чистота. В Сталинград нямахме възможност да се къпем. Само се миехме с мокра кърпа и копнеехме за горещата вана и за сапуна. Статуята на Лудата Ела ни се стори близка като стара приятелка и само дето не се хвърлихме в прегръдките на препарираната мечка на втория етаж. Вече съвсем не ни се струваше толкова разярена. В този момент ваната, която се клатушкаше на трите си крака, бе най-прекрасният, най-изисканият предмет, появявал се някога пред очите ни. Водени от новопоявилата се страст към чистотата, свалихме по два-три слоя кожа, а Капа насапунисва косата си поне сто пъти. Капа има хубава коса — гъста и черна — но понеже още бях в лошо настроение, когато се показа след третото измиване, отбелязах подло, че е много жалко, задето е започнала да оредява отзад. Той подскочи високо във въздуха, бясно се нахвърли върху мен и яростно го отрече. Тогава хванах ръката му, сложих я на темето му и той май повярва, че напипва плешивина. Беше много жестоко от моя страна да сложа ръката му на място, което не можеше да види в огледалото. После дни наред крачеше нервно и тайничко опипваше тила си. Упреквах се за постъпката си, но сякаш нещо отвътре ме караше да бъда лош.
	По-късно дойде Суийт Джо и хапнахме нещо леко за вечеря. Накрая се строполихме в леглата и заспахме като убити. Въздухът в Москва е хладен и здравословен и се спи прекрасно.
	Най-после пристигна пощата. Бяхме тук от двадесет и пет дни, а ни се струваше, че от години сме изолирани от света, затова настървено се нахвърлихме на писмата. Имахме чувството, че сме тръгнали много отдавна, а приятелите ни в Америка, които бяха ни писали, не мислеха така. Това донякъде ни учуди. Събрахме фотографската техника на едно място, оставихме мръсните дрехи за пране и Капа приготви филмите си за проявяване.
	Разгледа проявените негативи, които бяха получени, докато ни нямаше, и горко се завайка. Не бяха излезли както трябва. Нищо не беше както трябва. Някои бяха с прекалено едър растер, други — държани в проявителя повече, а трети — недостатъчно. Направо побесня. Бях се държал лошо с него и се опитах да го уверя, че това са най-прекрасните снимки на света, но той се изсмя язвително. И тъй като преди бях жесток с него, поправих всичко, което не беше свързано с фотографията — напълних му запалката, подострих моливите и сложих мастило в писалката.
	Капа има един любопитен навик. Купува си запалка, но щом бензинът свърши, я захвърля. Същото е и с писалките — мастилото им свършва, но той не се сеща да ги напълни. Пише с моливи, докато се счупят, оставя ги настрана и си купува нови, но никога не ги остри. Сложих камъчета във всичките му запалки и ги напълних, подострих моливите му, напълних писалката и, общо взето, го подготвих отново за живота.
	Когато тръгвахме за Русия, не знаехме какво ни очаква там и във Франция си купихме страхотно джобно ножче. То беше подходящо за всяка ситуация. Беше снабдено с ножичка, пилички, шила, триончета, отварачки за консерви, тирбушони, инструменти за изваждане на камъчета от конски подкови, острие, с което можеше да се яде, и острие, с което можеше да се убива, отвертка и длето. С него можеше да се поправи часовник, както и да се ремонтира Панамския канал. Беше най-прекрасното джобно ножче, което човек можеше да си представи, имахме го от два месеца, а досега бяхме рязали единствено салам с него. Трябва обаче да призная, че режеше салама много добре.
	Отидохме в бюрото на „Хералд трибюн“ и жадно изчетохме новините и телеграмите, от последните две седмици. Изчетохме циркулярите на посолството и новините от Британската информационна агенция. Изчетохме дори няколко речи. Капа обиколи из стаите на чуждестранните кореспонденти в хотел „Метропол“ и задигна няколко книги.
	{img:pat.jpg}
	Успяхме дори да отидем на прием в британското посолство, след като изпросихме поканата. Изобщо държахме се ужасно. Ударихме го на просия, искахме на заем, протягахме ръка за цигара пред всеки, когото познавахме, и давахме покъртителни обещания за безброй кутии цигари, които ще изпратим, веднага щом се приберем. Вземахме си вана по три пъти на ден, изхабихме всичкия си сапун и се наложи да просим от тукашните кореспонденти.

C>
#	Официално оплакване
#	от Робърт Капа

	Трябва да заявя, че съм нещастен. Преди десет години започнах да си изкарвам прехраната, като правех снимки на хора, бомбардирани от самолети, на които бяха изрисувани малки свастики. Тогава видях и няколко малки самолетчета с червени звезди, които сваляха самолетите със свастики, и много се зарадвах. Това се случи в Мадрид по време на Гражданската война. Пожелах да видя мястото, откъдето идват чипоносите самолети и техните пилоти. Исках да посетя Съветския съюз и да снимам там. Тогава за пръв път подадох молба за виза. През последните десет години руските ми приятели често проявяваха раздразнение и се държаха зле, но когато размяната на изстрели стана сериозна, те, не зная как, но разбраха към какво се стремя. След това исках разрешение още безброй пъти, но така и не получих отговор.
	Миналата пролет руснаците успяха да станат крайно непопулярни у нас, което даде повод да се разгърне широка пропаганда, предназначена да ни накара да стреляме този път едни срещу други. Летящите чинии и атомните бомби са изключително нефотогенични, затова реших да поискам разрешение още веднъж, преди да е станало прекалено късно. Този път получих помощ от една много известна личност с неутолима жажда за знания и уважително отношение към победените, запазили гордостта си. Казва се Джон Стайнбек и намери много оригинален подход към подготовката за пътуването. Най-напред уведоми руснаците, че правят голяма грешка, като го обявяват за стълб на световния пролетариат, че напротив — би трябвало да го смятат за представител не просто на западната упадъчност, а на упадъчността, стигаща на запад чак до най-ниската точка на Калифорния. Освен това тържествено пое обещание да пише само истината и когато най-вежливо го попитаха какво разбира под „истина“, отговори: „Нямам представа“. След това обещаващо начало скочи от един прозорец и си счупи коляното.
	Това се случи преди месеци. В момента е късна нощ и аз седя сред една изключително мрачна хотелска стая, заобиколен от сто и деветдесет милиона руснаци, четири фотоапарата, няколко десетки използвани и още повече неизползвани филми и един спящ Стайнбек и съм изключително нещастен. Сто и деветдесетте милиона руснаци са настроени срещу мен. Никой не държи речи по ъглите, никой не практикува зрелищна свободна любов и не изглежда различно от другите. Руснаците са добродетелни, морални, трудолюбиви и от гледната точка на фотографа не са по-интересни от скучен ябълков сладкиш. Освен това изглеждат доволни от живота и не обичат да ги снимат. Четирите ми фотоапарата, преживели войни и революции, са отвратени и всеки път, когато натисна копчето, нещо не се получава. На всичко отгоре си имам трима Стайнбековци вместо един.
	Дните ми са дълги и започват със сутрешния Стайнбек. Събуждам се и предпазливо отварям очи. Той седи на бюрото пред отворената тетрадка и се преструва, че работи. Всъщност само чака да се надигна, защото умира от глад. Сутрешният Стайнбек е много срамежлив и абсолютно неспособен да вдигне телефона и да направи и най-малък опит да проведе членоразделен разговор с руската сервитьорка. Така че се предавам, ставам, вземам телефона и поръчвам закуска на английски, френски и руски език. Това мое действие възбужда духа му и той става много самонадеян. Лицето му придобива изражението на богато платен селски философ и той произнася:
	— Тази сутрин съм ти приготвил няколко въпроса.
	Явно е прекарал последните три часа на глад в усилие да измисли проклетите си въпроси, които обхващат области от хранителния режим на древните гърци до сексуалния живот на рибите. В тази ситуация аз се държа като истински американец и макар да мога да отговоря на въпросите просто и ясно, държа на гражданските си права, отказвам да отговоря и оставям положението да стигне до Върховния съд. Той обаче не се отказва лесно и не престава да се хвали с всестранните си познания и да се опитва да ме провокира с предложения за помощ и уроци. Тъкмо тогава се налага да се оттегля в отшелничество. Намирам убежище в банята — място, което направо презирам, и се насилвам да стоя в грапавата вана с дъно като шкурка, пълна със студена вода, докато донесат закуската, а това понякога отнема значителен период от време. След закуската пристига помощ в лицето на Хмарски, в чието поведение не се наблюдават сутрешни и вечерни фази. Той не е цвете за мирисане през цялото време.
	През целия ден ми се налага да се боря със сто и деветдесетте милиона руснаци, които не обичат да ги снимат, с господин Хмарски, който гледа на фотографията отвисоко, и със сутрешния Стайнбек, който е дяволски чистосърдечен и след всеки въпрос, поставен от любопитното, боготворящо героите руско население, изсумтява дружелюбно: „Не знае“. След подобен знаменателен отговор вече е изтощен, стисва устни като черупка на мида и едри капки пот избиват по издяланото му лице, напомнящо Сирано. Така, вместо да правя снимки, трябва да превеждам странното мълчание на господин Стайнбек в интелигентни и уклончиви изказвания. Денят криво-ляво върви към своя край, отърваваме се от Хмарски и се прибираме.
	След кратък интелектуален стриптийз се появява вечерният Стайнбек. Този нов герой е напълно способен да вземе телефонната слушалка и да произнесе думи като „водка“ или „бира“, разбираеми и за най-глупавия сервитьор. След като погълне известно количество течност, езикът му се развързва, думите се леят и той е способен да изкаже категорично мнение по всевъзможни въпроси. Това продължава, докато успеем да открием няколко американци, които имат приятни съпруги, цигари, родни напитки и все още не отказват да се срещат с нас. В този момент той изглежда доста весел човек. Ако на някое събиране има хубаво момиче, той самоотвержено се втурва да ме спасява и застава между момичето и мен. Вече е способен да разговаря и с други хора и ако се опитам да спася невинното момиче от него, дори счупеният крак не е в състояние да го спре от незабавни действия.
	След полунощ невинността му се съюзява с физическата сила, която демонстрира с помощта на единия си пръст. Пита някой нищо неподозиращ съпруг дали е чувал за канадска борба с пръсти. Двамата господа сядат на масата с лице един към друг, забиват лакти в покривката и вкопчват средните си пръсти един в друг. Обикновено след продължително извиване на китките господин Стайнбек поваля ръката на съпруга на масата и многословно се извинява. А късно през нощта се случва да покани на игра всеки, който му падне. Веднъж дори предложи на руски господин, който според всички приличаше на генерал, само не и според него.
	След продължителни, деликатни увещания и дълги тиради за човешкото достойнство се прибираме в хотела. Вече е три след полунощ. Вечерният Стайнбек е претърпял метаморфоза и се е превърнал в своята среднощна версия. Сега е в леглото, стиснал здраво дебел том поезия отпреди две хиляди години, наречен „Витяз в тигрова кожа“. На лицето му е изписано пълно спокойствие, устата му е отворена и човекът, който говори тихо и кротко, хърка без всякакви задръжки и смущение.
	За щастие взех назаем от Ед Гилмор една детективска история, тъкмо защото знаех, че няма да мога да заспя и ще се наложи да чета до настъпването на утрото.
	Сега ви оставям, скъпи американски читатели, и позволете ми да ви уверя, уважаеми руски читатели, че всичко, което господин Хмарски напише за нас в „Правда“, е чиста истина.
@	Край на оплакването
C$

>	Седма глава

	Където и да отидехме в Русия — в Москва, Украйна, Сталинград — навсякъде чувствахме магическата дума Грузия. Хора, които никога не бяха ходили там и които може би никога нямаше да отидат, говореха за Грузия с дълбоко възхищение и копнеж да я видят. Смятаха грузинците за юначаги, пиячи, отлични танцьори и нямащи равни в работата и любовта. Кавказката страна на брега на Черно море ги мамеше като рай на земята. По едно време дори решихме, че повечето руснаци вярват, че ако изживеят живота си като честни и добродетелни, след смъртта си ще се озоват не на небето, а в Грузия. Страната е благословена с мекия си климат и плодородна земя и има свое собствено мъничко океанче. Заслугите към държавата се награждават с пътуване до Грузия. Тук се възстановяват хора, прекарали дълго боледуване. Дори през войната тази земя е била закриляна, германските войски не са стигнали дотам. Над нея не прелетял нито един вражески самолет, през нея не е минал нито един войник. Това е един от районите, които изобщо не са пострадали от войната.
	Както винаги подранихме за летището и прекарахме час и половина под портрета на Сталин в пиене на чай. Както винаги предишната вечер бяхме ходили на гости и не се бяхме наспали. Качихме се на самолета и спахме, докато кацнахме в Ростов. Летището беше разрушено и много затворници възстановяваха сградите. В далечината се виждаше градът, който през войната е бил подложен на жесток обстрел.
	Полетът продължи над безкрайната равнина и най-сетне пред погледа ни изникнаха планините. Отдавна не бяхме виждали планини, а тези бяха удивителни. Набрахме височина и продължихме да летим много високо над Кавказ. Виждаха се високи върхове и остри зъбери, сред които се виеха потоци, а край тях бяха разположени селца, стари като света. Тук-таме по върховете още белееше сняг, макар че беше лято. След като бяхме прекарали толкова време сред огромни равнинни полета, планините предизвикаха у нас познато приятно усещане за близост.
	Самолетът се издигна много високо и в далечината видяхме Черно море. После се снижи и пое курс край границата между морето и земята. Тук земята е красива. Планината се спуска до самото море, а по склоновете растат красиви дървета, черни кипариси и обилна зеленина. Сред хълмовете са накацали селца и големи къщи. Взе да ми се струва, че това е Калифорния, само че Черно море не е непокорно и бурно като Тихия океан и крайбрежието не е така скалисто. Морската вода е тъмносиня и спокойна, а пясъкът — много бял.
	Летяхме дълго покрай брега. Накрая се приземихме на летището в Сухуми — равна ивица трева, успоредна на крайбрежието. Тревата беше много зелена, а по пистите бяха засадени евкалиптови дървета, първите, които виждахме в Русия. Архитектурата беше ориенталска и навсякъде имаше цветя и дървета, обсипани с цвят. Пред малката сграда на летището седяха редица жени, които продаваха плодове — грозде и пъпеши, смокини, праскови и дини. Купихме малко грозде и смокини. Пътниците се нахвърлиха върху плодовете. Идваха от север, а там няма достатъчно плодове. Преядоха и на мнозина щеше да им прилошее по-късно, защото стомасите и храносмилателната им система не бяха свикнали с тях, а чревоугодничеството можеше да се окаже фатално. Така и стана.
	Трябваше да тръгнем за Тифлис след двадесет минути, но екипажът на самолета беше на друго мнение. Взеха кола и отидоха да се окъпят в океана. Нямаше ги два часа, които прекарахме в разходки из градината на летището. Ние също бихме искали да поплуваме, но не разбрахме навреме, че самолетът няма да излети по разписание. Въздухът беше топъл, влажен и солен, растителността — гъста, зелена и обилна. Намирахме се в истинска тропическа градина.
	Грузинците са съвсем различни от руснаците. Мургави са и доста приличат на цигани с белите си зъби, дългите месести носове и черната къдрава коса. Почти всички мъже имат мустаци и са по-красиви от жените. Те са снажни и енергични, а очите им са черни и блестящи. Бяхме чели, че грузинците са древен семитски народ, чиито предци са живели в долината на Ефрат още преди да бъде основан Вавилон, че са потомци на шумери и са от най-древните племена на земята. Те са с буйна кръв, горди и весели, и всички народи в Съветския съюз им се възхищават. Говорят само за силата и темперамента си, за това, че са отлични ездачи и непобедими воини. Грузинските мъже имат големи успехи сред рускините. Грузинците са поетичен и музикален народ, а според легендите са страстни любовници. Живеят на земя с благословена природа, която са защитавали с оръжие в продължение на две хилядолетия.
	След два часа екипажът се завърна. Косите им още бяха мокри от къпането. Съжалявахме, че не сме били с тях. Беше ужасна жега. Бяхме плувнали в пот и пътниците започваха да усещат, че са прекалили с плодовете, а няколко деца вече повръщаха.
	Отново бяхме във въздуха. Отначало летяхме ниско над морето, но постепенно набрахме височина. Летяхме над обрулени кафяви планини, подобни на планините в Калифорния. Дълбоко в гънките между склоновете се виеха поточета, обрасли с растителност, а покрай тях се виждаха малки градчета. Тук планините бяха мрачни и неприветливи и светлината отскачаше от тях с ослепителен блясък. Прелетяхме през планински проход на височината на хребета и излязохме над долината, където бе разположен Тифлис.
	Необятната суха долина напомня Ню Мексико. Градът е далеч от морето и въздухът е горещ и сух, но горещината не е непоносима. От високото великолепната равна долина, заобиколена от високи планини, изглеждаше почти гола.
	Кацнахме на голямо летище с много самолети, все руски изтребители. Излитаха и кацаха по двойки и непрекъснато кръжаха над летището. Вероятно патрулираха турската граница, която не беше далеч.
	На запад на високо било се издигаше огромна древна крепост с бойници, чийто черен силует се очертаваше на хоризонта.
	Неизменно ни съпровождаше господин Хмарски. Бяхме обявили примирие. Обещахме да се държим по-добре с него, а той да се държи по-добре с нас, отколкото в Сталинград. Той също никога не беше ходил в Грузия.
	Посрещнаха ни много симпатични представители на ВОКС в Тифлис, които бяха дошли с голяма и хубава кола. Пътят през сухата плоска равнина ни отведе до планинския проход, който бе приютил Тифлис. Градът е много красив и от векове се намира на главния път от юга към севера. По планинските била от двете му страни се издигат древни укрепления, а замъкът се извисява над града. От другата страна на долината също има замък. През тесния планински проход са преминали какви ли не преселници — персийци, иранци и иракчани от юг и татари и други варвари от север. И тъкмо в този тесен проход са водени битки и издигани укрепления.
	Част от града е много древна. През прохода тече река, а единият й бряг е скалист. Високо на скалите са струпани къщи от отколешни времена. Градът наистина е древен, като се има предвид, че тази година Москва празнува едва своята осемстотингодишнина, а догодина Тифлис ще празнува хиляда и петстотин години от основаването си. При това Тифлис е новата столица, а старата е на трийсет километра надолу по реката.
	Повечето сгради в Тифлис са модерни, улиците са широки, потънали в сенките на дърветата и водят нагоре към хълмовете, разположени от двете му страни. На върха на западния хълм има игрище и парк със зъбчата железница, която се изкачва чак до върха. В огромния парк има голям ресторант с изглед към долината. А в центъра на града се извисява внушителният силует на порутена градска крепост с огромни кръгли кули и високи стени с бойници.
	Из целия град и по скалите има старинни черкви. Грузинците са приели християнството още през четвърти век и много от действащите днес храмове са построени в онези времена. Тифлис е град на легендите, а може би и на древните призраци. Сред тях е преданието за мюсюлманския владетел на Иран, който струпал войските си в Тифлис и извел пленниците на един мост над реката. После сложил икона на Богородица и обещал да освободи всеки, който заплюе иконата, и ще обезглави всеки, който откаже да го стори. Според легендата в този ден хиляди глави се изтърколили в реката.
	Жителите на Тифлис са облечени и изглеждат по-добре и по-одухотворени от хората, с които се срещнахме в Русия. Улиците са весели и ярки, жените са с красиви дрехи и пъстри забрадки.
	Градът блести от чистота. Той е първият чист ориенталски град, който съм виждал. В реката, която го разполовява, се къпят стотици малчугани. Тук няма разрушения, с изключение на разрухата на времето.
	Отделът на ВОКС в Тифлис е голям и добре организиран, занимава се не само с чуждестранните туристи, но и с посетителите от други републики на Съветския съюз. Поканиха ни във внушителната сграда на ВОКС. Макар да беше вече късно, почерпиха ни с вкусни питки и хубаво грузинско вино. Искаха да поговорим и да пием заедно, но бяхме ужасно уморени и обещахме да отговорим на всичките им въпроси на другия ден. Умирахме за сън.
	По време на престоя ни в Грузия гремлинът на г-н Хмарски почти забрави за нас. В резултат на тази промяна отношението ни към него се подобри. Подобри се и неговото отношение към нас.
	Настаниха ни в две големи стаи в хотел „Интурист“ с изглед към улицата и с прозорци на три от стените. Усещахме и най-малкия полъх на вятъра и беше изключително приятно. Единственият недостатък бе, че закуската ни винаги закъсняваше. Настоявахме да получаваме закуската рано, но така и не успяхме. Донасяха я, когато бяха готови.
	Сутрин ставахме много рано. Градът ни беше омагьосал и искахме да видим колкото може повече. Както обикновено шофьорът ни бе прекрасен човек, бивш кавалерист, и най-важното — караше джип. Джипът невинаги провокира най-добрите качества, но у кавалериста той бе разбудил каубоя. Шофьорът го обожаваше, защото можеше да се катери почти отвесно нагоре по баирите, да взима завоите с висока скорост и да прескача канавките. Джипът се хвърляше в потоците, разплискваше водата и излизаше на другия бряг невредим. Караше като луд. Не се страхуваше от никого. Вбесяваше шофьорите по пътя и те го притискаха до бордюра. Пламваха кратки, необуздани словесни схватки на грузински език, след което нашият човек с усмивка отпрашваше нататък. Той неизменно печелеше. Обожавахме го. Бе първият човек в Русия, чието отношение към полицаите съвпадаше с нашето. Черната му къдрава коса се вееше, докато караше. Беше неудържим.
	{img:skali.jpg}
	Джипът с рев пое нагоре по хълма. Навлязохме в онази част на града, където са запазени най-старите дървени къщи. Те са със странна архитектура два или три етажа с големи открити балкони, а дърворезбата и рисунките по стените са екзотични.
	Изкачихме се по билото до старото укрепление. Кръглите кули с високи дебели стени изглеждаха вечни, неподвластни на времето и можеха да бъдат разрушени само от артилерийски обстрел.
	Разходихме се из тропическата градина на Тифлис. Сред прохладата растяха обсипани с цвят дървета и редки растения, много от които не бяхме виждали преди, а край нея ромонеше поточе.
	Не се чувствахме като чужденци в Тифлис. Тук идват много туристи, градът е свикнал с чужденците. Не биехме на очи както в Киев и се чувствахме като у дома си.
	В Тифлис има много черкви. Сигурно от миналото в града съществува религиозна поносимост, защото тук има и древни синагоги, и мюсюлмански джамии и никой храм никога не е бил разрушен.
	Високо на хълма с лице към града е черквата на „Св. Давид“, построена, доколкото си спомням, през XII век, със семпла архитектура, но красива. Шофьорът ни закара с джипа възможно най-близо, а по-нагоре се изкачихме пеша. По витата пътека заедно с нас се изкачваха много хора, които отиваха да се молят.
	Грузинците тачат тази древна черква. В двора й са погребани велики грузински писатели и композитори, тук под обикновен камък почиват тленните останки на майката на Сталин. На гроба на един композитор седяха три жени и възрастен мъж и пееха литании. Тихата неземна музика сякаш идваше от древни времена.
	В черквата имаше служба. Там също се лееше музика. Под звуците на песента хората се изкачваха по пътеката и влизаха в черковния двор, коленичеха и целуваха ъгъла на черквата.
	Мястото беше усамотено и спокойно, а керемидените покриви на града бяха долу някъде далеч под краката ни. Виждаше се и ботаническата градина, създадена още по времето на митичната царица Тамара* от XII век.
	[* Тамара (1184–1207) — наследява силна обединена държава от предшественика си Давид-Строителя. Известна е с интелигентността и красотата си. Била красива и милосърдна, но и много своенравна. Разбирала от държавно управление и от строителство. Строяла крепости, закриляла поети и музиканти. Тамара била една от приказните европейски владетелки — Елизабет, Екатерина и Елеонора Аквитанска.]
	Когато слязохме в града, силният камбанен звън от катедралата ни подкани да влезем. Храмът, богато украсен и великолепен, със стенописи, почернели от тамяна и времето, беше пълен с народ. Служеше стар свещеник с бели коси, златен венец и златотъкано расо. Беше толкова красив, че изглеждаше нереален. Това е католикосът — главата на грузинската църква. Службата беше величествена, а огромният хор звучеше божествено. Ароматен дим се издигаше нагоре, а слънчевите лъчи се промъкваха през прозорците и го осветяваха.
	{img:pop.jpg}
	Капа снимаше непрекъснато. Движехме се безшумно и никой сякаш не го забелязваше. По-късно дори се качи горе, за да снима и хора.
	Отдавна не съм споменавал нищо за музеите, но това не значи, че сме ги пренебрегвали. Непрекъснато ни водеха по музеи. Навсякъде. Както каза Капа по-рано, музеите са като черквата за съвременните руснаци и да откажеш да посетиш музей е все едно да откажеш да влезеш в черква. Те всички си приличат. Представена е историята на Русия преди революцията — от създаването й до 1918 година, и поне половината музей разказва историята на Русия от революцията насам, за постиженията и за хората със заслуги и е пълен с огромни портрети на героите на революцията и с картини, изобразяващи сцени от нея.
	В Тифлис има два музея. Единият е градският музей, разположен на хълма над града. В него са изложени умалени модели на старинни къщи и планове на стария град. Най-интересен в музея обаче бе уредникът, който сигурно е бил актьор, защото викаше и заемаше странни пози, произнасяше монолози, правеше драматични паузи, ридаеше и се смееше с цяло гърло. Широко размахваше дясната си ръка, докато на висок глас, естествено през цялото време на грузински, описваше прелестите на древния град.
	Край пътя към музея се издига вероятно най-огромната и впечатляваща статуя на Сталин. Гигантският монумент е висок няколкостотин метра и контурите му са очертани с неон. Сега механизмът е повреден, но ни казаха, че когато свети, статуята се вижда от повече от четирисет километра.
	Искахме да видим толкова много неща, а имахме толкова малко време, че сякаш изкарахме цялото пътуване на бегом.
	Следобед отидохме на футболен мач между отборите на Тифлис и Киев. Играха добър, бърз и напрегнат футбол на огромен стадион. Най-малко четирисет хиляди запалянковци реагираха много емоционално. Срещите между клубовете тук са изключително популярни и въпреки грубата и бърза игра и ожесточения двубой нямаше нито кавги, нито сблъсъци. Крайният резултат бе два на два, а след края на играта пуснаха два гълъба. В Грузия от древни времена след всяко състезание, дори след битка пускат бял гълъб при победа и черен при поражение. Тези гълъби отнасяли новината и в другите грузински градове. В този ден, тъй като резултатът бе равен, пуснаха и черен, и бял гълъб.
	Футболът е най-популярният спорт в Съветския съюз и мачовете между клубовете предизвикват повече вълнения и емоции от което и да е друго спортно събитие. Истински разпалени спорове, докато бяхме в Русия, чухме във връзка с футбола.
	Обиколихме тифлиските универсални магазини, които бяха претъпкани с народ. Щандовете бяха пълни със стоки, но цените, особено цените на дрехите, бяха много високи. Басмена пола струваше шестдесет и пет рубли, гумени галоши — триста рубли, портативна пишеща машина — три хиляди.
	Цял ден се разхождахме из града. Обиколихме басейни и паркове. В Парка на работниците видяхме симпатично детско влакче, истинско малко влакче. Беше изпипано идеално до последния детайл, а машинистът, стрелочникът, началник-гарата и огнярят бяха деца, които са спечелили местата си с конкурс. Влакчето возеше деца и възрастни. Повозихме се и ние в компанията на група грузински деца, дошли по покана на връстниците си от Тифлис. Този следобед влакчето работеше за тях. Младият машинист бе много горд. Гарата разполага с всичко необходимо за истинска железница, само че в по-малък размер, и децата се отнасят много сериозно към изпълнението на задачите си. Да работиш на детската железница е голяма чест за децата и те се трудят упорито, за да получат тази възможност.
	Грузинската кухня е прочута в целия Съветски съюз, но в нашия хотел не бяха и чували за това. Омръзнаха ни шашликът и доматената салата и заедно с Хмарски и Капа решихме да опитаме друг ресторант. Отидохме в хотел „Тифлис“. Ресторантът там бе с размерите на кораб на катедрала, а към тавана се издигаха мраморни колони. Оркестърът гърмеше ужасно, а храната не струваше. Вместо шашлик ни сервираха дребни късчета пържено месо и доматена салата.
	Докато се хранехме, дойде сервитьорът и каза:
	— Една дама би желала да танцува с някой от вас, господа.
	Хмарски преведе и хвърли неодобрителен поглед към келнера.
	— Сигурно е публична жена — отсече той.
	— Какво като е публична жена? Хубава ли е? — попитахме ние.
	Хмарски сбърчи нос. Само той от нашата маса можеше да я види:
	— Не, много е грозна.
	— Тогава според нас тя трябва да бъде разкарана. Смятаме я за обществено зло. Убедени сме, че грозната публична жена е заплаха за обществения ред, заплаха за семейството, за сигурността, за майчината любов и всички подобни неща.
	Хмарски мрачно кимна в знак на съгласие. За първи път тримата бяхме на едно мнение.
	— От друга страна — разсъждавахме ние, — ако беше хубава, щеше да има смекчаващи вината обстоятелства. Може би щеше да е жертва на социална несправедливост. Ако беше красива, щяхме да настояваме да се разследва произходът й, за да разберем какви социални затруднения са я принудили да се върне към частното предприемачество.
	В погледа на Хмарски започна да се промъква любопитство, примесено с подозрение. Нямаше ни особено доверие.
	Седяхме с гръб към жената, но все пак успяхме да й хвърлим по един поглед. Прав беше Хмарски, не бе хубава. Така и не разбрахме дали я разкараха.
	Летните нощи в Тифлис бяха прекрасни. Въздухът — нежен, лек и сух. По улиците се разхождаха красиви младежи и девойки и се забавляваха. Младежите бяха облечени в красиви дрехи — ризи, понякога от тежка бяла коприна, пристегнати с колани, дълги тесни панталони и черни ботуши от мека кожа. Грузинските мъже наистина са красавци.
	{img:noshti.jpg}
	От високите балкони на старите къщи се носеше тиха музика — някой пееше под акомпанимента на струнен инструмент, подобен на мандолина, а от време на време от някоя тъмна уличка долиташе звук на флейта.
	Грузинците ни се сториха най-безгрижни от всички хора, с които се бяхме запознали досега. Те бяха свободен и жизнерадостен народ с буен нрав. Сигурно затова руснаците толкова им се възхищават. Сигурно искат да приличат на тях.
	На запад над планината висеше огромна луна и под лъчите й древният град изглеждаше още по-тайнствен. В лунния кръг се очертаваше огромният черен силует на крепостта. Ако някъде по света съществуват призраци, то те са тук. Ако призракът на царица Тамара съществува, навярно през онази нощ се е разхождал по осветения от луната скалист връх.


>	Осма глава

	От Съюза на писателите в Тифлис ни поканиха на малък прием. Да си признаем, бяхме поуплашени, защото участниците в подобни срещи имат навика да ги превръщат в задълбочени литературни обсъждания, а ние не сме толкова добре запознати с литературата. Освен това вече знаехме, че грузинците се отнасят към своята литература изключително сериозно. Поезията и музиката им са обогатили световната култура, освен това грузинската поезия идва от древни времена. Тя не е достояние само на няколко души, поезия тук четат всички. В гробището на хълма поетите са погребани редом с царете, но често хората забравят царя, но помнят поета, живял по негово време. Древният поет Руставели*, който написал великата епична поема „Витязът в тигрова кожа“, е почитан наравно с националните герои на Грузия, портретът му може да се види навсякъде, а стиховете му се четат и знаят наизуст дори децата.
	[* Шота Руставели — широко образован съвременник на царица Тамара, неин министър, предвестник на хуманистичните идеи на ранното Възраждане. — Бел.прев.]
	Страхувахме се да не се окажем в неудобно положение, но все пак отидохме. Посрещнаха ни двайсетина мъже и три жени. Настанихме се на столове в голяма стая, наредени в кръг, един от мъжете ни поздрави и без повече предисловия каза, че господин Еди-кой си ще ни разкаже за грузинската литература.
	Мъжът от дясната ми страна извади тесте листове, гъсто изписани на пишеща машина. Започна да чете, но никой не превеждаше. След като изчете един абзац, изведнъж осъзнах, че говори на английски. Бях стъписан. От десет думи едва разбирах една. Произношението му беше странно. Думите уж бяха английски, но произнесени от него звучаха съвсем различно. Така изчете цели двайсет машинописни страници.
	По-късно взех ръкописа и го прочетох. Беше сбита, но изчерпателна история на грузинската литература от най-древни времена до наши дни.
	Повечето от присъстващите не говореха английски, седяха и се усмихваха — за тях английският му бе съвършен. Когато свърши, мъжът, който откри срещата, попита:
	— Имате ли някакви въпроси?
	Понеже бях разбрал много малко от прочетеното, се наложи да призная, че нямам въпроси.
	В стаята беше доста горещо. Освен това двамата с Капа имахме известни стомашни проблеми и не се чувствахме добре.
	Дойде ред на една дама. Тя се изправи също с тесте листове в ръка и каза:
	— Ще ви прочета преводите на няколко грузински стихотворения.
	Английският й беше добър, но мен силно ме присвиваше корем и трябваше да се възпротивя. Казах, което не беше лъжа, че предпочитам да чета поезия, защото така ми доставя по-голямо удоволствие. Помолих я да ми даде стиховете да ги прочета след срещата, за да мога да ги оценя по достойнство. Стори ми се, че я обидих, но дано да греша. Наистина не лъжех и се чувствах зле. Отвърна ми доста рязко, че това е единственият екземпляр и не може да ми го даде.
	За кой ли пореден път заговориха за американската литература. И както винаги се чувствахме неподготвени. Ако някой бе ни предупредил, че ще ни задават такива въпроси, щяхме да се подготвим, преди да заминем. Питаха за новите съвременни писатели и ние смотолевихме нещо за Джон Хърси* и Джон Хорн Бърнс, автора на „Галерията“, за Бил Молдин** който рисува като писател. Проявихме се като невежи, защото почти не четяхме съвременна художествена литература. Един от мъжете ни попита кои грузинци са известни в Америка. Единствените, за които се сетихме, с изключение на хореографа Джордж Баланчайн***, бяха тримата братя, които се бяха оженили за американки и бяха получили милиони долари зестра. Но името им Мдивани не предизвика особен ентусиазъм сред съвременните грузински писатели.
	[* Джон Хърси (1914–1993) — журналист и военен кореспондент по време на Втората световна война. За първия си роман „Камбана за Адано“ печели наградата „Пулицър“ през 1945 г. — Бел.прев.]
	[** Уилям Молдин — карикатурист, създал образите на пехотинците Джо и Уили. Два пъти носител на наградата „Пулицър“ — през 1945 и през 1958 г. — Бел.прев.]
	[*** Джордж Баланчайн — музикант и хореограф, през 1934–1935 заминава за Съединените щати и създава Американската балетна компания и Школата за американски балет. Поставя хореографията на множество продукции на Бродуей и се смята за родоначалник на хореографията на мюзикълите.]
	Много строги и праволинейни бяха тези грузински писатели и трудно можехме да ги убедим, че макар и Сталин да смята писателите за инженери на човешките души, в Америка никой не ги смята за инженери или нещо подобно и след смъртта им почти веднага ги забравят и тихомълком складират книгите им някъде по-далеч за още двайсетина години.
	Различията между американците и руснаците личат най-ясно не само в отношението им към писателите, но и в отношението на писателите към системата. В Съветския съюз задачата на писателя е да насърчава, да прославя, да обяснява и по всякакъв начин да работи за развитието на съветската система. Затова пък в Америка и Англия добрият писател е като „страж на обществото“. Неговата задача е да осмива закостенялостта му, да атакува нередностите и да заклеймява недостатъците му. Затова в Америка нито обществеността, нито властите са приятелски настроени към писателите. Тези два подхода към литературата са коренно противоположни. Това е било валидно и за Русия по времето на големите руски писатели като Толстой, Достоевски, Тургенев, Чехов и ранния Горки. Само времето може да покаже дали подходът към литературата и писателите като инженери на човешките души може да създаде литература, която да е също тъй велика, каквато творят писателите, определяни като стражи на обществото. Трудно е де се отрече, че засега представителите на школата на инженерите на човешките души не са създали голяма литература.
	Докато продължаваше срещата ни с писателите, в стаята стана ужасно горещо. Ръкувахме се с всички поред и постоянно триехме длани в панталоните си между ръкостисканията, защото обилно се потяхме.
	Имаше един въпрос, чийто отговор бяхме искали да обмислим след време: „Обичат ли американците поезия?“
	Налагаше се да признаем, че единственият начин да разберем отношението на американците към даден вид литература са продажбите, а хората не се интересуват много от поезия. Затова трябваше да отговорим, че американците май не обичат поезия.
	— Сигурно причината е, че американските поети са далеч от народа? — беше следващият въпрос.
	Това също не беше вярно, защото американските поети са също толкова близо до народа, колкото американските романисти. Уолт Уитман и Карл Сандбърг не са далеч от народа, просто на хората не им се чете поезия. Според нас няма значение дали американците обичат поезията, но за грузинците, които са закърмени с любов към поезията, липсата й е почти равносилна на престъпление.
	Макар Тифлис да е стар град, именно той е новата столица. Преди хиляда и петстотин години тронът на владетелите се е намирал на тридесет километра на север. Следобед се качихме на джипа и нашият шофьор кавалерист ни закара до старата столица. Пътят бе хубав с чакълена настилка. Бе задръстен от каручки, теглени от магарета, военни камиони и войници на германски мотоциклети с кошове. По хълмовете от двете страни на пътя бяха накацали замъци и древни черкви, които изглеждаха почти непристъпни. Проходите, защитавани от нашественици в продължение на три хиляди години, криеха усещането за досег с древни времена. Пътят следваше течението на реката. Минахме покрай два язовира, но когато Капа изяви желание да ги снима, веднага му бе отказано. Край язовирите имаше мост, построен от Помпей при преминаването на римляните през прохода, и една от подпорите още стоеше насред реката.
	Името на древната столица е Мцхета, което все още не мога да произнеса правилно. Високият планински връх над града е увенчан с черква от V век, полуразрушена от времето и много внушителна. До нея се стига единствено по стръмна козя пътека. В града също има красива черква, оградена с високи назъбени стени, построени, за да предпазват храма.
	Стените крият огромен черковен двор, обрасъл с трева. От вътрешната страна на стените има стъпала, по които някогашните защитници на храма са се изкачвали, за да го охраняват. Желязната врата на черквата се заключваше с огромен катинар. По каменните стени на преддверието бяха залепени множество горящи свещи. Изглежда, това се прави, като се нагрее долният край на свещта и се притисне към камъка, докато се залепи. После свещта се запалва.
	Сух, горещ вятър сновеше из прохода, приютил града, и с вой се блъскаше в стените на черквата. В единия ъгъл на двора се разиграваше странна пародия — там танцуваше висок мършав мъж, облечен в дрипи. Беше от хората, които наричаме „малко смахнат“. В кокалестата си дясна ръка държеше голямо птиче перо и го размахаше в съпровод на речта, произнасяна на висок глас пред три кози, които го наблюдаваха и съсредоточено преживяха. Той вдигна високо перото, замлъкна и замахна към козите. Те пък презрително отстъпиха встрани, застанаха неподвижно като боксьори и отново впериха поглед в него, а той не спря да им говори.
	Скоро пристигна клисарката — мургава жена с орлов нос. Носеше черни дрехи, а черната забрадка обгръщаше главата й чак до гърлото, така че само лицето и тъмните й, умислени очи оставаха открити. Макар и да не беше в манастир, изглежда, се бе отдала изцяло на служба на Бога.
	{img:monastir.jpg}
	Отвори катинара на вратата с огромен ключ и ние потънахме в древния мрак на черквата.
	Стенописите бяха стари, неприветливи и примитивни с избелели цветове. По-новите икони тъмнееха сред златото на рамките и филиграна. Със сериозен глас суровата жена заразказва историята за основаването на храма.
	Хмарски не разбираше грузински и човекът, който ни развеждаше, разказваше всичко на някой грузинец, който можеше да го преведе на руски, и накрая Хмарски превеждаше от руски на английски. Това отнемаше значително повече време от обикновен разговор и по-късно ние го нарекохме „безкрайното нагаждане на превода на Хмарски“.
	Мургавата жена ни разказа, че черквата е завършена през V век, но строежът започнал много по-отдавна. Научихме и историята за основаването й — една от невероятните източни истории, които човек чува толкова често.
	Имало двама братя и една сестра. От небесата до тях достигнала вестта, а може би вятърът я донесъл, че се е родил Исус Христос и вече достигнал зряла възраст. Различни поличби и видения им разкрили истината за него. Един ден двамата братя тръгнали за Йерусалим и оставили сестра си у дома, на мястото, където сега е черквата. Пристигнали в деня на разпъването на Исус на кръста и успели да видят само как той умира. Сърцата на двамата братя, родени в прохода сред грузинските планини, се изпълнили с горест. Те измолили парченце от плащаницата на Исус и го отнесли на сестра си. Вестта за разпъването я поразила. Тя взела късчето от плащаницата, паднала в несвяст и умряла от скръб. Безжизнената ръка притискала парчето плат до сърцето й. Братята се опитали да го извадят, но тя така здраво го стискала, че трябвало да я погребат с парчето от плащаницата в ръка. Погребали я на мястото, където днес е черквата. Почти веднага на гроба израсло огромно дърво. След години бил даден знак на мястото да бъде построен храм, за да се увековечи събитието. Дошли дървари и се опитали да отсекат дървото, но секирите им се разхвърчали на парчета, щом ударили по ствола. Не останал човек, който не опитал да отсече дървото, но никой не успял дори да повреди кората. Накрая дошли два ангела, отсекли дървото и на посоченото място построили черквата. Мургавата жена ни показа странен глинен навес. На това място, каза тя, бил гробът, тук пораснало дървото. Под навеса лежаха останките на святата жена, все още стиснала парченцето плат, допирало се до тялото на Исус.
	Гласът й бе сух и суров. Разказа ни и други предания, но това беше най-прекрасното, легендата за основаването на храма.
	Тя говореше, а вятърът свиреше през желязната врата. Сега мястото изглежда пусто, но по различни празници през годината хиляден народ се събирал в черквата и в претъпкания двор не само нямало къде да се седне, но хората и прави не можели да помръднат. Някои дори се качвали на древния зид на оградата. От стотици километри се стичали хората на поклонение и хиляди свещици, залепени на стените, опасвали храма и горели в нощта.
	Излязохме от черквата и затворихме желязната врата. В ъгъла на двора „малко смахнатият“ човек продължаваше да размахва перото и да произнася речи пред козите с дрезгавия си глас.
	Отидохме и до манастира в края на града, където и до ден-днешен живеят група монаси. Те имат свои параклиси и общи помещения.
	По тези места е имало християнство още когато Франция, Германия и Англия са били езически държави, но християнските митове тук придобиват източен привкус.
	Тесният проход северно от Тифлис, пълен с останки от хилядолетни цивилизации, е истински рай за археолозите. Високо в скалите има правоъгълни гробове от дълбока древност. Съветските археолози работят неуморно на разкопките. Неотдавна открили огромна делва със златни монети — заплатата за армията на древен цар, който заровил съкровището, когато бил нападнат от чужда войска. Всеки ден археолозите откриват предмети, дело на човешка ръка, които връщат грузинската история все по-назад във времето към неподозирани цивилизации. В светлината на тази древност вълноломът на Помпеевия мост е сравнително ново съоръжение, а язовирът, източник на електроенергия, е направо последна дума на техниката сред свидетелствата от древността.
	Капа бе избрал четири обекта и искаше да ги обедини в една страница — язовир, статуя на Ленин, черква от V век, правоъгълен шумерски гроб. За съжаление идеята му не се осъществи, защото язовирът бе най-важен, снимането му беше строго забранено.
	Вечерта бяхме капнали от умора. Бяхме изгорели на слънцето и вятъра и стомасите ни не бяха наред. През деня тримата с Капа и Хмарски изпихме доста минерална вода, наречена „Боржоми“. Имаше приятен алкален вкус и както разбрахме по-късно, бе изпълнила предназначението си. Оказа се, че е леко слабително средство, но при количествата, с които се наливахме, въздействието й се оказа много по-драстично. Доста отслабнахме, преди да открием причината за неразположението си.
	В Америка има стотици къщи, където Джордж Вашингтон е пренощувал, в Русия пък има стотици места, където Йосиф Сталин е работил. На гарата в Тифлис пред работилниците има голяма окичена с цветя мемориална плоча, на която пише, че тук е работил Сталин. Сталин е грузинец. Родното му място Гори е на около седемдесет километра от Тифлис. То вече се е превърнало в национална светиня.
	Пътят с джипа ни се стори безкраен, защото при пътуването с джип винаги изглежда, че се движиш по-бързо, отколкото е в действителност. Отново минахме през ветровития проход, през нови долини и нови проходи, докато накрая стигнахме Гори. Градът е разположен сред планини, но най-впечатляващо в него е нещо, което бихме нарекли mesa* — висок, объл самотен хълм в центъра на града. На върха му се извисява величествен замък, от който някога са защитавали града и който служел за убежище на жителите му, а днес е потънал в развалини. Това е градът, където се родил Сталин и където преминало юношеството му.
	[* Меза (исп.) — плато. — Бел.прев. ]
	Родната къща на Сталин е запазена в автентичния си вид, но е покрита с огромна шатра, която я предпазва от природните стихии. Покривът на навеса е от рисувано стъкло. Къщата е малка едноетажна измазана постройка от камък с две стаи и тясна тераса, опасваща цялата фасада. Семейството на Сталин е било изключително бедно и е живяло само в едната стая. На вратата е опънат шнур, но посетителят може да надникне вътре и да разгледа покъщнината — легло, малък гардероб, маса, самовар и очукана лампа. В тази стая семейството живеело, готвело и спяло.
	Шатрата от витражно стъкло се крепи на позлатени мраморни колони. Къщата се намира сред огромна розова градина. Зад нея е музеят на Сталин, където се съхраняват всички предмети, свързани с детството и юношеството му, снимки и картини, изобразяващи всичко, което е вършел, както и снимки, правени при арестите му. По онова време той е бил много красив младеж с пламенни очи. Върху стената на голяма карта са проследени пътуванията му, затворите, където е лежал, местата в Сибир, където е бил заточен. Тук са и книгите, и докладите му, и статиите, писани за малките вестници. Животът му е неизменен — той винаги е следвал една линия, от която не се отклонява и до ден-днешен.
	Надали в цялата история има човек, толкова почитан приживе. Може би само Август Цезар, но се съмнявам, че дори той, преди да умре, се е радвал на подобно уважение, почит и богоподобна власт над народа си каквато има Сталин. Всичко казано от Сталин се възприема като истина, дори да противоречи на естествените закони. Родното му място вече се е превърнало в място за поклонение. Посетителите на музея говорят шепнешком и стъпват на пръсти. Екскурзоводката беше красиво младо момиче. След като завърши разказа си, отиде в градината, отряза букет рози и подари на всеки от нас по едно цвете. Всички внимателно прибраха цветята, за да ги пазят като спомен от това свещено място. Не, едва ли в историята на човечеството има нещо подобно на това, което видяхме.
	Щом Сталин упражнява такава власт приживе, какво ли ще стане, когато го няма? В много от речите, които слушахме в Русия, ораторите цитираха Сталин като неоспоримо доказателство и предизвикваха поразителен ефект, наподобяващ ipso dixit на средновековните схоласти, които сляпо обосновавали мнението си с изреченото от Аристотел. В Русия думите на Сталин са безспорна истина и не съществуват аргументи срещу нещо, казано от него. Независимо как е било постигнато това — с пропагандата, възпитанието, постоянните напомняния, вездесъщата иконография, изреченото от него неизменно е вярно. Ще го осъзнаете едва когато като нас чуете стотици пъти: „Сталин никога не греши. През целия си живот Сталин не е сгрешил нито веднъж“. И човекът, който го казва, го изтъква не като свое мнение, а като неопровержим факт, като абсолютна истина, неподлежаща на съмнение.
	Отново се качихме на джипа и нашият кавалерист го подкара към една тясна долина, обрасла с лозя, от които се произвежда грузинското вино. И тук навсякъде по склоновете имаше укрепления. В долината и по планините от двете страни се виждаха стопанства. Гроздето тъкмо започваше да зрее. Имаше и овощни градини с портокалови дървета, ябълки, сливи и череши. Пътят беше тесен и неравен и на места го прорязваха поточета. Шофьорът крещеше от радост. Караше с главоломна скорост и тайно ни поглеждаше дали ни е страх — а ние наистина се бояхме. Държахме се здраво с две ръце, за да не изхвърчим от джипа, който с такава бясна скорост преминаваше през потоците, че водата се разплискваше на хиляди пръски и ни заливаше от горе до долу. Минахме през многобройни малки долини с ниви, разделени от планински проходи. Във всеки проход имаше укрепления, където в миналото хората от селцата са търсели закрила, когато нахълтвали нашественици.
	Накрая спряхме до няколко къщи сред планинско лозе, където решихме да обядваме. Стотина души, облечени в най-хубави дрехи, се бяха събрали и мълчаливо чакаха нещо. След малко четирима мъже влязоха в къщата и изнесоха ковчег. Всички тръгнаха нагоре по хълма в дълга извита колона, понесли мъртвеца към вечния му дом на върха на склона. Дълго време не откъсвахме очи от тях и гледахме как все повече се смаляват, докато следват зигзагообразната планинска пътека нагоре към гробището.
	Настанихме се сред лозето и изядохме чудовищното количество храна, която си бяхме приготвили за обяд — хайвер, салам, печена агнешка плешка, пресни домати, вино и черен хляб. Откъснахме си и грозде и се натъпкахме до пръсване. Впрочем това не се отрази кой знае колко добре на разслабените ни стомаси. Долината тънеше в обилна ароматна зеленина, а топлият въздух галеше приятно. Скоро се върнахме в джипа и изпаднахме в унес, докато се спускахме по пътя надолу към Гори.
	Американците обикновено показват на гостите си Търговската палата, летището, новото съдилище, басейна и оръжейницата. Гостите в Русия трябва да видят музея и парка за отдих и култура. Във всеки град има музей и парк за отдих и култура. Вече започвахме да свикваме — пейките и дългите цветни лехи, статуите на Сталин и Ленин, каменните мемориални плочи за боевете, водени в града по време на революцията. Да откажеш да видиш местния парк за отдих и култура е проява на лошо възпитание, равносилна на това да откажеш да посетиш обект на модерното жилищно строителство в някой американски град. Макар да бяхме изтощени до смърт от друсането в джипа, макар да бяхме изгорели от слънцето, защото не носехме шапки, нямаше как да пропуснем парка за отдих и култура в Гори.
	Вървяхме по чакълената пътека и разглеждахме цветята, когато откъм дъното на парка дочухме странна музика. Много приличаше на гайди на фона на тъпан. Тръгнахме по посока на звука и видяхме трима мъже — двама с флейти и един с тъпан. Веднага разбрахме защо сме ги сбъркали с гайди. Флейтистите задържаха въздуха в бузите си и музиката не спираше, докато си поемаха дъх. Беше дива и неудържима музика. Двамата флейтисти и тъпанджията стояха до входа на висока дървена ограда, а по клоните на околните дървета на гроздове висяха деца и се взираха в заграденото място.
	Радвахме се, че дойдохме в парка, защото това се оказа националното състезание на Грузия по борба и днес бяха финалите. Състезанието продължаваше три дни и днес излъчваха републиканските шампиони.
	В кръглото заграждение имаше място, подобно на арена, заобиколено със седалки. Тепихът беше десетина метра в диаметър и бе покрит с дебел слой дървени стърготини. От едната страна беше масата на съдиите, а зад тях — малък навес, където се събличаха състезателите.
	Хората се отнесоха много гостоприемно с нас. Направиха ни място на една пейка и освободиха пътеката, за да може Капа да снима състезанието.
	Двамата флейтисти и тъпанджията се настаниха на първия ред и състезанието започна. Състезателите носеха странни екипи — брезентови елеци, колани и шорти. Бяха боси.
	Всяка двойка заставаше пред съдийската маса, където официално се признаваше правото на участие, после заставаха един срещу друг в двата края на тепиха. В този момент зазвучаваше дивата музика, подсилена от думкането на тъпана. Схватката започваше.
	{img:shvatka.jpg}
	Беше особен стил борба. Най-подходящото сравнение, предполагам, е жиу-жицу. Не е позволено състезателите да хващат която и да е част от тялото на противника. Единствените разрешени захващания са за коланите и елеците. След като веднъж успееш да задържиш противника, трябва да го препънеш, да го хвърлиш във въздуха или след като загуби равновесие, да го събориш на земята и да го приковеш към пода. Дивата музика не спира, докато трае схватката. Замлъква едва когато единият борец загуби.
	Схватките не продължаваха дълго. Обикновено минута е достатъчна, за да бъде хвърлен на земята единият от противниците. Щом свършеше едната схватка, друга двойка се приближаваше до съдийската маса. Този спорт изисква невероятна скорост, сила и техника. И наистина някои атаки бяха толкова внезапни и резки, че единият състезател излиташе във въздуха и се приземяваше на гърба си.
	{img:muge.jpg}
	Въодушевлението на публиката нарастваше с напредването на състезанието и елиминирането на всеки следващ участник. За съжаление трябваше да тръгваме. Вечерта пътувахме с влак до Черно море, но преди това бяхме канени на откриването на Тифлиската опера. В джипа получихме седалищни травми и те започваха да ни създават проблеми. А преди да отидем на опера, ни предстоеше да изминем седемдесет километра. Джипът имаше проблем с бензинопровода и ние едва се влачехме по пътя, като често се налагаше да спираме и да го продухваме.
	Пристигнахме в Тифлис ужасно уморени, всъщност толкова уморени, че отказахме да отидем на откриването на операта. Болният ми крак се беше натъртил в пощурелия джип и едва успявах да пристъпя. Нуждаех се от поне едночасова гореща вана, за да ме отпусне болката в капачката на коляното.
	Най-после пристигнахме на претъпкана задушна гара. Преминахме през препълнения догоре влак и най-сетне се добрахме до нашия вагон — първокласен спален вагон от 1912 година, навяващ щастливи спомени. Зеленото кадифе бе същото както го помнехме. Тъмното дърво бе излъскано и полирано. Металните отблясъци и мирисът на старо ни бяха съвсем познати. Недоумявахме къде ли е бил през цялото време. Белгийците, които са строили тези вагони преди толкова години, са ги построили за вековете. Преди четири десетилетия са се смятали за най-добрите вагони на света, но и сега още са удобни и са в добро състояние. Тъмното дърво продължава да потъмнява с годините, а зеленото кадифе става все по-зелено — остатък от дните на величие и кралски блясък.
	В купето беше непоносимо горещо и отворихме прозореца. На мига се появи намръщен пазач и го затвори, но щом излезе, ние отново го отворихме. Той, изглежда, бе разбрал колко сме вироглави, върна се, затвори прозореца и ни прочете конско на руски, размахвайки пръст под носа ни. Беше толкова вбесен заради този прозорец, че повече не посмяхме да го отворим, макар да се задушавахме в жегата. В превод това, което искаше да каже, означаваше, че по време на пътуването ще минаваме през тунели, през отворения прозорец ще влиза дим и ще изцапа зелената тапицерия. Не помогнаха никакви молби, нито обещания да помогнем при почистването на тапицерията, той още по-ожесточено размахваше пръст и ни прочете още едно конско. Веднъж установено правило в Русия не допуска никакви отклонения от него.
	Тази случка ми напомни историята, която ми разказа американски офицер в Москва. През войната самолетът им се приземил в Москва. Бил изпратен часовой със заповед да не допуска никого на борда. Когато екипажът трябвало да се върне, часовоят не позволил на никого да се качи на самолета. Едва не бил застрелян, задето се опитвал да се качи, макар да издавал заповеди, да показвал пропуски и документи за самоличност. Накрая сменили часовоя, а не заповедта. Командирът обяснил, че заповедите са строги и е по-лесно да се смени часовоят, отколкото заповедта. Заповедта на втория часовой гласяла: „Пусни хората в самолета!“. Заповедта на първия: „Не пускай никого в самолета!“. Две различни заповеди или една променена заповед са способни да объркат човека. Много по-лесно е да се смени часовоят. Освен това сигурно този начин на действие е по-полезен за дисциплината. Когато човек трябва да изпълнява дадена заповед, е много по-всеотдаен, отколкото ако избира между две.
	Без съмнение пазачът нямаше да ни остави да отворим прозореца. Можеше да се издушим, но това нямаше никакво значение. Не знаехме какво е наказанието за пътуване с отворен прозорец, но по сериозното му отношение отсъдихме, че сигурно е десетина години затвор.
	Най-после влакът тръгна и ние се примирихме, че ще прекараме нощта в своята малка сауна. Уви, едва тръгнал, влакът спря. Цяла нощ спирахме на всеки три-четири километра. Най-после заспахме, потънали в пот, и сънувахме кошмари, че сме затрупани във въглищна мина.
	На другата сутрин се събудихме много рано. Намирахме се на ново място, в различна страна. Бяхме навлезли в тропически район. Горите се спускаха досами железопътните коловози, наоколо растяха банани и въздухът бе влажен, за разлика от Тифлис, където земята и въздухът бяха сухи.
	Къщичките край линията тънеха в цветя и гъста зеленина. Нацъфтелият хибискус се бе устремил нагоре по склоновете на планината и навсякъде растяха портокалови дървета. Местата бяха невероятно богати и красиви. Успоредно на влака имаше малки царевични ниви, царевицата бе висока и понякога като в Канзас достигаше два човешки боя. Виждаха се и бостани с пъпеши. В ранната утрин хората излизаха на праговете на просторните си къщи да посрещнат влака. Жените бяха облечени в ярки дрехи като всички хора от тропическите райони. Забрадките им бяха червени, сини и жълти, а полите пъстри. Пътувахме през бамбукови гори и гигантска папрат, през тютюневи ниви с високи растения. Тук къщите бяха качени на подпори и до първия етаж се стигаше по високи стълби. Под къщите играеха деца и кучета, облени от ранната утринна светлина.
	Хълмовете бяха гъсто обрасли с красиви гори и където и да погледнеш, всичко тънеше в обилна растителност.
	Стигнахме и до чаените плантации. Чаят е може би най-красивото растение на света. Ниски храсти се простираха в редици километри наред и се изкачваха по стръмните склонове на хълмовете. В ранната утрин жени в редици беряха младите листенца по върховете на чаените растения и пръстите им пърхаха из храстите като малки птички.
	Събудихме се ужасно гладни, но какво да се прави, във влака не се предлагаше нищо за ядене. Всъщност през целия ни престой в Русия не намерихме нищо за ядене в нито едно превозно средство. Или си носиш храна, или стоиш гладен. Затова пътниците мъкнат вързопи — една десета дрехи и девет десети храна. Отново понечихме да отворим прозореца, но се задаваха още тунели и за пореден път ни бе забранено. В далечината и долу под краката ни синееше морето.
	Влакът стигна до морето и тръгна успоредно на брега. Цялото крайбрежие представлява огромен курорт. На малко разстояние един от друг са разположени големи санаториуми и хотели, а плажовете са пълни с хора от ранна сутрин. Това е най-добрият курорт, най-идеалното място за почивка почти в целия Съветски съюз.
	Влакът започна да спира на всеки няколко метра, за да слязат хората, които трябваше да останат в близката почивна станция. Това е почивката, която почти всеки руски работник очаква с нетърпение. Тя е награда за дългия и упорит труд. Тук е мястото за възстановяване на ранените във войната и болните. След като видяхме тази страна, спокойното море и усетихме топлия й въздух, разбрахме защо хората в цяла Русия непрекъснато ни повтаряха: „Само почакайте, докато видите Грузия!“
	Батуми е доста приятно малко градче с тропически климат, с плажове и хотели, освен това е важно пристанище на Черно море.
	Има много паркове и сенчести улици, а от морето полъхва бриз, който прогонва жегата.
	Хотел „Интурист“ тук е най-хубавият и най-луксозният в Съветския съюз. Стаите са приятни, прясно боядисани и всяка стая има балкон с шезлонги. Цялата стена е в прозорци и във всяко ъгълче на стаята се усеща свежият въздух. След нощта, прекарана в старото купе, извадено сякаш от някой музей, изпълнените ни с копнеж погледи се плъзнаха по леглата, но за съжаление моментът не бе подходящ. Едва успяхме да измолим време за по една вана. Денят напредваше, а имаше да видим толкова неща.
	Следобед обиколихме няколко почивни станции. Оказаха се огромни дворци, разположени сред величествени градини, и почти всички с изглед към морето. Опасно е да се представяш за познавач на съветските почивни станции. Почти всички, пътували из Русия, се е смятат за специалисти и почти всички се оборват взаимно. Редно е да говорим много предпазливо за тези почивни станции. Само ще повторим онова, което ни казаха там, но сигурно пак ще се намерят хора, които няма да са съгласни.
	Първата почивна станция, която посетихме, приличаше на луксозен хотел сред горичка високи дървета. Към брега водеше голямо стълбище, а огромната тераса бе с изглед към морето. Станцията е на московския профсъюз на електротехниците и тук почиваха само електротехници. Поинтересувахме се какъв е редът да получат карти за почивка и ни обясниха, че във всеки завод и цех има комисия, която включва не само представители на работниците, но и заводския лекар. Комисията се съобразява с няколко фактора като стаж, здравословно състояние, степента на умора. Дават се и награди за извънреден труд. Ако работникът е боледувал и се нуждае от почивка, лекарите на заводската комисия го изпраща в почивната станция.
	Част от станцията е за мъже, другата — за жени, а има и крило за семейства, които разполагаха с цели апартаменти. Има ресторант, където се хранят всички, зали за забавления, читални, музикални зали. В една от залите играеха шах, в друга — се играеше оспорвана партия тенис. Тенискортовете бяха пълни с играещи и зрители, а по стълбището върволица почиващи или слизаха на плажа, или се връщаха оттам. Хотелът разполага с лодки и рибарски принадлежности. Мнозина просто се бяха отпуснали в шезлонгите и гледаха към морето. Тук, сред топлия климат на Черно море, работниците се възстановяват след боледуване или след производствени травми. Обикновено почивката е двайсет и осем дни, но при заболяване престоят може да се удължи според преценката на заводската комисия.
	Обясниха ни, че много профсъюзи разполагат с почивни станции на морето за своите членове, а описаната от нас почивна станция може да приеме триста души едновременно.
	Няколко километра по-надолу на брега имаше санаториум. Той също напомня огромен хотел. Предназначен е за туберкулозно болни и с белодробни заболявания. Част от него е болница, а другата — почивен дом. Беше приятно и слънчево място. Леглата на лежащо болните бяха изнесени на балконите и те се наслаждаваха на морето и градините. Другите се разхождаха наоколо, слушаха музика и играеха неизменния шах — игра, която по значение отстъпва само на футбола.
	Пациентите в този санаториум бяха изпратени от районните медицински комисии. Това бе място за почивка. Когато пристигнахме, сградата ни се стори празна, защото всички пациенти почиваха, но докато бяхме там, се чу звънец и малко по малко всички излязоха на разходка.
	Разказаха ни, че има стотици такива санаториуми, и наистина, докато пътувахме с колата по крайбрежието, видяхме много от тях, сгушени сред дърветата по склоновете на хълмовете.
	По пътя ни застигна силен тропически дъжд, затова се прибрахме направо в хотела и най-после успяхме да поспим няколко часа. Събуди ни странна музика. Първо се чуваше откъс от импровизация, изсвирен на кларнет в безпогрешно подражание на Бени Гудман. След края на откъса втори кларнет подемаше същата мелодия, но съвсем не в стила на Бени Гудман. Някак в полусън осъзнахме, че звуците идват от съседна стая. Някой пускаше откъси на Бени Гудман и после се опитваше да ги имитира, но твърде неуспешно. Това продължаваше без край — откъсът се повтаряше отново и отново. Едва когато човек се сблъска с бъркотията, в която повечето европейци превръщат американския джаз, може да разбере колко чиста, колко специална и уникална е американската музика. Вероятно нашите музиканти биха имали същите затруднения със сложните ритми и мелодика на грузинската музика. Без съмнение руснаците имат доста проблеми с нашата, но са заредени с голям ентусиазъм. В Тифлис нямаше много американска суинг музика, но в Батуми я чувахме доста често. Свиреше се непрекъснато в хотелите, където много от гостите бяха от Москва, а там интересът към нея е доста по-голям.
	Вечерта ни поканиха на концерт на брега на морето на Тифлиския джазов оркестър. Оркестрантите заеха местата си на малка естрада до плажа и засвириха своя версия на американския джаз — „Блясък“, „Китайчето“ и „Настроение“ — навсякъде свиреха „Настроение“. На нас с Капа ни подариха огромни букети. Чувствахме се глупаво, прегърнали цветята. Нямаме навика и двамата да слушаме концерт, надничайки под седемкилограмов букет гладиоли. Букетите бяха огромни и ние нямаше къде да ги денем. Не можехме да ги оставим на земята и се налагаше да се взираме в оркестъра през стърчащите цветове.
	Разбрахме защо руснаците не могат да свирят добре американска музика. Суингът е творчество и импровизация. Музикантът влага душата и въображението си в музиката. Този руски оркестър сляпо подражаваше на записите, които е слушал, а те не подлежат на подражание. Ако искат да свирят суинг, трябва да вземат темата например на „Дина“ и да импровизират върху нея. Само така би се получила добра музика. Нямаше да е американски суинг, но щеше да е грузински.
	После оркестърът с облекчение засвири своята музика и се понесе във вихрените грузински танци. Ние също изпитахме облекчение, защото сега те се чувстваха у дома си и музиката беше истинска. След концерта диригентът и няколко музиканти дойдоха да вечерят с нас в хотела. Диригентът бе мускулест ентусиазиран човек и с помощта на „безкрайното нагаждане на превода на Хмарски“ се опитахме да му разкажем за американския суинг, как е възникнал, как се е развивал и какво представлява. Беше очарован от нашата теория. От време на време той или някой от оркестрантите се впускаха в многословни обяснения на грузински. Идеята, че в основата се поставя проста мелодия и музикантът твори около нея музика, която не подлежи на записване и не може да бъде съхранена, а само изсвирена, бе нова за тях. Диригентът и музикантите му слушаха и все повече се въодушевяваха. Казахме им, че не е задължително темата да е американска. Със същия успех можеха да импровизират и върху грузинска тема и вероятно щяха да се справят по-добре. След малко наскачаха от местата си и се сбогуваха. Представихме си как някъде в нощта на брега на Черно море се носят луди импровизации по американски образец.
	Така и не успяхме да се наспим нито веднъж, бяхме преуморени, защото през цялото време бяхме на педал и нито за миг не можехме да се отпуснем и замислим. Фотоапаратите на Капа тракаха като кречетала и използваните филми продължаваха да се трупат. Може би на това се дължеше умората ни — непрекъснато разглеждахме нещо и все имаше какво да се види. При нормалния ни начин на живот, когато не полагаме особени усилия, се запознавах с новите неща постепенно, а през останалото време почивах и не се занимавах с нищо. При ограниченото време, с което разполагахме при това пътуване, вниманието ни беше ангажирано всяка минута и това безкрайно ни изморяваше. Имаше и друго — животът ни беше образец на добродетел, която с едно-две изключения нямаше равна на себе си в световната история. Отчасти това бе съзнателно, защото бяхме твърде заети, но отчасти се дължеше на факта, че порокът в Русия е нещо рядко срещано. Ние сме обикновени човешки индивиди. Обичаме дрехата да открива изящния глезен, че и няколко сантиметра по-нагоре, особено ако кракът е обут в хубав найлонов чорап. Харесват ни всички номера, лъжи и дребни измами, до които жените прибягват, за да направят някой невинен мъж на глупак и да го вкарат в капана. Много обичаме хубавите прически, парфюма, красивите дрехи, лака за нокти, червилото, сенките за очи и изкуствените мигли. Искаме да ни мамят и да ни правят на глупаци. Обожаваме изтънчените френски сосове, вината от добри години и шампанско „Периежуе“, за предпочитане от 1934 година. Обичаме омайния аромат на сапуните за вана и меката тъкан на белите ризи. Обичаме циганската музика, изпълнявана от огромен дяволски оркестър цигулки. Обичаме и лудия писък на тромпета на Луис Армстронг, и истеричния кикот на кларнета на Пий Уий Ръсел. И точно ние водехме кристално добродетелен живот и съзнателно отбягвахме порока. Най-честите упреци към чужденците в Съветския съюз са за пиянство и разврат. Ето защо, макар да пием умерено и да не сме по-склонни към разврат от другите хора, бяхме решили да живеем като светци. Успяхме да се справим с тази задача, но самите ние не бяхме особено доволни от това.
	Може би имаше още нещо, което ни изморяваше. Разговорите, които водехме, винаги бяха на високо интелектуално ниво. Нямаме намерение да твърдим, че руснаците са тесногръди хора, които презират алкохола и разврата. Не знаем какви са в най-интимните си моменти. Сигурно всички се преструвахме малко пред другите, както домакините обичат да се покажат пред гостите. Както и да е — вече бяхме не само крайно уморени, но и усещахме как червейчето на упадъка се раздвижва под кожата ни.
	Сутринта валеше проливен, но топъл дъжд, затова се обърнахме на другата страна и продължихме да спим. Към десет часа слънцето разкъса облаците и нашите домакини дойдоха да ни вземат, за да ни заведат в държавна чаена плантация.
	Поехме покрай морето. Оттам сред зелените хълмове навлязохме в скрита долина, където на километри се простираха редиците тъмнозелени чаени храсти, а тук-таме се мяркаха горички портокалови дървета. Природата бе много красива. Това бе първото държавно стопанство, което посещавахме.
	Но нека и сега не правим обобщения. Само ще разкажем какво видяхме и чухме. Стопанството се управлява като американска корпорация. Има управителен съвет на директорите и работниците. Всяко семейство има апартамент, а жените, които работят, дават децата си на ясли. Работниците от стопанството имат същия статут като заводските работници.
	Плантацията беше много голяма и има собствени училища и оркестри. Директорът е делови човек, който спокойно би се справил с управлението на филиал на американска компания. Държавните стопанства — совхозите — са много различни от кооперативните — колхозите, където всеки селянин има дял от прихода на колектива. А това е просто предприятие за отглеждане на чай.
	Мъжете обработват земята, а жените берат чая, защото пръстите им са по-чевръсти. Те вървяха по полето в дълги редици и пееха и разговаряха, докато работеха. Гледката бе много живописна. Капа направи безброй снимки. И тук, както навсякъде, се присъждаха награди за отлична работа. Едно момиче имаше медал за бързо бране на чай. Ръцете й се стрелкаха като светкавици над храстите, откъсваха връхните светлозелени листенца и ги пускаха в коша, който носеше. Тъмнозеленият цвят на храстите и пъстрите дрехи на берачките изглеждаха много красиви на фона на баира. В подножието бе спрял камион, който чакаше да откара прясно набрания чай за обработка.
	{img:pole.jpg}
	Последвахме камиона до фабриката. Всички дейности там са автоматизирани. Чаят се обработва в мацератори, а безкрайни ленти го пренасят през сушилните. Във фирмата работят само жени, жена директор, жени дегустатори. Жени управляват машините, където чаят се мацеризира, грижат се за огромните пещи, където чаят се суши. Жени сортират чая и го опаковат. Само палетите с опакования чай се пренасят от мъже.
	Директорката на завода, красива жена на около четиридесет и пет години, е завършила селскостопански техникум. Поверената й фабрика произвежда много сортове чай — от най-скъпите от връхни листенца до пакетите пресован чай, които заминават за Сибир. И понеже чаят е най-масовата напитка на руснаците, чаените плантации и фабриките за обработка на чай се смятат за един от най-важните отрасли в района.
	На тръгване директорката ни подари по един голям пакет най-качествен, истински прекрасен чай. Отдавна се бяхме отказали от кафето, защото ако изобщо намерехме кафе, то не ставаше за пиене. Бяхме се научили да пием чай, но от този момент започнахме сами да го запарваме за закуска. Разбира се, нашият беше много по-хубав от чая, който се продаваше.
	Спряхме до детска градина, където петдесет-шестдесет деца играеха на зелената трева. Това бяха децата на жените, които прибираха чай на полето. Капа избра едно красиво момиченце с дълги къдрави коси и големи очи. Искаше да я снима, но тя се смути, разплака се и никой не можеше да я успокои. Той засне момченце, което също плачеше. Учителката обясни, че детето лесно се разстройва, защото не е грузинче, а сираче от Украйна, осиновено от тукашно семейство. Трудно свиквало, защото още не знаело езика. Много грузински семейства са осиновили деца от опустошени райони. Гражданите на Грузия, която не е пострадала от войната, чувствали отговорност пред народа си. Често спирахме и се отбивахме в малките къщи, заобиколени от градини и овощни дървета. Навсякъде ни черпеха ту с шепи лешници, ту със сирене и пресен черен хляб, ту с круша, току-що откъсната от дървото зад къщата, или чепка грозде. Струваше ни се, че ядем непрекъснато, но нямаше как да откажем. Опитахме и грузинската водка. Никому не я препоръчваме — много е люта. Направо може да те подпали. Стомасите ни просто не бяха способни да я понесат. Всъщност това изобщо не е водка, а нещо, което наричахме „грапа“ или „дестилирано“ вино. Прекалено е силна за нас.
	Когато коремите ни бяха пред пръсване, ни настигна директорът на стопанството. Беше висок слаб мъж в партизанска униформа и твърда шапка. Покани ни вкъщи да похапнем. Бог да ни е на помощ! Чрез Хмарски и още един преводач заявихме, че ако сложим в уста още една хапка, ще се пръснем. Обеща ни, че хапването ще е символично, а ние ще му окажем голяма чест, ако посетим дома му и изпием чаша вино с него.
	Вече бяхме склонни да повярваме, че тайното оръжие на Русия, поне оръжието, предназначено за гостите, е гощавката, но просто нямаше начин да откажем малка почерпка и чаша вино. Така че тръгнахме с него към дома му — малка спретната къщичка на върха на хълма.
	Трябваше да се досетим. На чистата току-що окосена полянка на двора стояха повече хора, отколкото можеше да се очаква при обикновено похапване и чаша вино. От къщата излязоха две красиви момичета с кани вода в ръце. Поляха ни и ние измихме ръцете и лицата си. След това ни подадоха бели кърпи, избродирани с червено, за да се избършем.
	{img:vechera.jpg}
	Накрая ни поканиха да влезем вътре. Коридорът ни отведе в голяма стая. По стените бяха закачени вълнени килимчета с ярки цветове. Някои от тях ни напомниха шарките на индианските одеяла. На пода бе постлано нещо подобно на мексиканска рогозка. Ала видът на масата за малко не ни довърши. Беше дълга около четири метра, отрупана с ядене, и около нея бяха насядали към дванайсет души. Това бе единственото угощение или вечеря, където ордьовърът беше пържено пиле и една порция се състоеше от половин пиле. Оттам преминахме на студено варено пиле, полято със студен сос, зелен на цвят, с прекрасен вкус на подправки и заквасена сметана. Следваха соленки със сирене, доматена салата и грузинска туршия. Сетне на масата се появи вкусно агнешко, задушено с гъст сос, и някакво пържено бяло сирене. На масата имаше купчини плосък грузински ръжен хляб, подреден като чипове за покер, а в средата на масата бяха струпани на камари плодове — грозде, круши и ябълки. Най-ужасяващо бе, че всичко беше толкова вкусно, ароматите толкова различни, че искахме да опитаме всяко ястие. Не можехме дъх да си поемем от преяждане. Капа, който се гордее с тънката си талия и за нищо на света не би отпуснал колана си, започваше да придобива втора брадичка, а очите му бяха изпъкнали и кървясали. И на мен ми се струваше, че ако има начин да погладувам два-три дни, ще успея да се върна към нормалното си състояние.
	Тук се сетих за една история и най-сетне успях да я разбера. Разказа ми я англичанин, който през войната бил изпратен в Америка по работа. Изпратили го в Средния запад. Където и да отидел, се чудели как да го нагостят. Вечерял по три-четири пъти. Обедите били ужасяващи, но и между храненията хората не спирали да го тъпчат. Съжалявали го, защото в Англия гладували. Искали да го нахранят предоволно, за да може известно време да преживява от натрупаните тлъстини. На третия ден му прилошало, но не го оставили да спре. На края на седмицата бил в отчайващо състояние. Стомахът му, привикнал на оскъдната английска храна, окончателно се разбунтувал. Колкото по-зле се чувствал, толкова повече го съжалявали заради глада и толкова повече го тъпчели. Бил честен човек и още от самото начало се опитал да обясни, че огромните количества храна го депресират, но те просто не му повярвали. Затова бил принуден да излъже, че му е съвестно да изяжда толкова много, докато близките му в Англия не са и сънували такива деликатеси. Те само му се изсмели и трябвало да продължи да яде. Веднъж по пътя към една ферма заявил, че според него безогледното клане на пилета е достойно за съжаление и че бил намерил пера на бръснача си, докато се бръснел сутринта. В края на втората седмица от посещението си припаднал. Завели го в болница и изпомпали съдържанието на стомаха му. Лекарят го предупредил, че в това състояние не бива да прекалява с яденето, дори да е много гладен. Той се изкискал идиотски, обърнал се на другата страна и заровил лице във възглавницата. Когато ми разказа тази история, помислих, че преувеличава, но сега все повече се убеждавах, че е чиста истина.
	Представиха ни на всичките гости и ни поканиха да седнем. Тогава започнаха проблемите ни. Ако не ядяхме, ни подканяха да си вземем, ако ядяхме, чиниите ни веднага се допълваха. Каните с вино се предаваха по масата, а виното беше превъзходно, леко и силно ароматно. Вероятно именно то спаси живота ни. След няколко чаши вино домакинът се изправи. От кухнята дойде съпругата му и застана до него. Беше красива жена с волево лице. Директорът пи за наше здраве и за здравето на Съединените щати. После избра най-добрия си приятел да ръководи пиршеството. Обясниха ни, че това е стар грузински селски обичай. Според него домакинът посочва свой приятел за главен на трапезата. От сега нататък никой на масата няма право да вдига тост. Ако някой иска да произнесе наздравица, трябва да уведоми главата на церемонията, който обикновено се избира заради способността му да държи речи, и той вдига тоста. Това спестява на гостите необходимостта да говорят.
	Ръководителят на церемонията произнесе дълга реч. Да не забравяме, че дори и най-кратката реч в нашия случай бе дълга, защото всяко изречение се превеждаше на руски, а после и на английски. Кой знае колко идеи са били объркани или не са достигнали до нас особено към края на вечерята. Ораторът беше местен икономист и след обичайните любезности по време на първата реч се разпростря върху собственото си хоби. Осъди непредвидените обстоятелства и неразбирателствата, които разделят американците и руснаците, но, както каза, имал разрешение на проблема и то било търговията. Според него между Русия и Америка трябвало да се подпише договор за търговия, тъй като Русия имала огромна нужда от това, което се произвежда в Америка — селскостопанска техника, трактори, камиони, локомотиви. Предположи, че Съединените щати навярно се нуждаят от някои неща, произвеждани в Русия, и спомена скъпоценни камъни и злато, дървесна пулпа, хром и волфрам. Изглежда, отдавна бе размишлявал по въпроса и сигурно не бе запознат с трудностите пред подобен вид разбирателство, а да си признаем, и за нас те бяха неизвестни.
	Тъй като бяхме чужденци и не можехме в писмен вид да поискаме думата, ни бе разрешено лично да отговорим на поздрава му. Така че вдигнахме тост за премахването на всякакъв вид завеси — железни, найлонови, завеси от лицемерие и завеси от суеверие. Изразихме мнението, че завесите са прелюдия към войната и ако започне война, то ще се дължи на една от следните две причини — глупост или ако е предизвикана съзнателно. Ако някой политик може да предизвика война, той трябва да бъде отстранен. Ако войната може да бъде предизвикана от глупост, тогава причините трябва да бъдат разгледани по-обстойно. И тъй като нито дори най-глупавият и войнствено настроен човек не би повярвал, че съвременната война може да бъде спечелена от някого, предложихме всеки политик, откъдето и да е той, който сериозно предлага войната като разрешение, да бъде преследван като невменяем престъпник. Капа е бил свидетел на много войни, аз на по-малко, но и двамата имаме твърди убеждения по въпроса.
	След нашия тост виното се лееше като река. Всички наскачаха и искаха да се чукнат с нас. Вдигнаха и грузинския тост на най-близките приятели. При него всеки, който пие, преплита ръка с ръката на съседа си и пие от собствената си чаша. Жените надничаха от кухнята, а край входната врата се бяха струпали съседите. Разбира се, каните с вино поеха и в тяхна посока.
	Грузинците, с които се запознахме, приличаха на уелсците. Да речем, от десет мъже поне седем имат хубав глас. Дойде време и на песните — завладяващи многогласни песни. Това бяха песни на грузинските овчари от планините и песни от незапомнени времена. Гласовете бяха тъй прекрасни и се сливаха тъй възхитително, че почти приличаха на професионален хор. Постепенно ритъмът се ускори. Двама мъже взеха по един стол, обърнаха ги на коленете си като барабани и танците започнаха. Жените излязоха от кухнята и затанцуваха. Мъжете наскачаха от масата и също се впуснаха в танца. Танцуваха под съпровод на множеството мъжки гласове, тупането по дъната на обърнатите столове и пляскането на ръце.
	Музиката беше великолепна. Танцуваха ту мъж, ту жена, а понякога заедно — бързите ситни стъпки на традиционните грузински танци. Ето какво се случи, когато се отбихме само да похапнем и да изпием по чаша вино в един грузински дом. Едва успяхме да се измъкнем.
	Докато с бясна скорост се спускахме надолу по пътя, отново заваля.
	Същата вечер трябваше да пътуваме с влак за Тифлис, но преди това се предвиждаше да отидем на театър. Бяхме толкова изтерзани от умора, вино и впечатления, че пиесата не остави спомен в съзнанието ни. Гледахме „Едип цар“ на грузински. Очите ни се затваряха, но успяхме да забележим, че ролята на Едип се изпълняваше от красив мъж с лъскав златен зъб и огнено червена перука. През цялото време се разхождаше нагоре-надолу по едно стълбище. Рецитираше репликите си високо и изразително. Докато стигнем до сцената, когато Едип си избожда очите и разкъсва окървавената си риза, ние с големи усилия държахме очите си отворени. Публиката през половината представление гледаше нас, гостите от Америка, които бяхме за тях едва ли не като гости от Марс. Надали сме направили добро впечатление, защото бяхме полузаспали. Нашият домакин ни изведе от театъра, натика ни в автомобила, а после ни заведе до самия вагон, а ние през цялото време се движехме като сомнамбули. Тази нощ изобщо не спорихме с пазача за затворения прозорец. Строполихме се в леглата и заспахме веднага.
	Тези страхотни грузинци бяха достойни съперници. Не можехме да се мерим с тях нито в яденето, нито в пиенето, нито в танците и песните. Заредени са с буйната жизненост на италианците и физическата енергия на бургундците. Всичко, което правеха, го правеха с размах. Никак не приличат на руснаците, с които се запознахме, и е разбираемо защо хората от другите съветски републики толкова се възхищават от тях. Жизнеността им не само не помръква от тропическия климат, а разцъфтява още повече и нищо не е в състояние да потисне независимия им дух. Нашественици, царски армии, деспоти, дребни местни сановници са го подлагали на изпитания векове наред. Опитвали са се да го унищожат, но не са успели дори да го накърнят.
	Влакът пристигна в Тифлис около единайсет. Събудихме се малко преди това, облякохме се набързо, отидохме в хотела и продължихме да спим. Не хапнахме, не изпихме дори чаша чай, защото преди да отлетим за Москва на другата сутрин, трябваше да свършим някои неща. Вечерта интелигенцията и културните дейци от Тифлис даваха прием в наша чест. И ако изглежда, че настоящото творение се превръща в отчет за погълнатата храна, то наистина е така. От разказа ми излиза, че сме яли непрекъснато, а ние тъкмо това и правехме.
	Както обилната храна и вино могат да преситят тялото и да му станат безразлични и усетът към подправките и марковите вина да се притъпи, така и съзнанието може да бъде задушено от впечатления, смазано от видяното, безчувствено към цветовете и движенията. Ние страдахме от преяждане, препиване и прекалено много впечатления. Казват, че в чужбина впечатленията са ясни и точни през първия месец. После се размиват и възприятията се изострят отново едва след петата година. Ето защо човек трябва да остане в чуждата страна месец или пет години.
	Вече ми се струваше, че не възприемаме ясно нещата. Изпитвахме едва ли не ужас от предстоящата вечеря с грузинската интелигенция. Бяхме толкова уморени, че не ни се слушаха речи, още повече интелектуални. Не ни се мислеше за изкуство, политика, икономика, международни отношения, но най-вече не ни се ядеше и пиеше. Имахме единствено желание да си легнем и да се наспим преди тръгването на самолета, но грузинците бяха толкова мили и любезни, че нямаше как да не отидем на приема. Трябваше да се доверим на грузинците и националния им дух, защото вечерята съвсем не бе такава, каквато си я представяхме.
	Дрехите ни бяха в окаяно състояние. Пък и не може да са много, когато пътуваш със самолет. Панталоните ни не бяха гладени, откакто пристигнахме в Съветския съюз, саката ни носеха следите от небрежно боравене с храна, а ризите ни бяха чисти, но зле изгладени. Доста бяхме далеч от представата за красиво и добре облечени богати американци. Въпреки всичко Капа си изми косата и това трябваше да разреши проблема и на двама ни. Изтрихме с гъба по-податливите петна от саката си, облякохме чисти ризи и бяхме готови.
	Със зъбчатата железница се качихме до великолепен ресторант на върха на хълма с изглед към долината. Беше се мръкнало и градът под нас бе облян в светлина, а вечерното небе, обагрено в златисти отблясъци, изпъкваше очертано от Кавказките планини.
	На приема имаше много гости. Струваше ни се, че масата се простираше на два километра. Бе сервирана за осемдесет души, сред които имаше танцьори, певци, композитори, кинорежисьори, поети и писатели. Трапезата бе отрупана с цветя, красиво подредена, а улиците долу в подножието на скалата приличаха на нанизи от диаманти. Сред певиците и танцьорките имаше много красиви жени.
	Вечерята започна както всички подобни приеми с няколко скучни речи. Ала грузинската природа и грузинският дух не понасят нагласените неща и сценарият веднага се разпадна. Грузинците не понасят скуката и не умеят да се държат неестествено. Започнаха да пеят — кой солово, кой хорово. Развихриха се и танци. Наляха вино в чашите. Капа се прояви, като изтанцува казачок — не беше връх на грациозността, но все пак бе забележително, че изобщо бе в състояние да го стори. Може би краткият сън ни зареди с нови сили, може би помогна виното, но банкетът продължи до късно през нощта. Спомням си, че един грузински композитор вдигна чаша и каза: „По дяволите политиката!“. Спомням си също, че напразно се опитвах да танцувам някакъв грузински танц с една красива жена, а тя се оказа най-великата грузинска танцьорка. Спомням си, че накрая всички пеехме в хор по улиците на града и че милицията дойде да провери какъв е поводът за песните и се присъедини към нас. Господин Хмарски се поразвесели, тъй като в Грузия бе чужденец като нас. Езиковите бариери се стопиха, националните граници изчезнаха и вече нямаше нужда от превод.
	Прекарахме чудесно, а вечерята, която бяхме очаквали с такъв ужас и неохота, се превърна в превъзходно преживяване.
	Призори се добрахме до хотела. Нямаше смисъл да си лягаме, защото самолетът ни излиташе след няколко часа. Полумъртви, събрахме багажа и успяхме някак да се доберем до летището. Така и не разбрахме как смогнахме.
	Както винаги, трябваше да отидем на летището в тъмни зори. Домакините ни откараха с една голяма кола. Имаха болнав вид, но и ние не се чувствахме по-добре. В крайна сметка банкетът, продължил цяла нощ, не ни зареди с кой знае колко енергия. Пристигнахме на летището с чантите, фотоапаратите и филмите си точно преди зазоряване и както винаги се настанихме в ресторанта да пием чай и да ядем големи курабии. На стартовата линия в другия край на летището руските изтребители излитаха по двойки да патрулират.
	Г-н Хмарски бе изморен и малко разсеян. От нашата страна на летището голям транспортен самолет С-47 пусна двигателите си и хората започнаха да се качват на борда. Попитахме дали не е нашият самолет, но отговориха, че не е. Скоро излетя. След около час отново попитахме къде е нашият самолет. Сега излезе, че именно той е излетял преди малко. Кремълският гремлин отново се бе заловил за работа. Оплака се с лека горчивина. Никой не ни каза, че трябва да се качим на онзи самолет. Дори Хмарски се възмути и проведе дълъг сприхав разговор на висок тон с коменданта на летището, съпроводен с яростно ръкомахане и онези руски думи, съдържащи непроизносими за нас съгласни. Приличат на пукот на фишеци. Г-н Хмарски заплаши, че ще докладва за инцидента в съответната инстанция и комендантът се оклюма. После внезапно лицето му се озари.
	— Ще пътувате със специален самолет — каза той. — В момента се подготвя за полет.
	Това истински ни впечатли, защото през целия си живот никога не бяхме летели със специален самолет и си представихме как се изтягаме на пода и заспиваме. Самолетът ще излети след час. Толкова време бе необходимо за подготовката. Върнахме се в ресторанта и се заехме с поредната порция чай и курабии.
	След час отново отправихме запитване. Изглежда, по двигателя имаше малко работа и навярно бяха нужни около тридесет и пет минути, пред да отлетим със своя „специален самолет“.
	Междувременно домакините съвсем се оклюмаха. Опитахме се да ги придумаме да се приберат в Тифлис и да си легнат, но те бяха изключително любезни и отказаха. Държаха да ни изпратят. Изпихме по още две чаши чай, още четиридесет и пет минути и ние отново отправихме запитване. Според коменданта имаше изгледи турска правителствена делегация да пътува за Москва, за да участва в честването на осемстотингодишния юбилей на града. Та те щели да пътуват с нашия самолет, ако нямаме нищо против. Щели да делят с нас специалния ни самолет, стига да разрешим. Е, не че си падаме по турското правителство, но щом въпросът стои така, не можехме да откажем на представителите на цяла суверенна нация правото да летят до Москва с нашия малък специален самолет. Проявихме голямо великодушие и дадохме съгласието си.
	— Нека се качат в самолета — казахме, — могат да пътуват с нас.
	Имаше само един малък проблем. Още не били пристигнали на летището. Били в Тифлис, но щели да пристигнат след половин час.
	Върнахме се в ресторанта и пак изпихме по две чаши чай и хапнахме големи курабии. Слънцето се издигна и въздухът се нажежи. Руските патрулни самолети все така излитаха и кацаха. Очите ни смъдяха като при пълна и непреодолима умора. След час отново отидохме при коменданта и дори господин Хмарски се бе ядосал. Къде се беше дянала турската делегация?
	Ами май влакът им още не бил пристигнал в Тифлис. Имало закъснение някъде по трасето и тъй като им бе обещано разрешение да летят с нашия самолет, комендантът не смяташе за редно да изоставим турската делегация. Дали ще имаме нещо против да почакаме още може би около половин час.
	Вече ни бе дошло до гуша от чая, но се върнахме в ресторанта и изпихме още по чаша. Едва успяхме да го преглътнем. Хмарски се хвана за главата. Тогава му напомних разговора ни за гремлините и твърдението му, че в Съветския съюз не вярват в духове.
	— Е, господин Хмарски — попитах аз, — сега вече вярвате ли в духове?
	Той уморено вдигна очи, удари с юмрук по масата и се втурна с крясъци към коменданта.
	По това време домакините ни от Тифлис вече бяха насядали под едно дърво в градината на летището и спяха непробудно. Ние обаче не можехме да заспим, защото самолетът ни трябваше да излети след тридесет и пет минути.
	След два часа и половина пристигна с камион багажа на турската делегация — двадесет издути куфара, но ни следа от турци. Оказа се, че след като пътували цяла нощ, турците се чувствали малко пораздърпани и мръсни, та отишли в хотела да вземат по една вана, да закусят и да си починат. Комендантът много съжаляваше, но въпросът бил с международно значение и ако не възразяваме да пуснем турците в своя самолет, ще го направим най-щастливия човек на света, а току-виж си запазил службата и доброто име.
	И ние отново проявихме великодушие. Открихме един научен факт: установихме колко точно е в състояние да вмести човешкият организъм. Нашите бяха достигнали пределната точка.
	В дванадесет и половина турската делегация пристигна. Бяха дебели — четирима мъже и две жени. Нямахме представа какво ще правят с двадесет огромни куфара, след като щяха да останат най-много две седмици. Може пък да си носеха сгъваеми хареми. Преминаха важно-важно през летището, качиха се в самолета и тъкмо да затворят вратата, ние го обсадихме. След кратка препирня на входа турската делегация накрая ни пусна да се качим. Оказа се, че това изобщо не бил нашият самолет, а на турската делегация. Не ние им бяхме разрешили да пътуват с нас, а те на нас. Това съвсем не им допадаше. Не ни се щеше да им напомняме, че като американски данъкоплатци ние осигуряваме доларите за защитата на демокрацията във великата им държава. Искахме само да се качим в самолета и незабавно да се махнем от Тифлис. Господин Хмарски се просълзи. Той заплашваше с де що му се мернеше пред очите. Бе решил да напише за инцидента във всички московски вестници.
	Най-после ни пуснаха в самолета. Турците — доста закръглени, доста пълнички, се настаниха по местата си, сумтейки недоволно и хвърляйки подозрителни погледи на багажа ни. Държим да отбележим, че не бяхме срещали турци, които да миришат толкова приятно. До един ухаеха така, сякаш се бяха подстригали за два долара. Имах чувството, че докато ние висяхме на горещото летище, те се бяха къпали в розова есенция.
	Несръчно помахахме за довиждане на своите домакини от Тифлис. Бяха изключително любезни и гостоприемни, въпреки че доста им досадихме. Нашият приятел кавалеристът махаше с все сила. Нищо не бе в състояние да го измори.
	В самолета беше задушно. Както обикновено, климатичната инсталация бе повредена, а миризмата на розова есенция нетърпима. Самолетът тежко се издигна във въздуха и бързо започна да набира височина, за да прелети над Кавказ. По билата долу се виждаха древните замъци и крепости.
	Грузия е вълшебна страна и още щом я напуснеш, се превръща в съновидение. А грузинците са вълшебници. Истина е, че страната им е сред най-богатите и красиви на света, а те са достойни за нея. Сега вече ни стана напълно ясно защо руснаците все повтаряха: „Докато не видите Грузия, все едно нищо не сте видели“.
	Прелетяхме над Черно море и отново се приземихме в Сухуми. Този път екипажът не отиде да поплува. Редицата от жените все така продаваше плодове. Купихме грамадна щайга праскови за московските кореспонденти. Нарочно ги избрахме корави, за да не омекнат. За жалост те въобще не омекнаха. Просто си изгниха такива, каквито ги купихме.
	Прелетяхме над Кавказ и се снижихме над безкрайните равнини. Не кацнахме в Ростов, а продължихме направо за Москва. Там беше студено. Зимата настъпваше бързо.
	Г-н Хмарски бе много нервен човек. Този път едва не го уморихме. Дори дяволчето му бе изтощено. На летището минахме без всякакви проблеми. Посрещнаха ни, чакаше ни кола и стигнахме до Москва без каквито и да е затруднения. Много се зарадвахме на стаята в „Савой“ с нейната ухилена маймуна, налудничавите кози и рибите, набодени на рогата им. Бюстът на Лудата Ела кимна и ни намигна, докато се изкачвахме по стълбите, а препарираната мечка се изопна и отдаде чест.
	Капа се настани във ваната с един стар британски финансов бюлетин. Доколкото зная, цялата нощ прекарал във ваната.


>	Девета глава

	Москва бе обхваната от трескави приготовления. Докъдето поглед стига, многобройни групи хора окачваха по сградите гигантски плакати и портрети на националните герои. Мостовете бяха окичени с гирлянди от светещи електрически глобуси. Стените на Кремъл, кулите и дори бойниците бяха очертани със светлини. Всички обществени сгради се къпеха в светлина. По площадите имаше дансинги, а тук-таме в малки будки, които приличаха на къщички от руските народни приказки, се продаваха бонбони или сладолед и сувенири. Всички носеха в илиците на дрехите си значки по случай празника.
	{img:moskva.jpg}
	Непрекъснато пристигаха делегации от различни държави. Автобусите и влаковете бяха претъпкани. Улиците бяха пълни с пристигащи в града хора, понесли не само дрехи, но и храна за няколко дни. Често са гладували и не рискуват, тръгнат ли на път, а всеки си носи по няколко хляба. Нямаше сграда, неукрасена със знамена, флагове и хартиени цветя. По зданията на различните комисариати личаха техните отличителни знаци. Администрацията на метрото бе изнесла огромна карта на московското метро, а под нея миниатюрна мотриса сновеше напред-назад. Това привличаше навалицата и хората го зяпаха по цял ден до късно през нощта. Каруци и камиони, натоварени с хранителни продукти — зеле, пъпеши, домати и краставици — пристигаха в града — дар от колхозите за Москва по случай осемстотингодишния й юбилей.
	Нямаше човек на улицата без медал, лента или награда — спомен от войната. Градът кипеше от живот.
	Бях в редакцията на „Хералд трибюн“ и там намерих бележка от Суийт Джо Нюман. Работа го задържаше в Стокхолм и ме молеше аз да напиша статия за тържествата, тъй като нямало да се прибере навреме.
	Капа трескаво се трудеше над филмите си, сам критикуваше творбите си, качеството на проявяването, всичко. Вече беше натрупал неимоверно количество негативи и с часове ги преглеждаше до прозореца, проклинайки ожесточено. Нищо не беше наред, нищо.
	Обадихме се на господин Караганов във ВОКС и го помолихме да провери какво точно е необходимо, за да изнесем филмите от Русия. Навярно имаше някаква цензура и искахме навреме да разберем в какво се състои, за да сме подготвени. Той ни увери, че веднага се захваща за работа и ще ни се обади.
	Вечерта преди тържествата ни поканиха в Болшой театър, но не ни казаха какво ще гледаме. По щастливо стечение на обстоятелствата не успяхме да отидем. По-късно научихме, че речите траяли шест часа и никой не можел да си тръгне, защото в правителствената ложа имало членове на правителството. Голям късмет извадихме, че не успяхме да отидем.
	{img:tarjestva.jpg}
	Ресторантите и баровете бяха пълни с хора. Много бяха отредени за делегатите, пристигнали от Съветските републики и други държави, така че изобщо не можахме да влезем. Всъщност онази вечер бе доста трудно да се намери вечеря. Градът просто преливаше от хора. Те се разхождаха по улиците, спираха на някой площад да послушат музика, после се отправяха към следващия. Гледаха, вървяха и пак гледаха. Хората от провинцията не вярваха на очите си. Някои от тях идваха в града за първи път, ала никой не бе го виждал така окъпан в светлина. На някои площади танцуваха, но не кой знае колко. Хората в повечето случаи вървяха и гледаха, пак вървяха и спираха да видят още нещо. Музеите бяха така претъпкани, че изобщо не можеше да се влезе. Театрите бяха препълнени. По всички сгради бе окачен поне един огромен портрет на Сталин, а втори по размер бе портретът на Молотов. Следваха и портретите на председателите на републиките и на други герои на Съветския съюз, все по-малки по размери.
	Късно вечерта отидохме на гости в дома на американски кореспондент в Москва, който живееше в Русия от години. Владееше свободно руски и ни разказа доста неща за това колко е трудно да поддържаш домакинство в съвременна Русия. Както с обслужването в хотела, повечето трудности произлизаха от неповратливостта на бюрократичната система — от толкова бумащина и счетоводство бе почти невъзможно да се направи какъвто и да е ремонт.
	След вечеря домакинът взе книга от лавиците си.
	— Чуйте това! — каза той и започна да чете бавно, като превеждаше от руски.
	Прочете горе-долу следното (не цитирам буквално, но достатъчно точно):
	— Руснаците в Москва са изключително подозрителни по отношение на чужденците, които са под зоркото наблюдение на тайната полиция. Всеки техен ход се отбелязва и докладва в главната квартира. Към всеки чужденец е прикрепен пазач. Нещо повече — руснаците не приемат чужденци в домовете си и дори сякаш се пазят да не разговарят много-много с тях. На писмата, изпратени до правителството, обикновено не се отговаря, не се отговаря и на по-нататъшните запитвания. Ако някой прояви настойчивост, го уведомяват, че съответният чиновник не е в града или е болен. Чужденците получават разрешение да пътуват из Русия след ред трудности и по време на пътуването са обект на постоянно наблюдение. Поради тази всеобща студенина и подозрителност чужденците в Москва са принудени да общуват най-вече помежду си.
	И все в този дух. Накрая домакинът вдигна очи и попита:
	— Какво ще кажете?
	— Едва ли ще мине през цензурата — отговорихме.
	Той се разсмя:
	— Само че е написано през 1634 година. Откъсът е от книга, наречена „Пътешествия из Москвия, Татария и Персия“ от Адам Олеариус*. Искате ли — продължи той — да чуете доклад от Конференцията за Москва?
	[* Адам Олеариус (XVII в.) — немски учен, назначен за секретар на дипломатическа мисия на Холщайн за проучване на търговските връзки с Персия. Първата мисия минава през Русия, за да получи разрешението на царя. Публикува разказите си през 1647 г. и допълнено издание през 1656 г. Скоро те са преведени на много европейски езици. — Бел.прев.]
	От друга книга той прочете примерно следното:
C>
	Що се отнася до дипломацията, много е трудно да се постигне съгласие с руснаците. Ако някой предложи план, те веднага му противопоставят друг. Дипломатите им не се обучават в чужбина. Те са предимно хора, които никога не са напускали Русия. Нещо повече, смятат руснака, живял във Франция, за французин, в Германия, за немец, а подобни хора не се ползват с доверие в Русия.
	Руските дипломати не могат да поддържат прям курс. Никога не минават направо на въпроса, а спорят със заобикалки. Подбират думите, подменят ги, подхвърлят ги и всяко заседание завършва с всеобщо объркване.
C$
	Помълча и добави:
	— Написано е през 1661 от френския дипломат барон Августин дьо Майербург. При сегашното положение такива сведения помагат на човек да не се чувства толкова неспокоен. Струва ми се, че Русия не се е променила особено в някои отношения. Посланиците и дипломатите на чуждите държави са се виждали в чудо цели шестстотин години.
	Късно през нощта домакинът се опита да ни закара до хотела, но по пътя бензинът свърши. Той излезе на улицата и спря първата минаваща кола. Набързо размениха няколко думи на руски. После даде на шофьора сто рубли, качихме се и непознатият ни закара в хотела. Разбрахме, че почти винаги може да постъпваме така. Едва ли не всяка кола се превръща в такси късно през нощта срещу доста висока цена. Голям късмет, защото в Москва практически не можем да хванем такси току-така. В повечето случаи те следват определен маршрут и пътуват пълни. Казвате накъде сте, а шофьорът ви уведомява дали е във вашата посока. Приличат малко на трамваи.
	Освен украсата за празненствата по случай годишнината пристигаха много нови машини. За празника пуснаха нови трамваи и тролеи. Автомобилният завод „ЗИС“ произведе много нови красиви коли, които се предоставяха изключително на чуждестранните делегации.
	Макар още да беше само 6 септември, в Москва ставаше много студено. Стаята ни бе ледена, но щяха да пуснат парното едва след месец. Ако не бяхме в леглата си, стояхме с палта. Останалите кореспонденти в хотел „Метропол“ вадеха електрическите печки, прибрани през лятото.
	Още в зори на празничния ден Капа хукна из улиците с фотоапаратите си. Придружаваше го един руски фотограф, за да му помага из града и да обяснява на милиционерите, че всичко е наред. На Червения площад му зачислили милиционер да го улеснява и пази от неприятности. Снимал сгради, изложби, тълпи, лица, движещи се групи хора. Едва ли някога е бил по-щастлив по време на работа.
	По тротоарите на много места бяха отворени ресторантчета. Едно от тях бе точно срещу хотела ни — две малки маси с бели покривки и вази с цветя, огромен самовар и стъклен тезгях с малки сандвичи — филии хляб с кренвирши и сирене, буркани с туршия и дребни ябълки и круши.
	Бе прекрасен студен ден. Слоновете от цирка шестваха из улиците, предвождани от клоуни. На този ден нямаше да има военен парад, но бе планирано голямо представление на стадиона. Именно там отидохме следобед.
	В представлението участваха масови формации от работници в лъскави костюми. Те представяха групова художествена гимнастика и образуваха фигури по тревата. Имаше състезания за мъже и за жени, състезания по тласкане на гюле и волейбол. Участваха и прекрасно дресирани коне, които танцуваха валс и полка, кланяха се и правеха пируети.
	На стадиона присъстваше важна личност от правителството, но не можехме да видим кой е, защото местата ни се намираха от страната на държавната ложа. Всъщност ние едва не поставихме рекорд. През цялото време, докато бяхме в Русия, не видяхме нито една важна личност. Сталин не дойде за тържествата от вилата си на Черно море.
	{img:stadion.jpg}
	Представлението на стадиона продължи цял следобед. Имаше парад на велосипеди и мотоциклетни състезания. Накрая показаха нещо, което изискваше голяма подготовка. По пистата преминаха редица мотоциклети. Зад всеки мотоциклетист стоеше по едно момиче в трико с огромно червено знаме в ръка и щом мотоциклетите подкараха с пълна скорост, огромните червени знамена заплющяха зад тях. Обиколиха стадиона два пъти и с това представлението завърши.
	Трябваше да тръгваме от стадион „Динамо“, защото имах да пиша статия за „Трибюн“ вместо Джо Нюман, а Капа искаше да се върне сред тълпата и да продължи да щрака с фотоапарата. По средата на пътя спукахме гума и се наложи да вървим пеша до хотела. Капа се загуби сред тълпата и го видях след доста време. Най-после се добрах до „Трибюн“, написах статията и я изпратих на цензурата.
	Тази вечер бяхме поканени у господин и госпожа Луис Арагон, отседнали в хотел „Национал“. Имаха стая с балкон с изглед към обширния площад на гърба на Кремъл. Оттам наблюдавахме фойерверките, изстрелвани почти непрекъснато. Цяла вечер на равни интервали се чуваха залповете на артилерията. Площадът пред очите ни се бе препълнил с народ. Сигурно бяха милиони, кръжаха и се въртяха напред-назад по площада. В средата на площада бе издигната естрада и от нея произнасяха речи и свиреше музика. Не липсваха и певци и танцьори. Виждали сме хора, скупчени толкова нагъсто, само на Таймс скуеър в навечерието на Нова година.
	{img:vij.jpg}
	Едва късно през нощта успяхме да си проправим път през тълпата до хотела. Стотици хиляди все така обикаляха улиците, гледаха светлините и електрическата феерия.
	{img:feeria.jpg}
	Легнах си, а Капа прибра стотиците си филмови ролки и извади негативите. Когато заспивах, той все така се взираше на светлината в негативите и горчиво се оплакваше, че нищо не е излязло. Установил, че един от фотоапаратите, които бе използвал през деня, започнал да пропуска светлина и половината му филми вероятно бяха съсипани. По тази причина не грееше от щастие, затова реших да не му задавам никакви интелектуални въпроси на следващата сутрин.
	Оставаше ни съвсем малко време, а имахме да свършим още толкова много неща. Искахме да се срещнем с руските писатели, които при пристигането ни не бяха в града, а на Черно море, в Ленинград или в провинцията. Искахме да видим театри и балети и балетните училища. Капа искаше да снима на улицата. Почти всеки ден се обаждахме във ВОКС и питахме дали вече имаме разрешение да изнесем снимките. Започвахме да се притесняваме. Не можехме да получим никакви сведения какво трябва да направим. Знаехме само, че е необходимо да подадем някаква молба. Никой нищо не ни казваше, освен че се работи по въпроса. През това време чекмеджетата в стаята ни вече преливаха от ролки проявени филми.
	Есента бе в разгара си и зимата щеше да настъпи всеки момент. Над полето в околностите на града надвисна синкава ниска мъгла. Навсякъде хората вадеха картофи и складираха зелето.
	Някаква студенина се промъкна между нас с Капа, защото в стаята се появи миризма. И на двама ни се струваше, че се дължи на непрани дрехи. Мислехме се за чисти, къпехме се доста често, редовно пращахме дрехите си за пране и въпреки всичко миризмата се засилваше. Започнахме да се гледаме с присвити очи и взаимно да си отправяме презрителни забележки. Миризмата ставаше все по-нетърпима и се налагаше да държим прозореца отворен. Едва на четвъртия ден разбрахме каква е причината. По-рано генерал Мейкън ни беше дал няколко ДДТ гранати. Капачката на една от тях не бе достатъчно здраво затегната, а оттам изтичаше едва видима струйка и изпълваше стаята с мириса си. Понеже не очаквахме каквато и да било миризма, всеки мислеше, че идва от другия. Аерозолът, стига да знаеш за какво става дума, мирише доста приятно на чисто, но ако не знаеш какъв е, е много неприятно. Много се зарадвахме, когато открихме източника на злото и здраво го затапихме. Скоро стаята възстанови предишната си привлекателност.
	Вечерта след празника Ед Гилмор, който бе простил на Капа кражбата на Елъри Куин, ни покани на вечеря. Съпругата му е не само красива жена, но и прекрасен готвач. Прекарахме щастлива вечер, добре нахранени, в леко алкохолно опиянение и усещане за упадъчност — Ед Гилмор току-що беше получил няколко нови плочи със суинг от Америка. Пихме мартини, хрупахме дребни крехки пирожки, а късно през нощта малко потанцувахме. Беше прекрасна вечер, а ние изпитвахме почит към Ед Гилмор за способността му да прости престъплението на Капа. На следващия ден Суийт Джо Нюман се завърна от Стокхолм с много изискани подаръци. Донесе писалка, запалки, цигари, консервирани деликатеси, няколко бутилки шотландско уиски и куфар тоалетна хартия. Много се радвах на завръщането му.
	Москва се настройваше на зимна вълна. Откриваше се театралният сезон, започваха балетните представления, в магазините вече се продаваха дебели ватени дрехи и плъстени ботуши, каквито хората носят през зимата. Децата излизаха на улицата с ушанки и дебели палта с кожени яки. В американското посолство електротехниците усилено подменяха инсталацията в цялата сграда. Миналата зима изгоряла, а без електрическите печки, с които бяха свикнали, служителите в посолството трябваше да работят с палта.
	Вечеряхме в дома на петима млади офицери от екипа на военния аташе. Вечерята беше много приятна, ала те са доста потиснати, защото придвижването им е още по-ограничено, отколкото на другите и трябва да водят изключително благоразумен живот. Предполагам, че в Щатите руският аташе също е внимателно наблюдаван. Пред дома им неизменно стои на пост униформен милиционер и всеки път, когато излизат от къщи, ги съпровождат невидими преследвачи.
	В приятния дом на американските офицери вечеряхме с американска храна — агнешки бут, грах, вкусна супа, салата, дребни курабийки и черно кафе. Представихме си как преди четиристотин години в подобна къща са седели на чаша портвайн британски и френски офицери, млади мъже в униформи с червено и златно, а отвън пред портата руският пазач с шлем държал пика и ги наблюдавал. Тези неща, изглежда, не са се променили особено.
	Като всички туристи и ние посетихме малкото градче на име Клин на седемдесет километра от Москва, за да видим дома на Чайковски. Красивата къща е разположена насред голяма градина. Долните етажи сега са превърнати в библиотека хранилище за нотни ръкописи и музей. Последният етаж, където е живял композиторът, е непроменен. Спалнята му изглежда точно както той я оставил — голям халат, окачен до тясното желязно легло, и малко бюро до прозореца. Резбованата тоалетна масичка и огледалото с тежка драперия с индийски мотиви, подарък от почитателка, още са в ъгъла и на нея си стои лосионът за коса на композитора. Не е променена и дневната с рояла — единствения, който някога е притежавал. Дори стъклената купа с къси пури, лули и къси моливи са все още на бюрото. Снимките на семейството му висят по стените, а на остъклената веранда, където пиел чай, още има бял лист нотна хартия. Уредник на музея е племенникът на Чайковски — достолепен възрастен човек.
	— Искаме домът на Чайковски да изглежда, сякаш той току-що е излязъл на разходка и скоро ще се върне — каза той.
	Старецът живее най-вече в миналото. Говори за музикалните величия, сякаш са още живи — Мусоргски, Римски-Корсаков, Чайковски и другите от „могучая кучка“. Къщата наистина е изпълнена с присъствието на композитора. Веднъж годишно пианото се настройва и на него свири най-добрият пианист в момента, а музиката се записва. Племенникът на Чайковски посвири малко за нас. Пианото звучеше меко и леко разстроено.
	В библиотеката разгледахме ръкописите. Нотите бяха като забити в хартията и се врязваха в петолинието с бясна скорост, а тук-таме бяха задраскани цели откъси, на някои страници са останали едва по осем такта. Безмилостният молив зачертал останалите. Разгледахме и ръкописите на други композитори — прегледно написани с мастило и нито една задраскана нота. Чайковски пишел, сякаш всеки ден, всяка нота била последна. Трескаво бързал да запише музиката си.
	По-късно старецът поседя с нас в градината. Докато говорехме за съвременните композитори, рече тъжно:
	— Бива ги, да, владеят си занаята, честни и интелигентни са, но не са гениални, не, не са гениални.
	Той зарея поглед към градината, където Чайковски се разхождал всеки ден, зиме и лете, след като завършел работата си за деня.
	{img:kushtata.jpg}
	Немците нахлули в тази прекрасна къща, превърнали я в автобаза и вкарали танкове в градината. Само че племенникът преместил на сигурно място скъпоценните ръкописи от библиотеката, снимките и дори пианото още преди немците да пристигнат. И сега всичко си е на мястото — необикновено място, обитавано от духа на композитора. От къщичката на пазача долиташе музика. Някой, вероятно дете, се упражняваше да свири на пиано, колебливо и неумело, а необикновената и всеотдайна самота на чудноватия дребен човечец, който бе отдал целия си живот на музиката, изпълваше градината.
	Времето напредваше. Живеехме хаотично. Тичахме от едно място на друго в стремежа си да видим всичко през няколкото оставащи дни. Посетихме Московския университет. Студентите не се различаваха от нашите. Събираха се по коридорите, смееха се, тичаха от лекция на лекция и се деляха на двойки — момче и момиче, съвсем като нашите студенти. Немците бомбардирали университета, но студентите го възстановили още през войната и затова никога не бил затварян.
	{img:sezon.jpg}
	Балетният сезон започна и ние ходехме почти всяка вечер: не бяхме виждали по-добър балет. Започваше в седем и половина и продължаваше до единадесет и по-късно. Съставите бяха огромни. Частен театър не би могъл да си позволи поддръжката на такъв балет. Изпълнението, обучението, декорите, музиката се нуждаят от субсидии, за да просъществуват. По никакъв начин продажбата на билети не може да изплати подобни продукции.
	{img:baleten.jpg}
	Ходихме и в Московския художествен театър. Гледахме пиесата на Симонов „Руският въпрос“. Може би сгрешихме, че отидохме на тази пиеса, а може би постановката не беше най-добрата. Стори ни се претенциозна, надута неестествена и стилизирана, с една дума, пресилена. Образът на американския издател би накарал американската публика да се задъхва от смях, а руската представа за американските журналисти бе не по-малко фантастична от представата на Бен Хехт*. Въпреки това пиесата имаше небивал успех. Обрисуваната в нея представа за американската журналистика се приема за абсолютна истина от почти цялата публика. Щеше ни се да бяхме гледали и други пиеси, и дори трупи, да видим дали преиграването е навсякъде, но нямаше време. Можем само да кажем, че според изискванията в Ню Йорк, „Руският въпрос“ е слаба пиеса.
	[* Бен Хехт (1893–1964) — американски сценарист, режисьор, драматург. — Бел.прев.]
	Без съмнение господин Симонов е най-известният писател в Съветския съюз в момента. Стиховете му се знаят и се рецитират от целия народ. Военните му кореспонденции били четени от всички, както репортажите на Ърни Пайл* в Америка. Самият той е крайно очарователен. Покани ни във вилата си — малка и уютна крайградска виличка сред голяма градина. Двамата със съпругата му живеят спокойно там. Къщата не е разкошна, но е много удобна. Обядът беше отличен. Симонов обича хубавите коли. Има кадилак и джип. На масата си слага продукти от зеленчуковата градина, овошките и кокошарника в двора. Изглежда, живее спокойно, просто и удобно. Естествено има врагове, настроени срещу него от известността му. Той е галеник на властта, получава много ордени и се ползва с всеобщата любов на руския народ.
	[* Ърни Пайл — известен американски военен кореспондент от Втората световна война. Загива на бойното поле през април 1945 г. — Бел.прев.]
	Двамата със съпругата му бяха много мили и любезни. Много ни харесаха и както става между професионалисти, забележките ни към „Руският въпрос“ не съдържаха лични пристрастия. По-късно играхме дартс, танцувахме и пяхме. В Москва се върнахме в късна нощ.
	В Москва все още кипеше трескава дейност. Всички грамадни портрети, флагове и знамена трябваше да бъдат свалени, преди да дойдат дъждовете и да отмият цветовете, защото предстоеше да бъдат използвани отново за тържествата за честването на трийсетгодишнината от Октомврийската революция. Тази година Москва се радва на много празници. Светлините по сградите, по стените на Кремъл и по мостовете щяха да останат, защото дъждът не можеше да ги повреди, а те също бяха необходими за Седми ноември.
	Бяхме помолили да влезем в Кремъл, кой ли не иска, дори поискахме да направим снимки. Накрая получихме разрешение, но нямаше как да уредим снимането. То бе забранено, не можеше да се внасят фотоапарати. Не ни организираха специална обиколка, така че минахме по обичайния туристически маршрут. Бездруго тъкмо това искахме. Отново ни съпроводи господин Хмарски. Странно, но и той влизаше в Кремъл за първи път. Не е лесно да се получи разрешение.
	Пристъпихме към дългия строго охраняван мост. На входа стояха войници. Записаха имената ни и щателно разгледаха разрешенията ни. Чу се звънец и група милиционери ни преведоха през портала. Не посетихме крилото с правителствените кабинети. Влязохме в огромния комплекс покрай старите катедрали, построени тук в отколешни времена, обиколихме музеите в необятния дворец, използван от множество царе от времето на Иван Грозни насетне. Влязохме в малката спалня на Иван, а оттам в салоните и семейните параклиси. Бяха красиви, необикновени, старинни и нищо в тях не бе променено. Видяхме музея, където вече петстотин години се съхраняват броните, нагръдниците, оръжията, порцелановите сервизи, дрехите и кралските дарове. Имаше огромни корони, обсипани с диаманти и смарагди. Там бе и огромната шейна на Екатерина Велика. Видяхме скъпите кожени одежди и фантастичните брони на старите боляри, дарове, изпратени на царете от други кралски династии на царете — огромно сребърно куче от кралица Елизабет, подаръци от месинг и порцелан за Екатерина от Фридрих Велики, почетни мечове — невероятните джунджурии на монархията.
	След посещението в кой да е кралски музей става ясно, че лошият вкус далеч не е нежелан сред монарсите, а е абсолютна необходимост.
	Видяхме стенописите в залата на воините на цар Иван Грозни, където нито една жена не бивало да влиза. Изкачихме километри царски стълбища и надникнахме в голямата зала на огледалата, разгледахме и претрупаните покои, където сред прекалено много мебели, украшения и полирано черно дърво живели последният цар и семейството му. Когато дете расте и живее сред подобна чудовищна сбирка от нелепости, навярно се превръща в по-особен човек. И човек по-лесно схваща нрава на князете, след като види що за живот са водили, заобиколени от цялата тази сбирщина. Когато малкият царевич пожелаел да има пушка, можел ли да получи пушка двадесет и втори калибър? Не, получавал къса, ръчно изработено старинна пушка от сребро, инкрустирано със слонова кост, със скъпоценни камъни вместо мерник — същински анахронизъм през двайсети век. Не можел да ходи на лов за зайци. Вместо това седял на поляната и към него подгонвали лебеди, за да стреля по тях.
	Двата часа, прекарани в царския палат, до такава степен ни потиснаха, че цял ден не можахме да се отърсим от мрачното настроение. Какво ли е било да прекараш целия си живот там! Е, поне го видяхме и навярно останахме доволни, предполагам, но и със сила не биха ни завлекли обратно. Това е най-мрачното място на света. Не бе трудно да си представи човек, докато се разхожда из залите и стълбищата, колко леко възниква мисълта за убийство и как бащата може да убие сина и синът — бащата, а външният, истинският живот да изглежда толкова далечен, че сякаш не съществува. През прозорците на двореца надникнахме отвъд стените на Кремъл към града. Представяме си какво са изпитвали затворените монарси към него. Точно под нас на Червения площад се намираше грамаден мраморен ешафод, където по заповед на царете отсичали главите на поданиците им, навярно поради собствения им страх. Излязохме по дългата рампа вън от строго охранявания портал с чувство на дълбоко облекчение.
	Хукнахме надалеч от двореца към хотел „Метропол“, в редакцията на „Хералд трибюн“, повлякохме Суийт Джо Нюман с нас и отидохме в бара. Там поръчахме четиристотин грама водка и обилен обяд. Много време измина обаче, докато се избавим от чувствата, навени ни в Кремъл.
	Така и не видяхме кабинетите на правителството от другата страна на Кремъл. Там никога не водят туристи и дори нямаме представа как изглеждат, като се изключат покривите, които се виждат над стената. Казаха ни, че там живее цяла общност. Правителствени чиновници имат апартаменти в Кремъл, а заедно с тях живеят прислугата, пазачите, екипите по поддръжката и охраната. Казаха ни, обаче, че Сталин не живее в Кремъл, а има апартамент другаде. Изглежда, никой не знае къде, пък и като че ли никой не се интересува. Напоследък се говори, че живее на Черно море, където е вечно лято.
	Един от американските кореспонденти спомена, че веднъж видял колата на Сталин да минава по улицата. Той седял на задната седалка, облегнат някак странно, и изглеждал доста скован.
	— Тогава се питах дали е Сталин или манекен — каза той. — Не изглеждаше естествен.
	Всяка сутрин Капа се тюхка за филмите си. Почти всеки ден се обаждахме във ВОКС и разпитвахме каква е процедурата по изнасянето на филмите от страната и всеки ден ни отговаряха, че работят по въпроса и не бива да се притесняваме. Ние обаче се притеснявахме, защото се наслушахме на всякакви истории за конфискувани филми и че било невъзможно да се изнесе нито един филм. Бяхме ги чували и навярно несъзнателно им бяхме повярвали. От друга страна, господин Караганов от ВОКС не ни беше изоставил и нито веднъж не ни беше излъгал. Така че разчитахме на него.
	Скоро Съюзът на московските писатели ни покани на вечеря. Притеснихме се, защото щяха да дойдат всички интелектуалци, всички писатели, наречени от Сталин „архитекти на руската душа“. Струваше ни се ужасяващо.
	Пътуването ни беше към своя край и не бяхме на себе си, тъй да се каже. Не бяхме сигурни дали сме свършили всичко, за което дойдохме. Имаше толкова неща, които човек може да направи и види. Затрудненията с езика ни влудяваха. Бяхме установили контакт с много руснаци, но дали наистина бяха дали отговор на въпросите си? Водех си бележки за разговорите и подробностите дори за прогнозите за времето, за да мога с тяхна помощ по-късно да се ориентирам. И все пак нещо ни се изплъзваше. Не знаехме с какво разполагаме. Не знаехме нищо за нещата, за които американската преса надаваше вой — руски военни приготовления, атомните изследвания, робския труд, политическите увъртания на Кремъл. Нямахме никаква информация за тези неща. Наистина видяхме много немски военнопленници да разчистват разрушенията, причинени от собствената им армия, но това не ни се стори чак толкова несправедливо. Освен това затворниците в никакъв случай не ни изглеждаха преуморени или недохранени. Естествено не разполагахме с данни. Дори да е имало мащабни военни приготовления, не ги видяхме, но определено имаше много войници. От друга страна, не бяхме дошли, за да шпионираме.
	{img:klas.jpg}
	В последния момент се опитахме да видим всичко в Москва. Тичахме по училищата, разговаряхме с работещи жени, актриси, студенти и ученици. Ходихме по магазините, където се редяха на опашки да си купят каквото и било. Щом се разчуеше, че са пуснали грамофонни плочи, нареждаше се опашка и след няколко часа плочите се свършваха. Същото ставаше при появата на нова книга по книжарниците. Струваше ни се, че качеството на дрехите се е подобрило през двумесечния ни престой. В същото време вестниците съобщаваха за понижаване на цените на хляба, зеленчуците, картофите и някои платове. Щурмуването на магазините за изкупуване на всички стоки не спираше. Руската икономика, насочена почти изцяло към военно производство, постепенно се наместваше и се нагаждаше към мирновременно производство, а хората, лишавани както от луксозни, така и от най-необходимите стоки, се тълпяха в магазините да пазаруват. Щом някъде се появеше сладолед, опашката се виеше през няколко пресечки. Хората се струпваха край човека с кашон сладолед и стоката му се разпродаваше толкова бързо, че той едва успяваше да прибере парите. Руснаците обожават сладоледа и той никога не стига.
	Всеки ден Капа разпитваше за филмите си. Вече бе натрупал около четири хиляди негатива и се поболяваше от тревога и всеки ден ни уверяваха, че всичко е наред и решението ще бъде взето много скоро.
	Вечерята с московските писатели се състоя в грузински ресторант. Присъстваха около тридесет писатели и официални лица от съюза. Сред тях бяха Симонов и Иля Еренбург. По това време бях се докарал дотам, че изобщо не можех да пия водка. Целият ми организъм се бунтуваше срещу нея. Затова пък сухите грузински вина бяха превъзходни. Всяко вино имаше номер. Постепенно човек научаваше, че например номер шейсет е тежко червено вино, а номер трийсет — леко бяло вино. Номерата ни объркваха, но открихме, че номер четирисет и пет е сухо, леко червено вино с приятен вкус, което ни понася, затова винаги си го поръчвахме. Имаше и едно сравнително сухо шампанско, което също не беше лошо. В ресторанта свиреше грузински оркестър, имаше няколко танцьори, а храната беше същата като в Грузия — съвсем по вкуса ни, най-добрата в Русия.
	Всички бяха издокарани в най-хубавите си дрехи, а пък нашите бяха доста опърпани и мърляви. Абе, направо се излагахме и Суийт Лана я досрамя от нас. Нямаше вечерни облекла. Всъщност в кръговете, в които се движехме, така и не видяхме официални облекла. Може би дипломатите да имат, нямаме представа.
	Речите на вечерта бяха дълги и заплетени. Повечето хора на масата знаеха поне един чужд език — английски, френски или немски. Надявали се, че сме прекарали добре в страната им. Надявали се, че сме се сдобили със сведенията, за които сме пристигнали. Вдигаха тост след тост за наше здраве. Отговорихме, че не сме дошли да изучаваме политическата система, а да се запознаем с обикновени руски хора, че сме се срещнали с много от тях и се надяваме да разкажем обективно истината за видяното.
	Еренбург стана и заяви, че много щели да се радват, ако наистина го сторим. Тогава един човек от края на масата стана и каза, че съществуват няколко вида истини и че ние трябва да кажем истината, която ще задълбочи добрите отношения между руския и американския народ.
	Така избухна караницата. Иля Еренбург скочи и произнесе яростна реч. Според него да се казва на писател какво да пише било обидно. Каза, че ако даден писател има славата на обективен, не бивало да му се правят внушения. Размаха пръст пред лицето на колегата си и направо му заяви, че се държи невъзпитано. Симонов незабавно подкрепи Еренбург и порица другия, а той се защитаваше немощно. Господин Хмарски се опита да вземе думата, но спорът не спираше и гласът му потъна в шума. Все слушахме, че писателите стриктно спазват партийната линия и всякакви спорове са недопустими. Духът, възцарил се на вечерята, като че опроверга подобни твърдения. Накрая помирителната реч на г-н Караганов успокои духовете.
	Бях се отказал от водката и вместо нея при тостовете пиех вино, така бе по-добре за стомаха ми. Навярно ме мислеха за кекав, но поне се чувствах добре. Водката просто не ми понасяше. Вечерята приключи около единайсет часа. Всички бяха в добро настроение и никой друг не посмя да ни поучава какво да пишем.
	Получихме резервациите си. Тръгвахме след три дни, а още нямаше яснота относно снимките. Капа излъчваше потиснатост. Служителите в американското посолство и кореспондентите бяха толкова любезни с нас, че решихме да организираме коктейл в тяхна чест. Горкият Стивънс от „Крисчън сайънс монитър“ бе сред малкото, които притежаваха къщи в Москва. Останалите живееха на хотел. На Стивънс се падна да организира коктейла и не му оставаше друг избор. Съставихме списък на гостите. Установихме, че трябва да поканим поне сто души, а дневната на Стивънс побираше двайсетина души, но какво да се прави! Надявахме се някои да не дойдат, но не познахме. Дойдоха сто и петдесет души. В Москва умират за подобни събирания. Беше весело, но пиячката не стигна. Стаята така се препълни, че с мъка вдигахме ръка към устата си, а успеехме ли, нямаше как да я свалим. Стивънс така и не успя да се наслади на коктейла: заклещиха го в ъгъла още в самото начало и въобще не успя да се измъкне оттам.
	Дължим най-искрени благодарности на служителите на посолството и кореспондентите. Оказваха ни всестранна помощ и ни насърчаваха. Смятаме, че вършат прекрасно работата си в тамошните мъчителни условия. Едно е сигурно — не губят самообладание, за разлика от много други хора по света. Тук навярно е най-взривоопасната политическа арена в днешно време и съвсем не е най-приятната. Поздравяваме всички служители — от посланика до техническия екип, който сменяше електрическата инсталация в посолството.
	Тръгвахме в неделя сутринта. В петък вечер отидохме на балет в Болшой театър. Когато се прибрахме, ни очакваше спешен телефонен разговор. Обаждаше се господин Караганов от ВОКС. Най-после имаше вест от Министерството на външните работи. Филмите трябваше да бъдат проявени и проверени до един и чак тогава можеше да напуснат страната. Щеше да назначи екип за проявяване на снимките — три хиляди на брой. Чудехме се какво бихме правили, ако се наложеше да го свършим в последния момент. Те не знаеха, че филмите вече са проявени. Капа опакова всички негативи и рано сутринта дойде куриер да ги вземе. Капа прекара тежък ден. Щураше се нагоре-надолу, кудкудякаше като квачка, загубила пиленцата си, и кроеше планове, нямаше да напусне страната без филмите си. Щял да си отмени резервацията. Няма да се съгласи да му изпратят филмите по-късно. Сумтеше и се разхождаше из стаята. Изми си главата два или три пъти, но съвсем забрави да се изкъпе. Ако беше родил бебе, едва ли щеше толкова да се вълнува и мъчи. А моите бележки изобщо не ги интересуваха. Все едно никой не би могъл да ги разчете. Самият аз трудно ги разчитам.
	Цял ден ходихме на гости и обещавахме да изпратим различни дефицитни стоки на различни хора. Суийт Джо малко се натъжи, че заминаваме, или поне така ни се стори. Бяхме задигали от цигарите и книгите му, бяхме използвали дрехите, сапуна и тоалетната му хартия, бяхме посегнали на оскъдните му запаси от уиски, как ли не бяхме злоупотребявали с гостоприемството му и все пак ни се стори, че съжалява, задето заминаваме.
	Капа ту замисляше контрареволюция, ако нещо се случи с филмите му, ту мислеше как да се самоубие по-лесно. Чудеше се дали ще може самичък да си отсече главата на ешафода на Червения площад. Същата нощ устроихме в хотел „Гранд“ малко и тъжно събиране. Музиката гърмеше по-силно от всякога, а момичето на бара, което бяхме нарекли „Мис Сейчас“ (госпожица Ей сега), бе по-бавна от всякога.
	За последен път станахме по тъмно, за да отидем на летището. За последен път седнахме под портрета на Сталин и ни се стори, че той се подсмихва саркастично над медалите си. Както обикновено пихме чай, а Капа вече се тресеше от нерви. Точно в този момент пристигна куриер и му подаде кутия. Беше груба картонена кутия. Капакът бе зашит за нея с канап и върху възлите имаше оловни печати. Не биваше да ги докосва, докато не напуснем летището в Киев — последната спирка преди Прага.
	Господин Караганов, господин Хмарски, Суийт Лана и Суийт Джо Нюман дойдоха да ни изпратят. Багажът ни много олекна, защото бяхме раздали всичко, без което можехме — костюми, якета, няколко фотоапарата, всички излишни крушки за светкавици и неизползвани филми. Влязохме в самолета и заехме местата си. Полетът до Киев щеше да трае четири часа. Капа държеше кутията, но не биваше да я отваря. Ако счупеше печатите, щяха да му я конфискуват. Притегли я на ръка:
	— Лека е — тъжно отбеляза той. — Сякаш са само половината.
	— Може да са сложили камъни вътре — подразних го аз. — Може изобщо да няма филми.
	Той разтърси кутията:
	— Като че ли са филми.
	— Може да са стари вестници — не се сдържах.
	— Ах, ти, копеле — изсъска той и продължи да разговаря сам със себе си: — Какво пък биха взели? Няма нищо злепоставящо.
	— Може просто да не харесват творчеството на Капа — предположих.
	Самолетът се носеше над обширните равнини, гори и поля, над сребристата лъкатушеща река. Бе прекрасен ден и прозрачната синкава есенна мъгла висеше ниско над земята. Стюардесата занесе розова лимонада в пилотската кабина, върна се и отвори една бутилка за себе си.
	По пладне кацнахме на летището на Киев. Митничарят прегледа набързо багажа ни, но кутията незабавно взе. Имаха нареждане за нея. Някакъв чиновник сряза канапите, Капа гледаше като хипнотизиран. Митничарите се усмихнаха, ръкуваха се с нас, излязоха, вратата се затвори и двигателите заработиха. Капа отвори кутията с треперещи ръце. Изглежда, всички филми бяха вътре. Капа се усмихна, облегна глава назад и заспа още преди да се издигнем във въздуха. Бяха взели някои негативи, но не много. Липсваха филмите, съдържащи топографска информация, и снимката на лудото момиче от Сталинград. Нямаше ги и снимките на военнопленниците, но не бяха задържали нищо ценно от наша гледна точка. Колхозите, лицата, снимките на руските хора бяха непокътнати, а нали за това бяхме дошли.
	Самолетът прелетя над границата и рано следобед кацна в Прага. Налагаше се да събудя Капа.
	Ето това е. За това бяхме пътували. Както и очаквахме, оказа се, че и руснаците са хора, и подобно на всички останали са много симпатични. Онези, с които се запознахме, ненавиждаха войната и искаха каквото искат всички хора — хубав живот, повече удобства, сигурност и мир.
	Знаем, че този дневник няма да задоволи вкуса нито на ортодоксалните леви, нито на лумпенизираните десни. Първите ще кажат, че е антируски, вторите, че е проруски. Със сигурност е повърхностен, но би ли могло да бъде другояче? Няма да правим изводи, освен че руснаците са като всички останали хора на света. Без съмнение сред тях има и лоши, но засега повечето са много добри.
