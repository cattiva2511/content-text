P>
	Умират цветовете есенни,
	просветва зимна красота.
	И в грижите си все унесени,
	осъмваме сред белота.

	Ей клюмналата хризантема —
	обсипана е цяла в скреж…
	По нещо всеки ден ни взема,
	но пак се ражда нов копнеж!…

	Зад хълма слънце превалява
	и пада непрогледна нощ.
	Но виж: звездите затрептяват
	и лумва звездният разкош.

	Така отрежда битието
	и трябва да се примирим:
	ще бъде светло днес небето,
	а утре ще чернее дим…

	И радост болката ще сменя…
	Отново ще се сипе сняг…
	Ще цъфнат нови хризантеми!…
	Ще бъде тъй! И пак! И пак!…
P$
