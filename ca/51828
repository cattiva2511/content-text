	{img:chovekyt_ot_lunata_1.png}

>	Пристигане

	На 8 септември 1871 година, в дванайсет часа през деня, малкият военен параход „Витяз“ влезе в залива Астролабия на Нова Гвинея.
	Издрънча синджирът на котвата. С писък се изтръгна парата из тръбата на парахода. От „Витяз“ спуснаха голяма лодка и трима души скочиха в нея. Капитанът на парахода се наведе през борда и като примижаваше от слънцето, ги гледаше.
	— Николай Николаевич — извика той, — да бяхте взели още хора. Кой ги знае там тия папуаси. Виждате ли ги колко са на брега. Ако ви се случи нещо…
	Човекът с бялата шапка, един от тримата в лодката, вдигна лице. Изпод черните му мустаци блеснаха бели зъби. Той се усмихна.
	— Не се страхувайте, капитане. Нищо няма да ми се случи.
	— А пушки имате ли? Где са ви пушките? Но нали ви казах да си вземете оръжие!
	Човекът с бялата шапка поклати глава:
	— Имаме мъниста, имаме ленти, имаме плат. Защо са ми пушки? Предпочитам да разговарям без барут.
	И като размаха шапката си, седна на скамейката в лодката. Веслата се вдигнаха и като описаха полукръг, разрязаха водата. Тясна ивица затича подир полетялата напред лодка.
	Капитанът изтри челото си, поклати глава и тихо, през зъби, проговори на себе си:
	— Само един Миклухо-Маклай е способен на това. При диваци, при човекоядци — и то така: без пушка, без револвер, без пазачи…
	Той пъхна сърдито в устата си късата си луличка и засмука, за да я разпали.
	Лодката плуваше към брега уверено и бързо. На Миклухо-Маклай му се струваше, че брегът сам се приближава към малкия му съд. Все повече и повече се приближаваше жълтата лента на пясъка. По-високо се издигаха планини. Тъмната маса на гъстата зеленина се превръщаше в гъсти цветисти палми и високи евкалиптови дървета. От крайбрежните скали се спускаха право във водата здрави и жилави стъбла от виещи се растения. Вятърът донасяше приятен и сладък мирис от непознати цветя и треви. Далеч между дърветата се издигаха тънки струйки дим. Там живееха хора. Хора имаше и на брега. Миклухо-Маклай ги различаваше вече ясно. Те страхливо се притискаха един до друг и мълчаливо очакваха приближаването на лодката. Тъмните им голи тела блестяха на слънцето като добре полирано дърво. Пъстрееха цветя тикнати в гъстите им къдрави коси.
	Миклухо-Маклай, изправен в лодката, гледаше приближаващия се бряг. Очите му внимателно следяха всяко движение на натрупалите се на брега хора. Ето ги значи те — неговите другари, с които той ще живее толкова време лице срещу лице, очи срещу очи. Ето ги тях, бъдещите му другари, а може би и врагове. Кой знае. Казват, че те още ядат човешко месо. Белите хора ги наричат диваци. Толкова много са му разказвали за техните жестокости и измами. А както изглежда, те сами се страхуват от него. Колко добре направи, че не взе със себе си нито оръжие, нито пазачи. Той идва при тях като другар и те трябва да знаят това.
	Хората на брега се размърдаха изплашено. Като се спуснаха към храсталака, те се забавиха още две-три минути и после изведнъж, като по команда, изчезнаха в гъстата зеленина на храстите. Два-три камъка, изтърколили се под краката им, достигнаха почти до самата вода. Кокосов орех, оставен от папуасите, лежеше на брега. Дали не са искали те с тоя подарък да умилостивят странните пришелци — бели хора?
	— Няма да изляза. Те се страхуват от мене — каза Миклухо-Маклай. — Да почакаме още няколко минути.
	И той отново спокойно седна на скамейката.
	Черна ръка внимателно размести клоните. Висок човек, въоръжен с дълго копие, бавно пристъпи напред. Той издигна копието високо над главата си и показа със знак на Маклай към морето.
	„Върни се! Иди си от нас! — говореше тоя жест. — Ние не те искаме тук. Ние не те познаваме. Ти си чужд. Ти си враг!“
	Маклай протегна напред ръка с дълги парчета от червена блестяща материя. Той я размаха няколко пъти в знак на приветствие и я хвърли далеч пред себе си в бялата пяна край брега. Вълните подхванаха леко плата и го изхвърлиха на камъните.
	— Гребете назад! — изкомандва Маклай на спътниците си. — Те за нищо няма да се допрат до тия парцалчета. Да отплуваме по-надалеч и да видим, какво ще стане.
	Силен удар на веслата отхвърли лодката назад. Няколко папуаси отново се показаха на брега. Като поглеждаха страхливо към лодката, те влязоха във водата. Най-после един по-храбър протегна нерешително ръка към червената материя.
	— Гребете покрай брега — каза Маклай. — Виждате ли пясъчната плитчина? Там няма никого и там ще излезем. Тук само ще ги изплашим.
	Лодката се вряза меко в пясъка. Маклай скочи на брега. Тясна пътечка започваше право от брега.
	— Не идвайте след мене. Аз ще се върна скоро — каза Маклай на спътниците си и бързо закрачи нагоре по горската пътека.


>	Първият приятел

	Маклай размести клоните и се огледа. Тясната пътечка го беше довела до широка, добре отъпкана площадка. Наоколо имаше колиби. Ниските покриви, направени от палмови листа, се спускаха почти до земята. Вратите бяха открити. Прозорци нямаше. Светлината проникваше в жилището само през вратата. Маклай се спря пред входа на една от колибите и в полумрака с мъка различи огнище, направено от камъни, под от бамбук, навярно за спане, тук-таме по стените връзки пера и раковини, а в дълбочината, в мътното, под самия покрив, човешки череп. Черепът беше съвсем черен от дим, и Маклай не можа да го забележи изведнъж.
	Маклай не се реши да влезе в дома. Той се отдалечи няколко крачки и застана по средата на площадката.
	Наоколо като че нямаше жива душа. Между листата на дърветата пееха спокойно птици. В тревата цвърчаха насекоми. Сенките от клоните на дърветата се люлееха по отъпканата земя.
	Но явно беше, че хора току-що е имало тук. Недопит кокосов орех, пълен наполовина с „мляко“ — белезникава течност — още се клатушкаше на земята. Хвърленото в храстите весло беше още влажно. Разрязан бамбук лежеше при входа на жилището. Току-що беше работил някой над него тук. Недовършена огърлица от раковини висеше, закачена на клон: някой я беше изпуснал при бягане и раковинките падаха с тих шум, като се изнизваха полека из влакнестата тревичка, на която бяха нанизани.
	Маклай стоеше, ослушвайки се в пеенето на птиците и шума на бързия планински ручей. Шум отзад изведнъж привлече вниманието му. Той се обърна бързо и видя човек. Човекът замря на място, после трепна и се спусна да бяга.
	— Стой! Стой! — извика Маклай и се спусна след него, като същевременно бъркаше в джобовете си. Няколко парцалчета и панделки попаднаха в ръцете му. Маклай извади първия попаднал му къс и го размаха високо.
	— Стой! Не се бой! Няма да ти направя нищо лошо! Аз съм приятел! Чуваш ли? Приятел!
	Гласът на Маклай звучеше кротко и умолително.
	Бягащият човек като че го разбра. Той се спря и погледна Маклай.
	Николай Николаевич се приближи бавно към папуаса и също така бавно, като се страхуваше да не го изплаши с излишни движения, му подаде червена панделка. Папуасът я взе предпазливо и внимателно я разгледа, като я обръщаше ту от едната, ту от другата страна.
	И изведнъж, като се засмя, бързо и ловко завърза панделката на къдравата си глава.
	Маклай се вглеждаше изпитателно в лицето на папуаса. Не, в него нямаше нищо страшно.
	Изпод надвисналите вежди го гледаха любопитни очи. Голямата уста, почти скрита от брадата и мустаците, се усмихваше.
	Черни къдрави коси, сплескан нос, силно, тъмно тяло. На бедрата на папуаса се сивееше мръсна превръзка, която заменяше дрехи. На ръцете му с изопнати мускули лъщяха гривни преплетени от суха трева и украсени с пъстри раковини. Под едната гривна стърчеше зелен лист от индийски пипер, а зад другата — костен нож.
	Маклай издигна високо ръцете си с длани напред.
	— Аз съм приятел! Приятел! — говореше той на папуаса. — Виждаш, аз съм сам. Без оръжие. Няма да ти причиня нищо. Не се страхувай!
	{img:chovekyt_ot_lunata_2.png}
	Навел глава малко настрана, папуасът се вслушваше в звуковете на неразбираемите за него думи. Навярно и той не намираше нищо страшно в тоя бял човек, доплувал тук на чудноватата тепсия.
	Него даже повече го учудваха дрехите на Маклай, отколкото самият той. Като протегна предпазливо пръст напред, папуасът се допря полека до яката на палтото му. Защо му е тая втора кожа?
	Значи, белият човек няма истинска, тъмна, блестяща кожа, която да го защищава от слънце, дъжд и вятър? Бедният бял човек!
	Зарадван от тоя доверчив жест, Маклай сложи ръка на рамото на папуаса.
	— Ела с мене — каза той още по-ласкаво и спокойно. — Ела с мене на брега. Аз ще ти покажа моята лодка. Ще ти подаря тютюн. Ще ти бъда приятел. Аз — Маклай. Разбираш ли? Аз — Маклай.
	И той се удари няколко пъти леко по гърдите.
	Папуасът се усмихна широко. Той разбра нещо.
	— Маклай — повтори той с мъка и посочи към Николай Николаевич. И изведнъж, като изправи високо глава, той се удари с размах по гърдите и извика тържествено и гордо:
	— Туй! Туй!
	Маклай заклати весело глава:
	— Разбирам. Ти — Туй! Аз — Маклай! Ти — Туй! Аз — Маклай! Ето, че е хубаво! Ето, че сме познати. Ето, че сме приятели!


>	На горската пътека

	Олсен* и Бой дълго чакаха връщането на Маклай.
	[* Олсен — Миклухо-Маклай го нарича Улсон. — Б.ел.кор.]
	— Да идем да го търсим — каза най-после Олсен и се вдигна лениво от камъка.
	Слънцето го беше нагряло. Хубаво щеше да бъде да подреме още час там, на полусянка, като примижава срещу пъстрите птици, големи колкото пеперуди и пеперуди, големи колкото птици, прелитащи между гъстите листа на дърветата. Но трябваше да върви. Сенките станаха дълги и се преместиха надясно. Значи, минало е доста време. Навярно на „Витяз“ ще започнат вече да се безпокоят.
	Олсен бутна Бой, който хъркаше сладко наред с него. Негърчето Бой се прозя и потри очи.
	— Трябва да идем да го търсим — повтори сърдито Олсен. — Разбираш ли? Там! В гората. Да дирим.
	Олсен и Бой не се разбираха добре.
	Олсен беше швед, рус, сивоок човек, Бой — подвижен и ловък туземец от Полинезия.
	По договор те трябваше да останат една година с Маклай на тоя непознат бряг — да му помагат в домакинството, да му приготвят храна, да ходят с него на лов, да нареждат колекциите му, да препарират птици и зверове, да чистят пушките.
	Те не разбираха добре, защо на Миклухо-Маклай, известен учен и уважаван от всички човек, му е нужно да остане тук, между папуасите — между диваци, които и до днес още ядат хора. Помислете си — ядат човешко месо! Само при мисълта за това, Олсен чувствува как лазят тръпки по гърба му и сърцето му започва да бие бързо-бързо.
	Нима тоя учен не може да живее като всички прилични хора: в голям, шумен град, във висок дом със светли прозорци, да ходи в кафене, да чете вестници, да яде вкусни яденета, като не се страхува нито от змии, нито от крокодили, нито от отровни стрели, нито от диваци човекоядци?
	Но нямаше кога много да разсъждават.
	Миклухо-Маклай им плати богато и всеки от тях си мислеше, че годината ще мине бързо, работата всъщност няма да бъде тежка, а подир година те ще могат да се върнат у дома си с достатъчно пари, неща и интересни разкази.
	Но все пак Олсен не можеше да се откаже от удоволствието да мрънка, особено когато Маклай не можеше да го чуе.
	— У нас в Швеция нито един умен човек не би се решил на това — говореше той като се обръщаше, както ходи, назад към Бой. — Е, разбирам да пътешествуваш. Разбирам, да погледаш. Разбирам и да походиш на лов. Но така — цяла година при диваците. При човекоядци! И то по собствено желание!… Много чуден човек. Чуваш ли, Бой, това е много чуден човек!…
	Бой слабо разбираше Олсен, но клатеше глава и на Олсен му се струваше, че Бой също е съгласен с него.
	— Ако не беше моят дом в Малмьо, за нищо не бих тръгнал с него — продължаваше Олсен, — но аз искам непременно да си построя дом с тия пари. Знаеш, Бой, ще имам бели перденца, цветя в саксийки и бакърени съдове в кухнята. Аз много обичам бакърените съдове, Бой. А зад дома ще имам градина — у нас в Малмьо всички имат градини. Ще посадя зелки — ето такива големи зелки! Репи — ей такива репи! Това ще бъдат истински зеленчуци, а не някакви си келави банани и кокосови орехи. А сутрин ще пия кафе с маслено хлебче и ще пуша луличка. Разбираш ли, Бой, луличка? Ето така: паф, паф, паф!…
	И Олсен направи вид като че изпуска кълба дим из въображаемата си лула.
	— Чуден човек! Той е много чуден човек — продължаваше Олсен. Знаеш ли, аз слушах много за него на кораба. Излиза, че той не за първи път отива на такава работа. Преди няколко години той пътешествувал в тая… как се казваше Арабия… Да, точно на брега на Червеното море. Някакви морски животни изследвал, събирал раковинки, мекотели. И съвсем сам. Разбираш ли, съвсем сам! А арабите също не са приятни. Видят европеец и — щрак — готово… Не допускат при себе си. А нашият какво измислил. Представи си: обръснал главата си, боядисал лицето и ръцете си с кафява боя, метнал на плещите си арабска дреха и сам, ден и нощ, така, като арабин, все покрай брега за своите животинчета. Казваха ми на кораба, че работата съвсем не била лесна. И треска го тресла, и слънце го горило, и с разбойници трябвало да се среща, и от скорбут боледувал, и диви зверове го нападали — и ето, като че нищо не му е. Не се наситил. Най-напред при арабите, сега при папуасите. Награда ли са му обещали някаква? Или медал? Не можеш да разбереш както трябва. Но чуден човек! Много чуден човек.
	И Олсен отново се спря, за да поеме дъх, но Бой като че даже не го слушаше. Протегнал шия, той се прислушваше тревожно към нещо. Иззад клоните достигаха глухо гласове.
	— Това е господарят — каза Бой, като се обърна към Олсен. — Това е гласът на господаря. Може би е в затруднение?
	И Бой решително се спусна напред.


>	Нови познати

	Маклай и Туй стояха на площадката между къщичките и пляскаха един друг ръцете си.
	— Туй! — викаше Маклай.
	— Маклай! — викаше Туй.
	И се усмихваха един на друг.
	Олсен и Бой, които изтичаха иззад дърветата, ги гледаха с учудване.
	— Всичко е добре! — каза Маклай. — Ето, ние вече се сприятелихме. Олсен, имате ли тютюн? Иска ми се да подаря нещо на Туй…
	Олсен извади мълчаливо из джоба си връзка тютюн и я подаде на Туй. Туй го повъртя и като не знаеше, какво да прави с тоя подарък, пъхна връзката зад гривната си.
	После той се обърна към гъсталака и извика нещо на своето гърлено наречие.
	Клоните се размърдаха полека. Ту тук, ту там, между разместените клони, се показваха къдрави глави и тъмнокафяви ръце. Туй правеше знаци, като викаше хората да дойдат по-близко, но папуасите стояха и не мърдаха.
	— Приближете, приближете, не се безпокойте. Бъдете като у дома си — ободряваше ги окураженият Олсен, като смигаше на Маклай, но сам не правеше нито крачка напред.
	Папуасите се притискаха един до друг и мълчаха. Маклай хвана един от тях за ръката и го доведе на средата на площадката. После втория. После третия. Те бяха осем души и всекиго от тях трябваше да изведе за ръка и да го постави в кръг точно по средата на площадката. Това не беше толкова лесно. След като доведе и последния, Маклай отри потта от челото си и сам седна между тях на камък.
	— Е, Олсен — каза той, — какво носим? Давайте тук.
	Из чантите, преметнати през рамо, Олсен и Бой извадиха разни дреболии. Там имаше и мъниста, и пирони, и въдици за ловене на риба, и парчета ярки материи.
	Папуасите разглеждаха с любопитство тия чудновати за тях подаръци и охотно, макар предпазливо, ги вземаха от ръцете на Маклай.
	— Погледай ги само, виж — шепнеше Олсен на ухото на Бой. — Е, мислимо ли е християнин и приличен човек да води дружба с тия субекти? Виж, какви гердани имат! Да съм проклет, ако не са направени от кучешки зъби! А какво пък правят с носовете си. Виж, какви пръчици са намушкали там! Някои, ей Богу, не са по-тънки от молива ми. А пък у тоя вместо пръчица — кост. У тоя пък — раковина. Виж пък косите им. Та те са боядисани с червена глина. А в косите им — цветя, пера, дървени гребени, рибени кости. Ама че контета с контета. Представям си колко биха плащали в Швеция, само за да ги погледат. Ех, да пипнем двама със себе си! Само че нашият нима ще се съгласи на това. Той разговаря с тях като с родни братя. Удря ги по рамото, смее се, за ръце ги лови. И това ми било бял човек. Знаменит учен!
	И Олсен даже повдигна рамене от възмущение.
	Мънистата, пироните и панделките бяха раздадени. Папуасите се провикваха весело, пляскаха с ръце, опитваха пироните със зъби и с увлечение пъхаха тънки тревички в дупките на мънистата. Като размениха с Туй по няколко думи, двама младежи отидоха към домовете. Оттам те донесоха кокосови орехи, връзки банани и даже две прасенца, завързани здраво с лиани.
	Маклай гледаше с учудване купчината провизии, сложени при краката му. Туй се смееше, турил ръцете си на кръста. Олсен побутна с крак прасенцата и избъбри одобрително:
	— Хм, хубави прасенца. Не по-лоши отколкото в Малмьо. Мисля, че трябва да ги вземем.
	Маклай се обърна към Туй и решително поклати глава.
	— Не трябва! Нищо не ми е нужно! — казваше той. — Приберете си това! Чуваш ли, Туй, приберете си го.
	Но Туй също заклати глава. Той посочи с ръка заповеднически първо към прасенцата и после към Маклай. „Твое“, казваше тоя жест.
	Маклай сви примирително плещи.
	— Е, какво да се прави. Значи, такъв им е обичаят. Вземи прасенцата, Бой.
	Но папуаските младежи взеха сами подаръците. Те ги вдигнаха високо над главите си и като се спряха, чакаха заповедта на Маклай.
	Маклай огледа още веднъж наоколо. Тънкият месец, като че забъркал се между перестите листа на палмите, светеше вече на бледозеленото небе. Вечерта беше дошла неусетно и бързо. Дърветата потъмняха. Клоните се сгъстиха. Само върхът на планината светеше още в далечината розово и нежно. И още по-силно миришеха цветовете, нависнали по възлестите опнати клони, прилични на гигантски змии.
	— Е, време е за „Витяз“ — каза Маклай и като се обърна към папуасите, поклони им се изведнъж ниско и сериозно.
	Папуасите като че го разбраха. Младежите издигнаха още по-високо товарите си и тръгнаха напред, като показваха пътя на Маклай. Останалите тръгнаха отзад като говореха и шепнеха помежду си. Някой подхвана песен. Откъслечните звукове бяха еднообразни и тъжни. Пътеката се спускаше към морето на стъпала и сигналните светлини на „Витяз“ се виждаха още отдалеч.
	Лодката стоеше на мястото си. Вълните с тих шепот се удряха о кормилото й.
	Маклай скочи в лодката и показа на Туй мястото до себе си. Туй нерешително поклати глава. Мълчаха и останалите папуаси, но когато лодката започна да се отдалечава, две леки лодчици заплуваха след нея и я придружиха до „Витяз“.


>	Жилище на колове

	Миклухо-Маклай избра за своя дом място на самия бряг на морето. Там растяха големи дървета, шумеше ручей, пълзящи растения обвиваха високите стъбла. Мястото беше уединено и хубаво.
	Още от палубата на „Витяз“ Маклай успя да разгледа добре целия тоя хълмист и обрасъл бряг.
	През всичките дни, докато „Витяз“ стоя в залива, Николай Николаевич дълго, без да се откъсва, гледаше с бинокъла къдравите гористи планини, коралови подмоли и редките жълти плитчини — пристанища на лодки.
	Харесваха му светлите долини, които разрязваха тъмните, гъсти гори, синьото небе, пяната на вълните, които се блъскаха о черните и лилави скали.
	Оттам, от капитанското място на парахода, той избра и място за жилището си. В сянката на две грамадни дървета корабните дърводелци набиха високи колове.
	Лекият дом, наполовина от дървета, наполовина от брезент, беше готов за няколко дни. Покрива направиха от рогозки, изкусно сплетени от Бой от листата на кокосови палми. До една от стените поставиха голяма боядисана маса. Два големи дървени сандъка, поставени един до друг, служеха за легло.
	Като ахкаше и охкаше, Олсен се мотаеше около вещите, свалени от кораба на брега. Те не бяха много. Главно място между тях заемаха инструментите, книгите и оръжието. Маклай нямаше желание, пък и пари, да се снабди с много провизии, удобни дрехи, хубави кресла и меки постелки. Всичко, което той имаше и което можа да издействува от Географското дружество — всичко изцяло отиде за пътуването, за инструменти и за възнаграждение на Олсен и Бой.
	Можеше ли да се мисли за вкусни консерви и кутии с ароматно какао, за сандъчета с хрущящи сладки и таблетки шоколад, за запаси плат и удобни обуща!
	Но Маклай и не се грижеше много за това. Най-главно за него беше: маса за микроскопа, пушка за лов и мрежа за ловене на риба. А наред с него живееше непознат и загадъчен народ — папуаси. И Маклай търпеливо слушаше мърморенето на Олсен и грижливо ковеше лавици за книгите и за бъдещите си колекции.
	Жилището беше вече почти готово. Окуражените папуаси идваха всеки ден да гледат работата на белите хора. Всичко ги учудваше: и блестящите на слънцето брадви, и свистящото ренде, и сандъчето с пирони.
	Те говореха помежду си, смееха се, пляскаха с длани по коленете си и понякога, като вземаха някоя изпусната кука или винт, дълго разглеждаха непознатата вещ, като клатеха глави.
	Те не се решаваха да влязат в разговор с белите. Само Туй, първият приятел на Маклай, се приближаваше храбро до самия дом, пипаше Маклай за ръката и даже честичко поседяваше на стъпалата на готовия вече чардак. Веднъж той спря Маклай и го задържа за ръката. Лицето му беше развълнувано, веждите му смръщени. Виждаше се веднага, че той иска да каже нещо много, много важно.
	— Какво има, Туй? — попита го Маклай.
	{img:chovekyt_ot_lunata_3.png}
	Туй показа кораба и после махна широко с ръка. Маклай разбра.
	— Ще си иде — съгласи се той. — Корабът ще отпътува, а аз ще остана тук. В тоя дом.
	Туй въздъхна, направи тъжно лице и бързо-бързо заговори на неразбираемото си наречие. Думите му бяха неразбираеми, но Туй толкова изразително размахваше ръце, така подскачаше и затваряше очи, толкова живо хвърляше въображаемо копие, така сърдито сечеше с гола ръка коловете на жилището, че Маклай разбра веднага всичко, което той искаше да му каже.
	Корабът ще замине, казваше Туй, и Маклай ще остане сам. Из съседните села ще дойдат зли хора. Те ще разрушат жилището и ще убият Маклай с копия. Маклай е добър човек. Туй не иска смъртта на Маклай. Нека Маклай седне в голямата си лодка и замине далеч-далеч. Тук ще му бъде лошо.
	Маклай погледна към морето. Параходът се приготвяше за заминаване. Още няколко часа и последната струйка от параходния дим ще изчезне. Маклай ще остане сам.
	Не е ли много тежка задачата, с която се беше нагърбил? Дали Туй не е прав, като го предупреждава? Дали ще завърши той своята работа? И не е ли по-добре, докато не е още късно, да скочи с вещите в лодката и да се върне на „Витяз“? Но Маклай поклати глава и се усмихна на Туй.
	— Нищо, приятелю! — каза му той. — Никой няма да ме изяде и убие. Всичко ще бъде хубаво. Много хубаво. А за добрите думи — благодаря.
	И той избра от сандъчето най-големия и блестящ пирон и го подаде на Туй.


>	Стрелката на дървото

	Маклай се усмихваше, но предсказанието на Туй все пак го разтревожи.
	Той взе остър нож и се приближи до едно от най-близките дървета. Дървото беше грамадно. Високото му и гладко стъбло се издигаше стремително и право. На яките клони шумяха листа. Някаква любопитна птица крещеше звънко на самия връх.
	Маклай заби ножа в дебелата кора и заряза — на тъмното стъбло се бялна дълга стрелка с острието надолу. Маклай се отдалечи и я погледна отдалеч. Тя се виждаше ясно и изпъкваше. Тук, под това дърво, Маклай ще скрие своите записки и дневници, ако наистина го заплаши опасност. Каквото и да се случи, най-важно е работата да не изчезне безследно.
	{img:chovekyt_ot_lunata_4.png}
	Последните писма са написани. Всички вещи са събрани. Маклай стои на палубата на „Витяз“ за последен път.
	— Благодаря — говори той, като стиска ръката на капитана Назимов. — Аз съм ви много, много благодарен за помощта. Не забравяйте само книжата ми. Ако ме изядат…
	— И ще ви изядат! — съгласи се капитанът.
	— Или просто убият — невъзмутимо продължи Маклай, — аз все ще успея преди това да скрия записките си. Предайте ги на Географското дружество. Предайте ги на родината ми, капитане.
	— Но вие помислете още! — почти завика капитанът, като държеше Маклай за копчето. — Още не е късно. Плюйте на тия диваци, с тяхното произхождение. И не ви ли е все едно от каква са там раса? И така се вижда, че са си диваци.
	Маклай сви вежди и полека освободи копчето си.
	— Моят учител Бер* — каза той, като подчертаваше всяка дума, — казваше, че между хората от бялата и другите раси няма, по същество, никаква разлика. Той казваше, че всички човешки раси произлизат от едно стъбло, като клони на едно дърво, като ручеи от едно езеро. Той повтаряше винаги, че хора, които говорят иначе, вършат лошо и нечестно дело. Те поддържат, че хората с бяла кожа трябва да бъдат господари, а цветнокожите — роби. Те дават на белите всичката земя, а цветнокожите тикат към бедност и измиране. Борбата с тия хора беше дело през целия живот на Бер. Това стана дело и на моя живот. Но нам са нужни факти. Ние трябва да изследваме. Ние трябва да изучаваме. Трябва да съберем хиляди доказателства, за да разбием враговете си. И аз ще ги събера. Тук, на тоя бряг, между тия папуаси. Аз ще изучавам езика им, обичаите им, ще записвам приказките им, ще изучавам устройството на тяхното тяло, коса, кожа. Аз ще докажа, че те са способни на всичко, на което е способен белият. Че няма висши и нисши. Няма роби и господари.
	[* Карл Максимович Бэр (1792–1876) — руски натуралист от немски произход, един от основателите на Руското географско дружество; в негова чест е наречена от Миклухо-Маклай планинската верига Бер в Нова Гвинея. — Б.ел.кор.]
	Маклай рядко говореше толкова дълго. Трябваше да бъде много разсърден или засегнат дълбоко, за да каже подред такава дълга реч. Но капитанът наистина го засегна много. Защо не глупави хора не разбират такива прости неща? Нима задачата на Маклай не е голяма задача? Нима е нужно това да се доказва и обяснява?
	— Е, добре, добре! — успокои капитанът разсърдения Маклай. — Вървете при своите папуаси и се успокойте. Делото е хубаво, няма да споря. Но все пак, бъдете по-внимателни. Моля ви много, миличък. Приказките са си приказки, а човешко месо вашите папуаси все пак ядат. Гледайте само да не им попаднете за обяд. Не е много приятно.
	Маклай се засмя и потупа капитана по рамото.
	— Няма да го бъде! — уверено каза той. — Кой пък яде приятелите си? А аз отивам при тях като приятел. Ако не разберат, значи вината е моя. Но за книжата все пак не забравяйте. Най-високото дърво със стрелка на него. Там копайте. И… поздравете Русия…


>	„Витяз“ заминава

	— Спуснете знамето — каза Маклай на Олсен. — „Витяз“ е вдигнал вече котва.
	Олсен се приближи до дървото, безсилен да вдигне ръце. Колената му трепереха, на очите му блестяха сълзи.
	— Изглежда, че вие се страхувате? — попита го Маклай. — Е, какво пък — не е още късно. „Витяз“ е още тук. Ако искате, можете да отпътувате. Аз ще остана заедно с Бой. Само побързайте. Имате само няколко минути.
	Олсен направи две-три крачки и се спря. Решителният глас на Маклай го успокои. Той изправи глава и погледна Николай Николаевич.
	Маклай стоеше при дървото, на върха на което се развяваше знамето. Лицето му беше спокойно, движенията уверени. Ръцете дръпнаха умело въжето, и знамето бавно пропълзя надолу, като поздравляваше отпътуващия кораб.
	— Прощавай, „Витяз“! Сбогом!
	Бяла лента дим се проточи над океана. Корабът ставаше все по-малък и по-малък. Също като че се топеше в гълъбовата мъгла на морето.
	Очите боляха от слънцето и ослепителния блясък на водата, но Маклай гледаше, без да мига, към заминаващия, топящ се в далечината кораб.
	— Прощавай, „Витяз“ — каза той още веднъж тихо и се обърна към своя дом.
	Олсен и Бой нареждаха нещата.
	Захапал няколко пирона, Олсен заковаваше над леглото си портрета на жена си, облечена в смешни дрехи с дантели и панделки и висока шапка с пера.
	Маклай се приближи до масата си. На нея лежеше вече снопче хартия. В мастилницата се тъмнееше прясно мастило. Моливите бяха подострени. Слънцето блестеше по медната тръба на микроскопа. Лека сянка от клатещи се клонки играеше по книгите, наредени върху прясно рендосаните дъски на масата.
	Маклай седна на стола и отвори тетрадка.
	— Вие по-добре да бяхте напълнили пушките — зашепна на ухото му Олсен, като гледаше разтревожен настрани. — Аз съм уверен, че те ще ни потрябват още тая нощ. Вижте, тия черни вече пълзят към нас.
	Маклай погледна на брега. Папуасите играеха. Те размахваха копия. Движенията им бяха войнствени и заплашителни. Перата се клатушкаха на главите им. Кафявите им ръце се издигаха и спускаха в такт, като че заплашваха някого.
	— Те се радват, че „Витяз“ е заминал — продължаваше да шепне посивелият от страх Олсен.
	Той изпусна чука си, не свършил работа, и портретът на накичената жена падна на пода, с лицето надолу.
	— Те знаят, че сме сами, и вие ще видите, какво ще направят с нас още тая нощ.
	— Глупости! — прекъсна го остро Маклай. — Ако се страхувате, скрийте се някъде, но само не им се показвайте в такъв вид. Те не трябва да знаят, че ние може да се страхуваме от тях. Разбрано?
	И като намръщи вежди, Маклай излезе на чардака. Папуасите гледаха отдалеч белия човек и дома му.
	Лицата им бяха сурови, движенията решителни. „Ти не си ни нужен — говореха техните жестове. — Върви си! Върви си от нас, чужди човече! Ето морето. Ето небето. Ето простора. Върви си! На нашия бряг няма за тебе място!“
	От тълпата папуаси се отдели Туй. Тоя път той вече не се усмихваше. Той се приближаваше с твърди крачки към дома. Смело се качи по стъпалата и протегна ръка към вратата. Той искаше да влезе в дома като стопанин, но Маклай го спря.
	— Не, Туй! — каза тихо, но сериозно Маклай. — Не можеш да влизаш. Тук е _табу_. Разбираш ли — табу. Забранено.
	Туй се намръщи сърдито и направи още една крачка напред. Маклай не мръдна. Опрял ръка о горната част на вратата, той стоеше на вратата и гледаше в очите Туй. После лека усмивка премина по лицето му.
	— Не се муси, Туй — каза весело той. — Тук не може. Тук е табу. — И като постави ръце до устата си, показа, че иска да пие. — Донеси ми кокосови орехи. Искам да пия. Разбираш ли, Туй, много, много, хубави кокосови орехи.
	Туй разбра. Думите „кокосови орехи“ бяха казани на неговия език — през тия дни Маклай бе успял да научи няколко думи.
	Туй погледна бледото лице на Маклай. Веждите му се отпуснаха. Той се замисли.
	Но Туй не мисли дълго. Стана му жал за гладния и бледен човек. Той попипа снизходително мускулите му, снизходително поклати глава, и като се обърна, извика нещо на другарите си.
	Маклай не разбираше думите му, но се досети, какво извика Туй на другарите си.
	— Не се страхувайте от него! — извика Туй. — Той нищо друго не иска, освен кокосови орехи. Той няма да ни прави зло. Пък и ръцете му са много по-слаби от нашите. Да идем да му донесем това, за което ни моли.
	Воините внимателно изслушаха Туй. — Копията им се спуснаха. Те обърнаха гърбовете си към Маклай и бавно навлязоха в гъстата зеленина на дърветата. Като се забави за минутка, Туй махна на прощаване ръка и тръгна след тях.
	Маклай се обърна и погледна Олсен. Едри капки пот блестяха по челото на шведа. Ръката с чука трепереше. Пироните се изсипваха из разтворената ръка.
	— Идете и ковете картичките си, Олсен — каза Маклай. — Всичко е наред.
	И като се поклони шеговито, вдигна от пода падналите пирони.


>	Нощно дежурство

	Първите нощи дежуреха на три смени. Най-дългото и уморително дежурство Маклай вземаше върху себе си.
	Поставил ръце на гърба си, той се разхождаше назад-напред пред дома. От време на време си подсвирваше тънко и тогава, пробудила се за минута, някоя птица му отговаряше с безпокойно и откъслечно чирикане.
	Не му се искаше да спи — толкова хубаво и необикновено беше всичко наоколо. Морето светеше. Звездите бяха грамадни и спокойни. От камъните и пясъка излизаше топлина, като че земята дишаше насън.
	От чардака, от торбата със събрани през деня морски водорасли и раковини, миришеше на кал и влага.
	Шумяха вълните, тихо шепнеха листата, щурците пееха еднообразно и отсечено.
	Понякога му се струваше, че някой дебне между храстите с меки стъпки. Маклай се спираше и се ослушваше. Той знаеше, че на острова няма големи животни и това можеха да бъдат само хора. Но това не бяха и хора, а само сърцето на самия Маклай, което биеше с тежки удари. Нямаше страх, но нямаше и истинско спокойствие. Идваха му на ум разкази за подлостта на папуасите, спомняше си закачените черепи в дълбочините на колибите, предупрежденията на Туй.
	За да се успокои, проточваше полугласно песен. На брега на Нова Гвинея зазвучаваше украинска мелодия. Още в детинството си я бе слушал от баща си.
	„Звездички ясни, звезди прекрасни — старателно извиваше Маклай — вест донесете от родния край…“
	Но звездите, които той молеше да му донесат вест за родния край, слушаха и мълчаха.
	Като бърбореше недоволно, сънливият Олсен отиваше да го смени. Той дълго се почесваше и мърмореше.
	— Колко комари — казваше той, — никакви мрежи не помагат. Вижте, какви възглавнички ми станаха по ръцете и краката. Това все от комарите.
	Той запушваше луличка и сядаше на дървото редом с Маклай. Червеното огънче светеше в тъмнината. Маклай мълчеше и мислеше. Приказливият Олсен не забелязваше това.
	— Твоят Туй също е хитър безделник — казваше той. — През всичкото време се върти тук, ту сам, ту със синовете си. Защо не работят? Те навярно нямат даже и градини.
	— Те имат плантации със захарна тръстика — отговаряше му късо Маклай. — На тия плантации работят жените. А градини нямат.
	Олсен неодобрително поклати глава:
	— Тук всичко расте в изобилие по дърветата. Стига им само да протегнат ръка и да вземат. Това не е хубаво. Това развива у човека мързел. Много по-добре щеше да бъде, ако те копаеха земята и садяха картофи, като всички прилични хора. А кажете, моля ви се — продължаваше той без прекъсване, — у нас, в Швеция, биха ли могли да растат такива дървета? Струва ми се, че е несправедливо, на някакви си цветнокожи да бъде дадено това, което нямат истинските, белите хора. На моята жена навярно също би й било приятно да яде банани направо от дървото…
	Маклай не го слушаше вече.
	— Спокойно дежурство, Олсен. Аз отивам и ще се помъча да заспя. Утре още в зори ще ида да поскитам. Не се безпокойте, ако се върна късно.
	— Не, недейте много късно! — молеше Олсен. — Моля ви, не много късно. И не забравяйте да вземете със себе си оръжие! Приготвено е и е напълнено.
	Но Маклай само сви рамене.
	— Аз нося оръжие само на лов. А при хората отивам без оръжие. Утре ще ида при хората, Олсен.
	И като погледна още веднъж морето и звездите, Маклай се изкачи в жилището си.


>	Ново село

	На сутринта Маклай премисли още веднъж решението си.
	„Разбира се, всеки ще ме нарече чудак — говореше той на себе си, като приготвяше пътническата си чанта. — Може и наистина да съм чудак. Папуасите съвсем не са длъжни да виждат в мене приятел. Те може да ме нападнат и тогава аз съм длъжен да се защищавам. Значи, револверът трябва да бъде с мене. Така. Добре. А от друга страна, какво ще направя аз със своя револвер против стотици силни и пъргави хора? Ще убия пет или шест души и после все пак ще се предам. По-лесно ли ще умра, ако убия тия пет души? Мисля, че не!“
	Маклай взе в ръката си револвера и го подхвърли в дланите си.
	„А най-опасно е това, че аз сам не зная как ще се държа с такова нещо в джоба си. Ако изведнъж не ми хареса нещо в държането на папуасите? Да предположим, че се разсърдя и изляза из себе си. Кой може да гарантира, че няма да гръмна, макар и във въздуха? Какво приятелство после ще имам с папуасите? Никакво, разбира се!“
	Маклай пъхна решително револвера в отвореното чекмедже на масата. Револверът остана у дома. Вместо него, Маклай турна в джоба си бележник и молив.
	Олсен и Бой спяха. Мъглата висеше още по клоните на дърветата и се разстилаше по земята.
	Маклай излезе на пътечката и навлезе в гората. Искаше му се да иде в Хоренду, селото, в което за пръв път срещна Туй.
	Жителите на Хоренду бяха най-близките съседи на Маклай. От там достигаха нощем глухи звукове на свирки и барабани — големи, изкусно издълбани стъбла от дървета. Над Хоренду се издигаха сутрин високи стълбове дим. От там идваха при дома на Маклай всеки ден мълчаливи и любопитни гости.
	Хоренду беше близко и на Маклай му се струваше, че пътечката сама ще го изведе там.
	Вървеше се леко. Слънцето беше още ниско. Гората беше пълна с роса, блясък, птичи гласове. Краката като че сами прескачаха корените на дърветата. Ръцете лесно отместваха клоните на виещите се растения.
	Острият вик на птиците _лори_ привлякоха вниманието на Маклай.
	Той вдигна глава. Птиците подхвърчаха от клон на клон, подобни на пъстри изведнъж оживели цветя. Червените, жълти и сини пера изглеждаха още по-ярки от слънчевия блясък, проникващ между листата.
	Изведнъж Маклай се спря. Точно над главата му, съвсем ниско, трепна птица, не приличаща на нагласените си другарки.
	Това беше _кокки_, птица-колибарка*, която и по големината и по черно-синия си цвят изведнъж напомни на Маклай родните му, прости руски врани.
	[* Птица-колибарка, беседкова птица, птица-шалашник (рус.) — разпространена в гори и храстови местности в Австралия и Нова Гвинея. — Б.ел.кор.]
	Маклай се засмя.
	— Вранке! — извика я той. — Вранушке!
	Птицата го гледаше без страх. Черните й блестящи очи внимателно гледаха човека. После птицата лениво подхвръкна и кацна на съседния клон.
	Маклай се приближи няколко крачки до нея.
	— Ах, ти, вранке! — повтори той. — Ах, ти вранушке!
	Птицата пак подхвръкна на друго дърво.
	Маклай протегна предпазливо ръка.
	Птицата беше близко. Като че можеше да я достигне. Кой знае защо мили му бяха простите й черни пера, любопитните й очи, наведената й настрана глава.
	Той изведнъж си припомни детството на село, пухкавия мартенски сняг и враните по клоните на белите брези.
	С измокрени до колена крака, той по цели дни скиташе тогава по наводнените пътища, пускаше корабчета по набъбналите мътни ручеи.
	Още тогава, в село Рождественско, Новгородска област, като единадесетгодишно момче, той твърдо реши да стане пътешественик. Това не му се удаде лесно. Баща му умря рано, нямаше средства, животът беше труден. Но каквото и да беше, той сдържа думата си.
	И сега пред него не беше простата родна врана, а новогвинейската птица кокки, зад гърба му — океанът, под краката му — пътека за папуаското село Хоренду. И изведнъж Маклай се огледа с учудване наоколо.
	Не, това съвсем не е пътеката за Хоренду. Тая горска полянка миналия път не е виждал. Ето и дълбоката урва. Нея също я нямаше. Между клоните се мяркат покриви на колиби, но това не е Хоренду. Той е дошъл в друго село.
	Четиринадесетгодишно момче изтича иззад дърветата. То с изумление видя Маклай и изведнъж завика и се спусна да бяга назад. Зад дърветата запискаха жени, силно заплакаха деца. Някой завика, предупреждавайки за опасност и изведнъж замълча.
	Маклай се спря. Виковете изведнъж прекъснаха. Изведнъж стана тихо. Маклай сви рамене и отмести клоните.


>	_Кааран-тамо_ — човекът от луната

	Мъже, въоръжени с копия, стояха неподвижни. Веждите им бяха начумерени, ноздрите издути. Под тъмната им кожа трепереха мускули, ръцете силно стискаха дървото на оръжието. Изглеждаше, още миг — и тия копия ще полетят върху Маклай.
	Маклай се огледа. Да, той беше попаднал в съвсем чуждо село. Нито едно познато лице, нито една усмивка, нито едно приятелско движение. И никъде нито жени, нито деца. Тях всички ги бяха скрили от него — от врага, от непознатия.
	Той решително пристъпи напред. Две стрели със слабо пищене прелетяха над главата му и се забиха в дървото зад него.
	Маклай стисна зъби и сви юмруци, но лицето му беше спокойно, само главата му се изправи малко по-високо.
	„Спокойствие — говореше си той. — Ще видим какво ще стане по-нататък. Колко добре направих, че оставих револвера у дома“.
	Папуасите се приближаваха към Маклай все по-близко и по-близко. Те бяха много и всяка минута се увеличаваха.
	Тълпата окръжи Маклай. Старец с дрипава брада излезе напред и завика нещо високо и пронизително. Останалите стояха начумерени и клатеха одобрително глави. Както се виждаше, речта на стареца им допадаше. От време на време старецът протягаше мършавата си жилеста ръка и показваше гората. И тогава десетки силни, мускулести ръце се протягаха в същото направление.
	Маклай не мърдаше.
	Изведнъж едно копие се мярна до самите му очи.
	То почти се допря до бузата му и със същото ловко движение беше отдръпнато назад.
	{img:chovekyt_ot_lunata_5.png}
	Млад воин насмешливо гледаше Маклай. Той мислеше, че ще чуе изплашен вик, ще види изкривено от страх лице.
	Маклай се усмихна, направи крачка напред и без да каже нито дума, отпусна се на земята. На горещата земя лежеше лека прозрачна сянка. Маклай мълчаливо разпусна пояса си и като се наведе към обущата си, започна да ги развързва. Една след друга обувките бяха събути от изморените му крака.
	Маклай размърда пръстите си, нагласи чантата си вместо възглавка и се обтегна в цял ръст.
	Кресливият старец замълча на половин дума.
	Отворил уста, той гледаше Маклай с недоумение.
	Тълпата се отдръпна малко и затихна.
	„Много добре! — помисли Маклай. — Много добре! Няма пък да нападнете обезоръжен спящ човек! Виждате, че аз не се страхувам от вас. А щом не се страхувам — значи, аз съм по-силен. Кой пък ще пакости на силен и мирен гост?“
	Като се понагласи по-удобно, Маклай подложи под главата ръцете си, съвсем като на леглото у дома си. Изпод спуснатите клепачи той виждаше, как папуасите развълнувано преговарят помежду си. Задните се издигаха на пръсти, за да разгледат по-добре странния човек. Кокалестият старец, като тръскаше брадата си, показваше поред ту небето, ту Маклай. Младежът, който току-що бе насочил копието си срещу Маклай и едва не го рани, сега седеше с подвити крака и жадно разглеждаше разхвърлените обуща. С острието на копието си той ту повдигаше, ту отпускаше дългите връзки с медни краища. Виждаше се, че много му се харесват, но не се решаваше да се приближи и да ги вземе в ръце.
	На Маклай му досмеша. За да не се разсмее, той се обърна и погледна нагоре. Старата позната, черно-сивата птица кокки, отново беше над главата му.
	„Аха, ти пак си тук, вранке — помисли излегнат Маклай. — Нищо, сестричке, нищо. Ние с теб и тук няма да пропаднем. Нали сме новгородски?… Изпитвали сме и по-страшно… Нали?…“
	И Маклай затвори очи вече съвсем спокойно. Папуасите се отдръпнаха още по-надалеч. Младежът със съжаление се откъсна от връзките на обущата и се изправи. Гласовете станаха по-тихи. Като поглеждаха Маклай, старците тръгнаха към колибите. Из входния отвор погледна жена и нерешително излезе отпред. Там, под тежък камък, в дупка, изкопана в земята, се допичаха банани и парчета свинско, завити в широки листа. Жената клекна и зашета около обяда си. Слабо куче тикна муцуната си в рамото й. Едно голо дете го хвана за сплъстената козина и го повлече към колибата.
	Край спящия Маклай седяха сега само косматият старец и няколко по-млади папуаси. Те дъвчеха _бетел_ (индийски пипер) и плюеха настрана кървавочервени слюнки. И само от време на време старецът повтаряше една и съща дума, като показваше с очи Маклай и се тупаше по гърдите — изглежда, за по-голяма убедителност.
	— Кааран-тамо — казваше старецът, — кааран-тамо!
	На езика на папуасите това значи „човек от луната“.
	Жив и здрав, само смъртно изморен, Маклай се върна у дома си.


>	Маклай приема гости

	Маклай сипа голяма чаша и мълчаливо я подаде на Туй.
	Туй помириса недоверчиво чая, пъхна пръста си в чашата, внимателно допря до нея устни и с отвращение се изплю на земята.
	— Гореща вода — каза той на сина си, който седеше до него. — Това е просто гореща вода. Кокосовите орехи са много по-вкусни.
	Маклай силно хрусна захар и също така мълчаливо подаде парченце на Туй.
	— А това е камък — определи Туй, като прехвърляше захарта от една ръка в друга.
	— Човекът от луната навярно има много здрави зъби, щом гризе така камък — забеляза синът му.
	Туй погледна с уважение Маклай. Сега вече всички папуаси наричаха Маклай „човекът от луната“.
	Всичко в него ги учудваше: и светлият цвят на кожата му, и навиците му, и необикновените му неща, а главно — безстрашието му.
	Туй неведнъж вече съжалително поклащаше глава, като гледаше невъоръжения Маклай. Той даже предложи да му подари собственото си копие и лъка със стрелите, но Маклай се отказа и от това.
	— Навярно Маклай не може да умре — говореха папуасите помежду си. — Той ходи сам и в ръцете му няма нито брадва, нито лък. Той не се страхува нито от хората от Хоренду, нито от хората от Хумбу, нито даже от хората от Били-Били. А нали му казвахме, че хората от Били-Били непременно ще го убият. Когато човек има толкова хубави неща, той не бива да ходи без копие и да пее силно в гората. Той трябва да стои у дома си и да пази жилището си. Но Маклай не ни слуша и живее така, като че е гол и като че няма какво да му вземат. Той не се страхува от хората.
	— Той не се страхува даже от _тангрин_ (земетресение) — казваха други. — Той е построил къщата си под големи дървета. Ще стане тангрин, земята ще почне да скача нагоре-надолу, от планината ще се събарят камъни, морето ще излезе из бреговете, големите дървета ще паднат и ще съборят къщата на Маклай. Ние му казахме, но той не се страхува от това. А нима тангрин не е по-страшен от всичко друго? Нима малко хора е убил тангрин? Той уби даже стареца от Бонгу, който беше по-стар и по учен от всички. А Маклай не се страхува и от тангрин. Това е, защото той е човек от луната — решаваха папуасите. — Хората от Хумбу казаха вярно.


>	Вода, която стои и вода, която гори

	Туй не поиска да пие чай, но му дожаля да хвърли захарта. Той свали от рамото си торбичката, направена от кора — _гун_, както я наричат папуасите — и пъхна вътре парченцето.
	— Покажи ми своя гун — помоли го Маклай.
	Туй дръпна ръката си и подозрително погледна Маклай.
	— Нищо няма да взема, каза Маклай — само ще го видя. А на тебе ще ти подаря ето това, искаш ли?
	И той извади из чекмеджето на масата малко, кръгло огледалце.
	Туй погледна в огледалцето и се разсмя.
	— Това е Туй! — завика той. — Това е Туй!
	Той сбръчка нос. Туй в огледалото също сбръчка нос. Туй изплези език. Туй в огледалото също изплези език. Туй поглади брадата си и Туй в огледалото направи същото.
	— Това е вълшебна вода! — завика Туй. Човекът от луната е казал на водата: „Стой“. И водата се е спряла. Гледайте всички, аз я издигам, и тя не капе, аз я извръщам, и тя не се излива. Какво можеш да правиш още с водата, Маклай?
	Маклай се почеса по носа.
	— Мога да я запаля — каза той. — Искаш ли да видиш?
	— Да запалиш вода?
	— Да, да запаля вода.
	Туй замря от учудване. Той забрави даже за минута огледалцето си. Наведен над масата, внимателно следеше всяко движение на Маклай.
	Маклай наля в чаша вода, отпи от нея и даде на Туй да отпие.
	— Вода ли е? — попита Маклай.
	— Вода — отговори Туй.
	Маклай се обърна и незабелязано сипа в чинийка спирт. После издигна високо чинийката над главата си и я постави с тържествен вид на масата. В стъклената чинийка спиртът не личеше.
	— Празно ли е? — попита Маклай.
	— Празно — отговори Туй.
	Маклай стана още по-тържествен. Той издигна също така високо чашата с вода, направи с нея във въздуха кръг и сипа върху спирта вода.
	— Има ли сега вода? — още веднъж попита Маклай.
	— Има вода — съгласи се Туй.
	Маклай драсна кибрит и го поднесе към чинийката. Спиртът пламна с гълъбов висок пламък. Туй извика и хвана сина си за ръката. Като не изпускаше от очи пламъка, той отстъпваше бавно към вратата.
	Той трепереше.
	Маклай плисна горящия спирт на стъпалата. Спиртът гореше и на стъпалата.
	Туй побягна от пруста. Прегърнал сина си през раменете, той го притискаше здраво към себе си. Устата на Туй бяха полуотворени. Веждите повдигнати. Той вдишваше въздух шумно.
	— Вода! Маклай гори вода! — извика той най-после.
	От кафяво, лицето му стана пепеляво. Раковините на огърлицата подскачаха на гърдите му.
	Иззад дърветата наизлязоха папуаси.
	— Вода! Маклай гори вода! — повтаряше Туй.
	Хората гледаха неотклонно към синкавия пламък. Спиртът догаряше. Дългият синкав език се протегна за последен път и угасна.
	Маклай стоеше на чардака и се смееше. Папуасите мълчаха.
	— Свърши се! — каза Маклай. — Водата изгоря! Сега елате и не се страхувайте.
	Папуасите продължаваха да мълчат. Пръв се опомни Туй. Той въздъхна облекчено.
	— Нали няма да ни изгориш морето! — попита той и сложи ръка на сърцето си.
	— Кааран-тамо, недей ни гори морето? Всичките акули ще излязат тогава на брега и всички крокодили ще излязат също. И ние няма да имаме риба, и нашите лодки ще се разбият в камъните. Не гори морето, човек от луната!
	— Няма да изгоря морето — отговори тържествено Маклай. — Аз няма да ви направя нищо лошо. Аз съм ваш приятел. Не се страхувайте от мене.
	И той покани с ръка папуасите да дойдат при него на чардака.


>	Огърлица от раковини

	Сега вече Туй сам подаде торбата си на Маклай.
	— Гледай — каза той.
	В торбата наистина имаше цял куп преинтересни неща. Какво ли нямаше там! И каменни ножове, и раковини, и черупки от млади кокосови орехи, и заострени от единия край кости, и пирони, подарени по-рано от Маклай.
	— Какво правиш с това? — попита Маклай, като показа раковина със заострен край.
	— Ям кокосови орехи.
	— А с това?
	Туй повъртя в ръцете си дълга черупка.
	— Ям кокосови орехи.
	— А с това?
	— С това разбивам орехите. Това е много хубав _донган_. Направих го от свинска кост. А това е _шелюпа_. То е от кост на кенгуру.
	— А какво правиш с шелюпата?
	— Ям орехи.
	Маклай се засмя.
	— А с това шило пак ли ядеш орехи?
	„Шилото“ беше дълга и остра кост.
	Туй поклати отрицателно глава.
	— Ето — каза той и придърпа по-близо един от папуасите. — Виждаш ли, каква рана? Лоша рана. Черна рана. В раната мухи. С него аз вадя мухите. А когато в раната има тръни, пак с него ги вадя.
	И Туй погледна гордо Маклай.
	Но Маклай не го слушаше вече. Той разглеждаше внимателно страшната, гнойна рана на папуаса. Под коляното имаше подутина. Маклай я натисна полека. Папуасът скръцна със зъби и затрепери.
	— Олсен! — извика Маклай. — Дайте ми карболова вода и бинт.
	— Ти искаш да му направиш нова кожа? — попита Туй. — Нова кожа — това е хубаво. Ауе!
	Маклай проми раната и я превърза с марля.
	— Кой има още рани? — попита той.
	Един от папуасите побутна напред сина си. Момчето се противеше и се отвръщаше от Маклай. Краката му, изхапани от насекоми и издраскани от тръни, изпускаха гной и кръв.
	Момчето примираше и жално хълцаше.
	Маклай го помилва по главата и пъхна в устата му карамелче, търкалящо се случайно в джоба му.
	Жълтата обвивка на карамела с надпис „Лимонен, Жорж Борман“ подхвръкна от чардака и като се повъртя, закачи се за клонче. Момчето смучеше карамела и гледаше хвърченето на обвивката, прилична на пеперуда. Той се успокои. Със забинтовани крака изведнъж му олекна. Момчето дръпна баща си за ръката и се усмихна. Бащата се засмя силно. Той турна ръка на рамото на Маклай и приближи лицето си близко до неговото.
	— Ауе! Ауе! — подвикваше той. — Човекът от луната прави добро. Човекът от луната е добър човек.
	— Ауе! Ауе! — повтаряха след него и другите папуаси.
	Бащата на момчето погледна наоколо. После изведнъж, с решително движение, сне от шията си огърлицата и бързо я надена на шията на Маклай.
	Одобрителен шепот се понесе между тълпата папуаси.
	— Поздравявам ви — каза отзад Олсен. — Сега и вие сте като папуас.
	Но Маклай не се смееше. Той гледаше в очите на папуаса и чувствуваше, че гледа в очите на приятел.


>	Треска

	Маклай запали лампата. Струйка дим се протегна нагоре над малкото червено езиче. Шишето на лампата се клатушкаше насам-натам и не попадаше на място.
	Маклай постави недоволен шишето на масата и протегна ръка напред. Ръката му подскачаше от непрекъснато треперене.
	— От тая треска скоро нищо няма да може да се прави — сърдито промърмори Маклай. — Хайде, без глупости!
	И той отново взе шишето.
	— Но не трепери така! — заповяда той на себе си. — Шишето трябва да бъде поставено и аз ще го поставя.
	И шишето тракна и влезе на място.
	Пламъкът изведнъж стана равен и спокоен и нощта изведнъж почерня още повече.
	Тъмните дървета като че се приближиха до дома. Те поставиха клоните си като ръце на оградата на чардака и погледнаха в мъничкия пруст.
	„Още ли не се предаваш? — като че питаха те. — Бориш ли се все още?“
	— Глупости! — промърмори пак Маклай. — Всякакви глупости влизат в главата. Струва ми се, че започвам вече да разговарям с дърветата. Хубава порция хинин — това ще бъде много по-полезно.
	Маклай взе лампата и влезе в стаята.
	Обърнат с лице към стената, на леглото лежеше болен Олсен.
	Бой лежеше на постеля на пода и викаше нещо в трескаво бълнуване.
	Маклай намокри в кофата кърпа и я постави на челото на Бой.
	{img:chovekyt_ot_lunata_6.png}
	— Проклета страна, проклета страна! — говореше бързо Олсен, като се поповдигаше на постелята. — Искам да си ида в Малмьо. Пуснете ме в Малмьо. Не искам повече да боледувам от треска. Не искам да гледам как умира Бой. Бой непременно ще умре, нима не виждате? Тогава ще останем само двама. И тогава непременно ще ни изядат папуасите. Не искам да ме изядат папуасите.
	— Олсен, елате на себе си — тихо каза Маклай. — Зная, че сте болен, но човек е длъжен да се справя с болестта си. Искате ли да пиете?
	— Не искам тая топла чорба. Дайте ми студена вода. Искам студена вода! Нали болният човек има право да пие истинска студена вода!
	— Сега ще донеса от ручея. Гледайте Бой да не махне мократа кърпа от челото си. Много му е лошо.
	— Той ще умре. Казвам ви, че той ще умре. И ние също ще умрем и ще идем по дяволите.
	— Лежете мирно, Олсен. Утре ще се събудите и ще се срамувате от малодушието си. И не викайте толкова силно. Наред с вас има също болен. Не забравяйте това.


>	При потока

	Маклай взема кофата и отива към потока. Той знае, че потокът не е далеч, даже от чардака се чува неговият шум и плясък, но днес пътят до потока му се струва безконечен. Краката сами се подгъват. Празната кофа му изглежда много тежка.
	Само да не падне.
	Водата напълва с шум наведената кофа.
	Маклай сяда на камъка и поема дъх. В ушите му шуми от взетия хинин, но струва му се, че това не е в ушите, а така страшно шуми гората, вие морето, реве планината.
	„Какво си намислил ти да правиш тук сам, малко човече? — казват те. — Върви си, върви си, докато си още жив. Още утре седни в своята лодка, вземи веслата, греби, плувай, доплувай до пътя на корабите, чакай, там ще те вземат и спасят. Трябва да те спасяват, малко човече, разбираш ли ти това? Твоят Бой умира, ти виждаш това. Какво ще правиш сам, болен, с болния Олсен? Папуасите няма да простят слабостта ти. Те ще те нападнат — макар не тия, не тия от Хоренду, които вече са привикнали към тебе — но други, чужди. Те ще изгорят къщичката ти, ще пречупят с камъни ръцете и краката ти, ще те завържат с лиани, както завързват свинете си, те ще те изядат, малко човече… Ще изядат сърцето ти, за да станат такива храбри като тебе, твоят мозък, за да станат също такива мъдри. На брега ще запалят огън. И ще играят и ще свирят със свирки и ще бият барабани“.
	„Там-там-там“, чува се зад гърба на Маклай.
	Той с мъка задържа пълната кофа и се обръща назад. Току-що бе мислил за това. Но отгде е тоя червен пламък? Тия песни? Силно бумти барабан — _барун_. Факли от сухи палмови листа светят ярко. Туй и другарите му папуаси се смеят и поздравляват Маклай.
	— Здравей, Маклай! — викат те. — Днес е новолуние. Днес е празник. Ние дойдохме при тебе да посрещнем новия месец, Маклай.
	Най-отпреде двама носят голяма свиня. Другите носят банани, плетени кошници с риба, плодове _таро_, парчета месо, увити в листа от хлебно дърво. Между тях е и бащата на излекуваното от него момче, но в тълпата има още много непознати, чужди.
	Папуасите весело се зъбят и вдигат подаръците си.
	При светлината на факлите, зъбите и очите блестят особено ярко. На раменете им плат от груба материя, направена от дървесно лико. В косите цветя. Цветя и на поясите, и на гривните на ръцете, и на превръзките на колената.
	— Ние дойдохме при тебе — казва Туй на Маклай. — Ние дойдохме при тебе днес не сами. С нас са хората от Хумбу, и хората от Били-Били, и хората от Гарагасси. Ние ги доведохме да те погледат — защото ти си добър човек, Маклай. Ти не криеш от нас лекарствата си, ти се отнасяш с нас като брат, Маклай. Ти даде лекарство на Сегал, и кракът му стана здрав и як, като кост на глиган. Ти излекува момченцето, син на Мармай. Момченцето е здраво и подскача като кенгуру. Ние дойдохме при тебе да ти кажем, че ти си добър човек, Маклай. Жителите на Хоренду никога няма да те убият.
	На Маклай му е трудно да стане от камъка. Тежката кофа го тегли надолу. Коленете сами се подгъват. Краката треперят.
	Ако не беше Туй, би поседял още там, при потока. Може би щеше да изсипе даже половината от водата обратно. Може би щеше да се хване за клона на някое дърво — така по-лесно се става — може би щеше да изръмжи нещо през зъби — така му се иска понякога да наругае краката си затова, че не го слушат, ръцете си затова, че не се вдигат. Но пред Туй не трябва да се показва слаб.
	Маклай затваря за миг очи, за да надвие главоболието си и става.
	— Благодаря — казва той на Туй и го прегръща, като опира по папуаски обичай лявото си рамо към гърдите му. — Благодаря, вие сте дошли точно на време.


>	Машенка — Маш-ша

	Папуасите слагат подаръците си при входа. Мармай, баща на оздравялото момче, излиза напред и казва реч:
	— Ето свиня. Това е хубава свиня. Ние я донесохме на Маклай. Той ще я заколи с копие. Тя ще квичи, а после ще умре. Маклай ще я развърже, ще я опърли, ще я разреже и изяде.
	Маклай слуша сериозно. Той знае вече, как да отговаря в такива случаи. Той поставя крак върху свинята и отговаря, като подбира грижливо думите (за два месеца той почти се беше научил да говори папуаски):
	— Аз ще ям свинята, аз ще казвам, че хората от Хоренду са добри хора. Щом хората от Хоренду са добри, добър ще бъде и Маклай. Маклай също иска да подари нещо на гостите си. Маклай също има още и _мал_ — червени парцалчета, и _гану_ — огледалце, и пирони, и тютюн. Маклай иска да прави само добро на хората от Хоренду.
	Маклай говори силно, но да стои прав и да говори силно е много трудно. По гърба му лазят тръпки, главата му се върти, зъбите му едва-едва потракват от треска. Най-много от всичко на Маклай му се иска да легне веднага в леглото, но гостите не мислят да си ходят.
	Музикантите насядаха в полукръг и засвириха. Биеха барабани, големи и малки, свиреха бамбукови свирки, гърмяха дрънкалки _орлан-ай_, направени от празни орехи. Мъжете с дебели хрипави гласове пееха песен. Маклай с мъка разбира думите:
P>
	Тънкият месец се показа днес на небето —
	това е младият месец.
	Свършиха се тъмните нощи, свърши се страхът —
	здравей, млад месец!
	Твоят син живее между нас, месец,
	между нас, млад месец.
	Ние му донесохме банани и таро,
	за да посрещне младия месец.
	Къщата му стои здраво.
	Погледни в нея, млад месец.
	За хората от Хоренду той е брат —
	твоят син, млад месец.
P$
	Като се клатушкаше, Маклай влезе у дома.
	Олсен жадно запи студената вода направо от кофата.
	— Нещо като че ми поолекна — каза Олсен. — А вас хич ви няма. Тресе ли ви?
	— Тресе ме — отговори Маклай.
	— Е, тогава изгонете ги всичките и лягайте в леглото. Не трябва пък да се убивате съвсем.
	Маклай не отговори. Той извади из чекмеджето на масата ножици и парче хартия.
	— Пак ли коси?
	Маклай поклати глава.
	— Поне сега се стрижете от другата страна. Лявата ви половина е вече съвсем без коса.
	— Добре — уморено се съгласи Маклай и отново излезе при гостите си.
	Песента се свърши. Замълчаха барабаните. Само дълга бамбукова тръба все още бръмчеше непрекъснато на една и съща нота.
	— Туй! — попита Маклай. — Има ли тук хора от Хумбу или от Били-Били?
	— Тук има хора от Били-Били. Ето Дягусли. Той е от Били-Били.
	— Ще ми даде ли човекът от Били-Били снопче от косите си, Туй?
	— Както аз?
	— Както тебе, Туй.
	— Ти искаш да му бъдеш брат?
	— Аз искам да му бъда брат.
	— Ти няма да правиш магия над косите му и да ги палиш, за да изгори той сам, и да ги хвърлиш във водата, за да го вземе и него водата, и да ги развееш по вятъра, та от него да не остане нито следа на земята?
	— Няма да правя магия, Туй.
	— Ще му дадеш ли свои коси, както даде на мене, и на Бугай, и на Сегал, и на Ляму, и на другите хора от Хоренду?
	— Ще му дам своя коса.
	— Добре, аз ще му кажа да не се страхува. Хората от Били-Били се страхуват още от тебе, Маклай.
	Туй доведе при Маклай едва противящия се Дягусли. Папуасът гледаше недоверчиво на блестящите ножици и пристъпваше от крак на крак.
	— Не бой се! — викаше му Туй. — От мене Маклай също взе коса и ти виждаш, че съм жив.
	— Той взе и от мене — обади се някой из тълпата.
	— И от мене.
	— Няма да ти направя зло, Дягусли. Искам да ти бъда брат. Ще скрия твоите коси, а ти ще скриеш моите. Всичко ще бъде добре, Дягусли. Нали така?
	Дягусли поклати нерешително глава. Звъннаха ножиците. Снопче черни къдрави коси от Дягусли останаха в ръката на Маклай.
	Маклай се усмихна.
	— А сега аз ще отрежа мои. Вземи, Дягусли.
	Дягусли гледаше отрязаните коси на Маклай и не знаеше, какво да прави с тях. После, като въздъхна, той ги уви в широк лист от таро и ги мушна в своя гун. Навярно косите трябват за нещо, щом човекът от луната ги иска от всекиго.
	Месецът като лека лодка изплува вече точно на средата на небето. За последен път удариха барабаните, тръбачите отпуснаха тръбите си.
	— Прощавай, Маклай — казваха папуасите — прощавай.
	Тълпата редееше. Маклай стоеше при вратата, като изпращаше гостите. Двама папуаси нерешително тъпчеха на място. Те се побутваха един друг, но всеки се срамуваше да заговори пръв. Най-после се реши по-младият.
	— Човек от луната — каза той, — роди ми се дъщеря.
	— Дъщеря? Това е много хубаво, дъщеря! — каза Маклай.
	— Това съвсем не е хубаво. Хубаво е, когато е син. Тогава става празник. Тогава горят огньове и бият барабани. Но нека живее и дъщерята. Тя е смешна и мъничка, съвсем жабче. Тя ме държи за пръста и се смее. Аз искам тя да живее.
	— Тя ще живее — уверено отговори Маклай.
	— Дай й име. Не се сърди само, че е момиче. Ако човекът от луната й даде име, тя ще живее дълго.
	Маклай се замисли. Като замижа, той гледаше високото звездно небе, едрите звезди. Колко дълго вече той не е виждал над себе си Голямата Мечка. Колко дълго не е чувал песента на чучулигата в полето. Не е дишал мириса на брезови листа и тополови пъпки. Родина! Колко е далеч всичко това.
	— Наречи дъщеря си Маша — каза той изведнъж на чакащия папуас. — Маша — това е такова хубаво име. Маша! Машенка!
	— Маш-ша — старателно повтори папуасът. — Маш-ша!
	И той протегна на Маклай лявата си ръка.


>	През нощта

	Бой умря. През нощта Олсен и Маклай откараха трупа му с лодка в морето. Те го зашиха в торба, завързаха голям камък и го спуснаха, по морски обичай, във водата. Връщането беше много тъжно. Не им се говореше. И двамата вървяха бавно и мълчаха.
	Домът им се видя изведнъж много широк и празен. Пред тях постоянно попадаха нещата на Бой. Ето устната му хармоника. Той често свиреше с нея на папуасите. Ето колана му. Ето палтото, ето сандъчето му с шарена картинка, залепена на капака.
	— Приберете всичко това, Олсен — каза Маклай. — Ще изпратим всичко това на близките му. Аз имам адреса.
	Олсен не мърдаше от място. Той гледаше Маклай и подсмърчаше.
	— Това е първият — каза той с въздишка. — После ще умрете вие, а после аз. Вие ще умрете сигурно по-рано. Вие съвсем не се грижите за себе си. Какво ще правя аз тук сам? Аз просто ще полудея.
	— Вие много говорите, Олсен — отговори Маклай. — Идете да спите.
	И той седна при масата, пред разтворена дебела тетрадка. Това беше дневникът, който Маклай водеше най-грижливо.
	Каквото и да се случи с него, работата трябва да бъде доведена до край. Всичко трябва да бъде готово и в ред. Ако Олсен е прав, ако треската излезе по-силна от Маклай, той все ще намери достатъчно сили, за да закопае книгите си в уреченото място. И тогава целият свят ще узнае, че не е загинал напразно, че той е свършил работата си, голяма и важна работа!
	Маклай отваря чекмеджето. Там в отличен ред лежат десетки пакетчета, превързани с конец. На всяко пакетче има надпис „Туй — 45 год.“, „Дягусли — 38 год.“, „Лялу — 18 год.“, „Сегал — 23 год.“.
	Това са все отрязани от папуаси коси, които той толкова пъти е разглеждал под микроскопа.
	Не! Противниците му не са прави. Това са най-обикновени човешки коси. Те съвсем не растат на отделни снопчета и ни най-малко не приличат на животинската козина.
	Какво само не измислят хората, за да докажат, че у цветнокожите даже кожата, даже косите са направени не така, както у белите. Да, Маклай ненапразно живее тук, на тоя бряг. Той ще им занесе такива доказателства, такива факти, че те няма вече да смеят да спорят с него… Но… ще ги занесе ли?
	Маклай става от масата и започва да ходи. Четири крачки напред… четири назад, още четири напред, още четири назад.
	— Та няма ли да легнете най-после да спите? — бърбори Олсен. — Нощем трябва да се спи даже в тая проклета страна.
	— Ще легна. Сега ще легна — послушно отговаря Маклай.
	Той оправя на прозореца мрежата против комари, отмята на леглото лекото одеяло. Трябва да спи.
	Но кой знае защо сънят не идва при Маклай.
	Той си спомня Бой. Тежката торба с привързания камък. Силното пляскане. И отново около лодката черната, почти неподвижна вода…
	А добре би било все пак да имаш наред със себе си другар, заедно да работите, заедно да мислите, заедно да почивате.
	Или макар (защо хората не са измислили още това) ей тъй, нощем, да чуеш родна песен, познат глас… Ето така просто, в тъмнината… Над главата… Така някой изведнъж да се усмихне и да каже: „Търпение, Маклай, търпение. Ние сме с тебе. Ние ти вярваме. Ние те чакаме“!
	Но никой нищо не говори в тъмнината над главата на Маклай. Зад тънките стени на дома шепти, шуми, ехти тропическата гора. В ъгъла хърка Олсен. Нетърпимо тънко бръмчи нахален комар.
	Родина. Колко е далеч!


>	Болестта на Туй

	— Ставайте, ставайте!
	Олсен раздрусва за рамото заспалия Маклай.
	— Ставайте! С Туй се е случило нещастие. Притиснало го е дърво. Дошли са за вас от Хоренду.
	Маклай се облича бързо и изтичва на чардака. Чака го Лялу. Лялу е изплашен. От вълнение той почти не може да говори. Тежко диша. Както се вижда, целия път от Хоренду до дома той е тичал непрекъснато.
	— Какво се е случило? — пита Маклай.
	— Дърво. Туй сечеше дърво. Дървото уби Туй. Сега Туй ще умре. Сега Туй…
	Но Маклай повече не го слуша. Той взема бързо ножици, бинт, карболова вода и слиза от чардака. Лялу тича след него, като бърбори същевременно някакви жални думи.
	Около Туй се е събрала цяла тълпа. Папуасите се отместват и дават път на Маклай.
	Маклай разглежда внимателно раната на Туй. Опасна, но не смъртоносна. Само дано не се е заразила кръвта. Маклай промива грижливо раната, изрязва разкъсаните краища на кожата, бинтова. Туй се мръщи, но търпи.
	— Така, Маклай, така — говори той през зъби. — Добре, Маклай, добре.
	— Не го пускайте на слънце — казва Маклай на Лялу. — Когато човек е болен, слънцето го убива. Аз сам ще го лекувам.
	Туй заспива. Синът му, седемгодишният Лялай, сяда до него и разгонва със зелено клонче мухите от лицето му. Устните на Лялай са разтворени, носът намръщен. Той е много сериозен и се страхува да не пропусне макар и една муха. Понякога той, без да иска, допира с клончето ръката на Туй и тогава се изплашва и потреперва с цялото тяло.
	Маклай се смее и го потупва по главата. Отзад някой го докосва по рамото. Това е вчерашният му гост — бащата на Маша.
	— Човеко от луната — казва той тихо. — Ела у дома ми. Ще ти покажа момиченцето, само ако не ти е противно да гледаш момичета.
	— Да идем — казва Маклай.
	Като се навежда, той влиза подир папуаса в тъмна колиба. На одър върху куп листа и трева, лежи детенце. То спокойно гледа нагоре, там, където на покрива, между разместените клони, прониква тънък слънчев лъч. На шоколадените ръчички на момиченцето са надянати вече гривни от трева, на гушката — празно орехче.
	{img:chovekyt_ot_lunata_7.png}
	— Маш-ша — с мъка повтаря папуасът мъчната за него дума. — Маш-ша-а.
	— Машенка, кръщелничке! — смее се Маклай и гъделичка момиченцето по гушката.
	Момиченцето спокойно премества погледа си от покрива към Маклай и киха.
	— Хубаво момиченце! — казва Маклай.
	Лицето на младия папуас сияе. Срамно му е, че се радва на такава глупост — кой смята момичетата за нещо сериозно? Но това е първото му дете и усмивката неволно раздвижва дебелите му устни.
	— Тя е смешна като жабче — с извинителен тон казва той. — Аз мисля, нека да живее. А?
	— Нека живее — съгласява се Маклай.


>	Война

	Валят дъждове и това съвсем не е приятно. И като че нарочно, точно над главата на Маклай, на покрива на къщата има процеп. Дъждът изсипва непрекъсната струя върху възглавницата на Маклай, пръска върху листовете и книгите му. Олсен с проклятие подлага панички и чашки, но подир няколко минути те вече се напълват и водата се разлива по пода, като залива празничните обувки на Олсен и коша с бельо. От време на време гърми. Тогава сякаш върху дома се събаря планината и Олсен замира неподвижно, хванал се с две ръце за главата.
	Маклай гледа нетърпеливо небето и се сърди. Той се беше уговорил с неколцина жители от Бонгу да идат в Тенгум-Мана, планинско село, в което той не беше ходил още. През тия месеци той беше изходил вече едва ли не целия източен бряг, брегът на Маклай, както сега го наричат туземците.
	Но в такова време е немислимо да се ходи. Какво да прави?
	Маклай за десети път разглежда колекциите си, събрани от него през тия дълги месеци…
	Ето скелета на _маб_, или на _кускус_ — малко животно, което живее по дърветата. Ето препариран черен какаду (качулат папагал). Ето череп от крокодил. А наред и предмети за домашна употреба на папуасите: глинено гърне, дървено блюдо — _табир_, _бул-ра_ — огърлица от зъби на свиня, и даже _телрун_ — торба, в която папуаските носят на гърба децата си.
	Навън става тихо. Маклай затваря сандъка с колекциите и излиза на чардака. Дъждът започва да спира. Малкото парченце гълъбово небе изведнъж се запалва с ослепителен блясък. Още миг и това не е вече парченце — вече цялото небе сияе над мокрите дървета, тревата, блестящите камъни.
	— Турнете в торбата ми одеяло и възглавница — казва Маклай на Олсен. — Аз може би ще остана в планината няколко дни.
	Олсен мърмори и неохотно изпълнява нареждането. Колко време измина вече, откакто дойде на тоя бряг заедно с Маклай, но той и досега още се страхува от папуасите и не може да търпи да остане без Маклай, особено нощем.
	Но Маклай не слуша мърморенето. Той чисти и пълни пушката. Казват, че в планината има добър лов, а време е вече да попълнят запасите си: отдавна вече ядат само банани и плодовете на таро. Да донесе глиган или макар _тибол_, както наричат папуасите кенгуруто, не би било лошо.
	И изведнъж Маклай забъркано отпуска пушката си. От брега, като прескачат леко през корени и камъни, не тичат, а хвърчат туземци. Държейки над главите си лъкове и стрели, с каменни брадви, висящи на бедрото, те летят покрай дома, като се отправят, както изглежда, на пътеката за Хоренду.
	Като се изравнява с Маклай, първият едва-едва забавя бяга си. Той се удря в гърдите и вика, като разтърсва оръжието си:
	— Война! Война! Хората от Марагум нападат Хоренду.
	Няма време за разпитване. Маклай ритва с крак приготвената от Олсен торба, грабва пушката и изтичва след папуасите.
	Какво се е случило с приятелите му? Може би им е нужна неговата помощ?


>	Война няма да има

	Не стигнал още до първите колиби, Маклай чу тревожни удари на барабан и женски викове. Папуасите бързо изнасяха от колибите си лъкове, брадви, копия. Мъжете разговаряха високо, като размахваха ръце. Туй стоеше сред тълпата. Превръзката, която той още не сваляше след болестта, беше се смъкнала настрана. Ръцете му бяха стиснати в юмруци.
	— Туй, Туй! — извика той и се спусна срещу Маклай.
	Маклай се спря учуден. Какво му е на Туй? Нима е забравил името му? Защо го нарича така?
	— Туй! Туй! — завикаха и другите папуаси и също се спуснаха срещу Маклай. — Туй!
	— Хората от Марагума са лоши хора.
	— Хората от Марагума нападнаха днес жените ни. Ние ще идем и ще изгорим колибите им.
	— Ще избием мъжете им!
	— И ти също ще дойдеш с нас, Туй!
	— Но защо аз да съм Туй? — попита Маклай.
	Папуасите го погледнаха учудено. После се изгледаха помежду си. И… изведнъж се разсмяха, макар че съвсем не им беше сега до смях.
	— Ти си Туй… — уверено му отговориха те. — Туй лежеше болен и ние вече приготвяхме телрун — торба, за да го покрием. Туй лежеше болен, и ние вече събирахме орехи, за да ги поставим в гроба му, боядисахме му нов пояс, за да облечем с него мъртвия, издялахме вече прътове, за да го носим, а ти дойде тук, даде му свое лекарство, седя при него от слънце до слънце, ти туряше ръката си на челото му и ето той сега стои и се смее! И ръката му е силна като преди. И очите му виждат като преди. Брат ли си му ти сега? Ти си му повече от брат. Ти си сега Туй. А той е Маклай. Неговият живот сега е твой живот. И така чак до смъртта.
	Маклай слушаше мълчаливо. А после изправи глава и попита тихо, попита всички:
	— Значи Маклай е ваш брат?
	— Маклай е наш брат — отговориха в хор папуасите.
	— Тогава Маклай казва „стига“. Война няма да има.
	— Няма да има война?
	— Война няма да има — твърдо повтори Маклай.
	Недоволен ропот се понесе из тълпата. В задните редове някой извика заплашително: „Ще има!“ Някой удари о земята дървото на копието. Някой се изсмя подигравателно.
	— Война ще има — упорито повтори Туй. — Ние ще запалим колибите им!
	— Ние ще изсечем хлебните им дървета. Ще убием децата им…
	— А те ще убият вашите — прекъсна го Маклай и бързо се обърна към младия папуас, който стоеше най-отпред. — Те ще убият твоята Маша. Искаш ли да убият твоята Маша?
	— Те изплашиха жените ни! — също така упорито продължаваше Туй. — Те са взели парче месо, което жените не са успели да доядат. Те ще правят над него магии и всички жители на Хоренду ще умрат тогава от техните магии. Война ще има!
	— Ще има война! — забръмчаха пак папуасите, и само младият баща на Маша, кой знае защо, мълчеше и гледаше Маклай.
	Маклай свали от рамото пушката.
	— Гледайте! — каза той. — Виждате ли оная птица? Сега ще пратя в нея огън и тя ще падне мъртва.
	И Маклай гръмна. Птицата разпери крила и падна мъртва на земята. Между разрошените й пера се показаха големи капки кръв.
	{img:chovekyt_ot_lunata_8.png}
	Папуасите се спуснаха към птицата. Те търсеха стрелата, която я е убила. Стрела нямаше. Изплашени, те гледаха пушката на Маклай, която виждаха сега за първи път. Някои запушваха ушите си, за да не чуват повече страшния гръм.
	— Ако хората на Марагума дойдат в Хоренду — продължи Маклай — аз ще хвърля и в тях огън и те ще избягат, и няма да закачат жените и децата ви. Но ако хората от Хоренду идат сами да воюват с Марагума, тогава ще се случи голямо нещастие. Аз, Маклай, ви говоря това.
	Забъркан, Туй гледаше Маклай и тежко дишаше.
	— Какво нещастие? — изговори той най-после.
	— Няма да кажа какво, а казвам само: голямо нещастие.
	— Кажи ни, какво, Маклай.
	— Ще видите сами, ако започнете война.
	— Може би ще бъде земетресение? Тангрин?
	— Не казвам, че ще бъде тангрин.
	— Ти каза: „страшно нещастие“. Тангрин е страшно нещастие. Кажи, може би ще бъде тангрин?
	— Може би — късо отговори Маклай.
	— Маклай казва, че ще бъде тангрин — каза Туй, като се обърна към папуасите. — Има ли нещо по-страшно от тангрин?
	— Ние не знаем нищо по-страшно от тангрин.
	Туй решително пристъпваше от крак на крак.
	Той гледаше изпод вежди ту папуасите, ту Маклай и като че не се решаваше да говори по-нататък. Мълчаха и папуасите.
	Маклай преметна пушката през рамо.
	— Аз си отивам — каза той. — Но искам да чуя думата ви. Аз казах: война няма да има. Нека сега хората от Хоренду да кажат думата си.
	Папуасите продължаваха да мълчат. Като почака две-три минути, Маклай се обърна и направи няколко крачки. Една ръка го спря.
	Маклай обърна глава. Младият папуас, бащата на Маша, го гледаше.
	— Война няма да има — запъвайки се проговори той и страхливо изгледа другите.
	Но Туй също поклати глава:
	— Война няма да има!
	— Война няма да има — вече съвсем уверено се понесе в тълпата на папуасите. — Маклай знае, какво говори. Маклай е брат на папуасите! Маклай не иска нещастия за хората от Хоренду. Война няма да има!


>	Разговор с Олсен

	И така, война не стана. Олсен отново трябваше да приготвя торбата на Маклай и щом се свършиха дъждовете, да го изпраща на дълги пътешествия: ту на островчето Тиару, ту в планината, в селото Тенгум-Мана, ту още по-високо — в Енглам-Мана. Маклай отсъствуваше от дома по няколко дни, после се връщаше уморен, с измокрени и изпокъсани обуща, с издраскани ръце, понякога в припадък от треска, но винаги бодър, с пълна торба и джобове с всякакви съкровища. Между тях имаше и мънички стрели, с които папуасите ходят на лов за грамадни, полуметрови пеперуди, и кожички от гущерите _легуана_, и украшения _катазани_ — гребени с пера, и _мунки-ай_ — пищялки от кокосови черупки.
	Понякога той донасяше чифт птици, убити на лов. Олсен се радваше много повече на птиците, отколкото на другите чудноватости. Той веднага се залавяше да ги чисти и мечтаеше на глас за различни сосове и деликатеси, които можеха да се направят с тях.
	— Малко брашънце — казва той — и аз ще ви изпека от това прекрасна пита, пълнена с месо.
	— Вече много отдавна няма брашно — кротко му отвръща Маклай.
	— Е, тогава поне малко ориз. От това какаду аз ще сваря такава супа, каквато варят само у нас в Швеция…
	— Но вие сам знаете, Олсен, че ние нямаме ориз вече повече от месец.
	— Е, тогава поне малко сол — възклицава вече съвсем отчаян Олсен. — Как ще се пече тоя келав папагал даже без сол!
	— Сега сме края на октомври — сухо отговаря Маклай. — Ние живеем тук повече от година. Нашите запаси стигнаха всичко за два-три месеца. Вие сам прекрасно знаете това, Олсен, и всеки път искате от мен ту брашно, ту захар, ту масло, ту сол. Какво мислите вие, Олсен, да не би пък аз да крия всичко това под възглавницата си и да закусвам с него, когато вие спите?
	— Щях да бъда идиот, ако мислех така! Нима не виждам как живеете и с какво се храните? Нима не ядохте вчера суров рак? Вие — учен човек, знаменит пътешественик и… суров рак! Фу!
	— А защо да не ям сурови раци, щом ги ядат папуасите?
	— Папуаси!…
	И Олсен прави такава гримаса, като че са му дали да помирише нещо ужасно противно.
	— Олсен! Ако не искате да се карате с мене — твърдо казва Маклай — захвърлете тия кривения и гримаси, когато говорите за папуасите. Папуасите с нищо не са по-лоши от нас. Те знаят по-малко, това е така. Наричат ги диваци — е, какво пък, ще се съгласим и с това. Но това съвсем не е достатъчно, за да бърчите нос и кривите устни. Ето, вие живеете тук вече толкова време, а знаете ли как живеят папуасите?
	— Много ми е притрябвало! — упорито отговаря Олсен. — Стига ми и това, че всеки ден виждам тия красавци!
	— Красиви ли са те или не са красиви, това съвсем не е важно. Важно е, че те живеят по-добре от нас. Те живеят братски и всичко, което имат, делят помежду си. Те са справедливи и добри.
	— Добри! Папуасите! Людоеди!
	Възмутеният Олсен с такова ожесточение се нахвърля на бедния полуощипан какаду, като че пред него не е какаду, а най-свиреп и кръвожаден людоед.
	— През цялата тая година аз не съм видял нито един случай на людоедство — също така твърдо заявява Маклай. — Може би това се случва във време на война — не споря. Но тия случаи стават все по-редки и по-редки…
	— Да — заявява с най-невинен вид Олсен. — Помните ли, Туй нали взе от нас брадва? Той обеща, че ще я върне на другия ден, и ето…
	Маклай се навежда над сандъците и изважда оттам брадва.
	— Тая ли е? — пита той и упорито гледа Олсен.
	На Олсен отначало почервенява шията, после ушите и най-после цялото лице, чак до челото — до светлите му коси.
	— Ах, наистина! — учудва се той. — Как съм забравил?
	— Вие нищо не сте забравили — студено казва Маклай. — Вие просто искахте да кажете нещо лошо за Туй. Вие сте истински европеец. За вас цветнокожите са или роби, или родени престъпници.
	— Много са ми притрябвали вашите цветнокожи — бърбори Олсен и се залавя да чисти какадуто.
	Той се прави, че сега съвсем не му е до Туй и до върнатата брадва. Така стои няколко секунди мълчаливо и после запитва Маклай много вежливо и скромно, както трябва, според него, да пита своя господар добре възпитаният европейски слуга.
	— Как ще заповядате да поднеса тоя дивеч — в печен или във варен вид?
	— Заповядвам ви да ме оставите на мира! — извиква разсърден Маклай и му обръща гръб.


>	На лов

	Маклай разглежда обущата си и тихо си подсвирква под нос.
	Жалко! Токовете се изтрили съвсем, подметките продупчени, от носовете се показват пръстите. А това е последният чифт.
	Но още по-жалко е, че се свършва хининът. Без хинин ще бъде наистина лошо. Борбата с треската всеки ден става все по-мъчна и по-мъчна. И сега вече Маклай усеща как отслабват силите му. Мъчно се изкачва по планината, мъчно върви бързо, мъчно носи даже на гърба си пълната торба. Все по-често и по-често му се иска да лежи, без да мърда, без да разговаря, ето така, както по цели дни лежи сега Олсен.
	Потребно е голямо напрежение на волята, за да победи това желание. И Маклай го побеждава.
	{img:chovekyt_ot_lunata_9.png|#Папуас}
	По стълбата на чардака стъпват боси крака.
	— Маклай — чува се гласа на Туй. — Утре в Гарагасси ще палят _унан_. Вземи своето табу. Огънят ще подгони свинете, а ти ще ги убиваш със своето табу.
	Маклай обува краката си в скъсаните обуща.
	{img:chovekyt_ot_lunata_10.png}
	„Какво е това унан? — съобразява той. — Аха, това е трева, висока колкото човешки ръст. Папуасите запалват тревата, огънят плаши животните, и папуасите ги убиват. А табу е пушката ми. Те ме молят да им помогна в лова. Трябва да им помогна!“
	Обущата са завързани. Маклай отваря вратата и излиза на верандата. Туй стои пред него тържествен и пременен. До него се притискат синовете му. Той протяга на Маклай, както винаги, лявата ръка и после го прегръща през раменете.
	— Ела с нас, Маклай — казва той. — Нашите жени и деца искат месо. Помогни ни да убием тибол. Помогни ни да убием дива свиня.
	— Добре — отговаря просто Маклай. — Ще дойда с тебе, Туй.
	Из къщата се чуват проклятията на Олсен:
	— Аз ще умра сам, вие пак ли отивате в планината?
	Маклай оправя търпеливо възглавницата на Олсен. На обърнатия сандък, който служи за нощна масичка, той поставя чаша силен чай, няколко банана, няколко плода таро и прахче хинин.
	— Вече ви е по добре, Олсен, припадъкът минава. Ще ви донеса месо. Това ще ви подкрепи.
	— Месо — добре — съгласява се Олсен. — С удоволствие ще изям котлетче. Идете, само се върнете по-скоро!
	Туй върви напред с бързи и леки крачки. Маклай се мъчи да не изостава, но шумът в ушите му и слабият световъртеж му пречат. Той се навежда над ручея, гребва студена вода и мокри слепите си очи и темето. Така ще бъде по-леко.
	Като се държат за тревата и се ловят за клоните, Маклай, Туй, Бонем и Лялай се спускат по стръмен склон надолу. Някъде отдалеч достига силен шум от река.
	— Голяма вода — казва Туй и води Маклай между папрати и тръстики.
	— Ще преминем тук — казва Туй и протяга копието си на Маклай.
	Мъчно е за преминаване. Водата спъва краката. Като се разбива о камъните, тя облива с дъжд от пръски лицето и раменете, ослепява очите със ситен воден прах.
	— Дръж се здраво! — вика Туй.
	Гласът му се губи в шума на реката. Но Маклай и сам знае, че трябва да се държи здраво.
	Още две-три усилия и те са на брега. Ново изкачване. Като се хващат за корените, Маклай и Туй пълзят по стръмния хълм. На върха отново трева, унан, пак горещина от припичащото слънце. И отново изкачване. И дълъг, дълъг път…
	— Сега стигаме в Тенгум-Мана — казва Туй. — Ако искаш, почини си. Зад тая сагова палма има захарни тръстики. Там работят жени. Върви смело, по целия бряг вече не се страхуват от Маклай.
	Маклай сяда на земята под саговата палма и поема дъх. От пушката му е отмаляло рамото и той я сваля и я оставя до себе си. Между захарните тръстики се показват жени. Някои носят на гърба си деца. Из телруните поглеждат малки къдрави главички. Децата гледат любопитно белия човек и бърчат широките си носове. Няма ли да заплачат? Но вижда се, че няма защо да плачат. Белият човек даже и не ги гледа, а майките, както изглежда, не се страхуват от него.
	Жените се приближават до Маклай.
	— Дай да поносим твоя гун — предлага една.
	— И тоягата ти — казва друга и протяга ръка към пушката.
	— Не пипай! — вика й Туй. — Това е табу. В него има скрит огън.
	Жената отстъпва назад със страх.
	— Това Маклай ли е? — пита тя.
	— Това е Маклай! — гордо казва Туй. — Той днес ще спи в селото ви. Имате ли хубаво ядене за Маклай?
	Жената клати утвърдително глава.
	— Мъжете вчера хванаха кускус — казва тя. — Той е още жив. Ще накладем огън и ще го опечем за Маклай.
	— Това е хубаво! — одобрително казва Туй.
	Маклай става и отново премята пушката на рамо.
	Пътническата му торба вече са я взели жените. Те вървят напред, като му показват пътя към колибите. Маклай влиза в селото.
	Селото прилича много на Хоренду, само колибите са малко по-ниски и от кръглото площадче в процепите между дърветата се вижда не морето, а синкавите височини на планината Енглам-Мана.
	На върви, обтегнати между дърветата, висят празни кошове. В тия кошове жителите на съседните села донасят подаръците си за жителите на Тенгун-Мана. Маклай знае вече тоя обичай: когато се отива в чуждо село с ръце, пълни с подаръци, това е благодарност за гостоприемството и израз на дружба.
	Мъже, жени и деца заобикалят Маклай.
	— Покажете ми живия кускус — моли ги той.
	Кускусът се намира в колибата на Вангум и виси там на тавана, завързан здраво за опашката. Той е сив малък звяр с къси, слаби крака.
	— Къде го хванахте? — пита Маклай.
	— Вчера на едно дърво. Той се държеше с опашката си за един клон и се люлееше. Вангум го удари със стрела, но тя се счупи и той остана жив. Днес ще го опечем за тебе, Маклай.
	Маклай глади с пръсти опашката на кускуса. Опашката му е яка, гола и покрита с рогови брадавички.
	След яденето завеждат Маклай в _буамрамра_. Това е папуаският клуб, голяма колиба за мъже. Когато идват гости в Тенгум-Мана, те спят там на широки одъри от бамбук.
	В буамрамра седят папуаси. Те пушат цигари, свити от широки тютюневи листа и слушат Туй. При влизането на Маклай, те се обръщат и с любопитство го гледат.
	— Ето и Маклай — казва Туй. — Нека хората от Тенгум-Мана сами го попитат за това. Кажи на тия хора, Маклай, можеш ли да умреш или не?
	Маклай не отговаря. Той стои неподвижно посред буамрамра и мисли. Какво да отговори на тия хора? Какво?
	— Вангум казва, че тебе може да те убият, както мене, както Бонем или Саул. Той казва, че имаш също такава кръв и такова сърце, като нас. Нима това е истина, Маклай?
	Маклай протяга ръка и взема копие.
	— Вземи — казва той на Вангум. — Вземи и удари. Ще видиш сам.
	Вангум гледа в очите на Маклай. Той бърчи вежди и едва-едва издига копието. И изведнъж — хвърля го далеч настрана и закрива очите си с ръце. После хваща с лявата си ръка ръката на Маклай.
	— Не, не! — вика той. — Аз зная сега. Ти не можеш да умреш. Ти си човек от луната.
	Маклай се смее и се приближава до одъра.
	— Искам да спя — казва той. — Хайде да спим, приятели.
	Дългото ходене го е изморило. Колко е хубаво да се изтегнеш ей тъй, в цял ръст, да затвориш очи и да не мислиш за нищо. И сънят като добър мъхнат звяр поставя лапата си върху клепачите му.


>	Унан-трева

	На сутринта всички жители на Тенгум-Мана изпратиха Маклай. Слънцето се издигна високо, но в гората, където влязоха ловците, беше тъмно и прохладно.
	Преминаха невисок гребен от хълмове, отново преминаха през реката и пак навлязоха дълбоко в гората. Пътеката вървеше все нагоре и нагоре и прекъсваше в самия край на гората.
	Там чакаха вече Маклай. Папуасите, в пълна бойна готовност, със силно опнати лъкове и множество остри стрели, тихо разговаряха помежду си. Всеки от тях имаше по две копия. На главите им, освен пера, се червенееха и някакви големи цветя.
	— Гори! Гори вече! — извика някой от тях.
	Маклай излезе из гората. По земята, на стотина крачки пред себе си, той видя ивица огън. Тая ивица се движеше. Тя се отдалечаваше. Подир нея оставаше само пепел. Пожарът едва започваше, но гъст дим се издигаше вече високо. От време на време избухваха пламъци на големи езици между кълбата гъст дим. Ловците бавно вървяха след отдалечаващата се ивица огън. Черната обгорена поляна ставаше все по-широка. Туй вървеше наред с Маклай. Той се вглеждаше внимателно във всяка издатина, във всяка точка.
	— _Бул-бул_! — извика той най-после със сподавен глас.
	— Бул-бул! Свиня!
	Голяма дива свиня, със стърчащи зъби, тичаше право срещу ловците. Измъкнала се от огъня, тя бягаше, разярена и изплашена. Ловците се нахвърлиха с копията си върху нея. Свинята, ослепена от огъня, се носеше право напред. Тя даже вече не ревеше, а нещо клокочеше в гърлото й. Очите й бяха червени, също като че налети с кръв. Вангум й пресече пътя, но тя не мислеше да се отбие, а блъсна ловеца със силните удари на копитата си, мушна го със зъбите си и продължи напред. Тя беше толкова сърдита, че ловците неволно отстъпваха пред нея.
	Но Маклай се прицели и гръмна.
	Свинята се поклати, но не падна. Тя ръмжеше, като показваше грамадните си зъби. Като събра последните си сили, тя се спусна срещу Маклай, който стоеше най-отпред. Маклай гръмна още веднъж. Огромното тяло се събори на земята.
	— Умря! Умря! Край на бул-бул! — завика Туй, като подскачаше на място. — Табуто на Маклай уби бул-бул.
	{img:chovekyt_ot_lunata_11.png|#Миклухо-Маклай}
	Но Маклай стоеше вече на колене при ранения Вангум. Като разкъса ръкава на ризата си, той пристегна здраво окървавената ръка.
	— Занесете го внимателно — разпореди се Маклай. — Ако се движи, ще му изтече кръвта.
	Вангум отвори очи и погледна Маклай.
	— Къде е свинята? — попита той.
	— Маклай уби свинята. Сега тя е свиня на Маклай! — завикаха от всички страни папуасите.
	— Това е твоя свиня, Маклай! Ние сами ще ти я занесем у дома.
	Маклай направи отрицателно движение.
	— Тая свиня е за жените и децата от Хоренду. Аз я убих за тях. Нека те бъдат весели и сити.
	Туй се засмя и поклати глава:
	— Ние няма да вземем цялата свиня. Ние ще ти дадем най-хубавото парче. Маклай също трябва да яде вкусно месо.
	Маклай помисли за Олсен.
	— Добре — каза той. — Ще взема едно парче.


>	Още един празник

	В Хоренду занесоха свинята точно навреме. Тоя ден бяха довели от Хумбу невеста на Мукай, брат на Туй.
	Всички жители на Хоренду — и мъже и жени — я очакваха пред вратите на колибите си.
	Невестата вървеше, опряла се на раменете на две момичета и навела глава ниско-ниско. От главата до краката тя беше цялата намазана с червена боя — _суру_. На лицето й, от едното ухо до другото, се белееха три линии, нарисувани с вар. На главата на невестата и другарките й равномерно, в такт със стъпките, се клатушкаха торби — гуни. Като стигнаха до колибата на младоженеца, момичетата се спряха. Никой не изричаше нито дума. Не се чуваха нито песни, нито музика. Като стана бавно от мястото си, към невестата се приближи най-старият от жителите на Хоренду и като каза няколко думи, постави в торбата й нова престилка, изкусно сплетена от треви и листа. Подир него се приближи Туй с нова брадва. Подир тях започнаха да се приближават и други. Поставяха подаръците вече на земята. Подаръците растяха и станаха цяла грамада. Там имаше и копия, и наметала, и престилки, и гердани. Невестата гледаше в земята и трепереше с цялото си тяло.
	Маклай стоеше в тълпата папуаси и жадно наблюдаваше. Много му се искаше да нарисува в албума си и боядисаната невеста, и могилата с подаръци, и загрижените другарки. Но той не започна да рисува. Той знаеше вече, че папуасите се страхуват от това. На тях им се струва, че нарисуваният трябва непременно да умре, и даже на Маклай те не позволяваха това.
	— Хубави подаръци — каза на Маклай познат глас.
	Маклай се обърна. До него стоеше Саул — млад папуас, бащата на Маша.
	— Аз също й подарих хубав донган. Сега тя има много донгани. Пет и още пет, и още пет, и още пет.
	— Но защо са й толкова донгани? Това ще стигне за цяло село. И донгани, и табири, и огърлици, и наметала.
	Саул погледна учудено Маклай.
	— Всички хора от Хумбу ще получат подаръци. Това е за всички хора от Хумбу. Когато моята Маш-ша стане толкова голяма, нея също ще я заведат в друго село, и аз също ще получа за нея и ново наметало, и ново копие, и нов табир. И аз, и Туй, и Марамай, и Лялу — и всеки човек от Хоренду. Трябва на всички да бъде добре от Маш-ша.
	— Почакай. Какво общо има тук Туй? Нали Маш-ша е твоя дъщеря, а не на Туй.
	Саул се засмя и поклати глава.
	— Нима Туй не ми дава месо, когато искам да ям? Нима Марамай не събира заедно с мене кокосови орехи? Когато жена ми Ло лежи болна, нима аз не взимам от Лялу и рогозка, и наметало, и варени банани? Ако ме ухапе змия или ме удари дърво или болест влезе в стомаха ми, нима няма да ме турнат в буамрамра и цялата Хоренду нима няма да ме храни? Защо ме питаш това, Маклай? Ти навярно ми се смееш. Ти си човек от луната и сам знаеш всичко това.
	— Аз също искам да й донеса хубав подарък — решително каза изведнъж Маклай. — Сега ще ида за подаръка.
	— Иди и се върни скоро! — съгласи се Саул — Ние сега ще пеем и ще играем, и ще бием барабани, и ще ядем вкусно _инги_. Скоро се върни, Маклай.
	— Сега! Веднага ще се върна.
	И Маклай забърза по пътечката към дома си.


>	Последният подарък

	Олсен седеше на стъпалата и без да мига, гледаше право пред себе си. Даже стъпките на Маклай не го накараха да промени положението си.
	— Какво ви е, Олсен? Пак ли имате треска? Донесох ви месо. Убихме дива свиня и ми дадоха голямо парче за вас. Защо седите и мълчите?
	— Тихо — каза Олсен. — Чувате ли глас?
	Маклай се ослуша. От земята, из тревата, из листата, както винаги се носеше неспирният звън на щурците. Както винаги, между дърветата шумеше бързият ручей. Както винаги, прелитаха птици с крясък от клон на клон.
	— Вие се лъжете, Олсен. Тук няма никой.
	Олсен погледна с мътни очи Маклай.
	— Чувам глас — упорито повтори той. — Някой ме вика: „Олсен! Олсен!“ И после още веднъж: „Олсен!“ И така целия ден.
	— Това е треска — каза Маклай.
	— Аз нямам сега треска.
	— Това е и самотност. Защо седите цял ден сам у дома? Защо не идете в Хоренду, при хората?
	— При папуасите? — проточи презрително Олсен.
	— Да, при папуасите. При хората. Да идем сега. Те имат празник. Аз дойдох за подарък на невестата.
	Олсен с усилие се изкачи горе, като се държеше за перилата.
	— Плюя аз на вашите папуаси! — злобно каза той. — Бих искал те да се провалят заедно с тоя остров, с тая къща, и с комарите, и заедно с вас, господин пътешественик!
	— Вие сте полудели, Олсен — студено каза Маклай. — Диваците папуаси се държат с голямо достойнство. Но няма да разговаряме за това. Вземете месото. За вечеря ще ви донеса някакви плодове и орехи.
	Маклай клекна и бързо отвори своя сандък. Какво ли да подари на невестата? Той нямаше вече нито мъниста, нито пирони, нито джобни огледалца, нито джобни ножчета. Отдавна беше раздал всичките си запаси. Напоследък даже нямаше с какво да се отплаща на папуасите за постоянните им подаръци, за бананите и таро. Наистина, папуасите не му се сърдеха за това, но днес му се искаше да бъде особено щедър.
	— Олсен! — извика той. — Нямате ли вие някъде поне още едно парченце ненужен плат?
	— Нищо нямаме вече! — сърдито отговори Олсен… — Нито плат, нито брашно, нито сол, нито захар.
	Маклай сви рамене. Той разрови цялото съдържание на сандъка и с трескава бързина започна да прехвърля нещата си. Презрамките? Не, не върви. Бележник? Последното писмо на професор Бер? Не става! Скъсаните чорапи — за нищо ги не бива. Зъбната паста? С това не можеш да зарадваш папуаската невеста. На дъното на сандъка, смачкана на топка, се беше скрила последната резервна риза на Маклай. Виж, за нея може да се помисли. Вярно, тя е последната риза. Тая, която сега е на гърба му, скоро няма да бъде годна за нищо. Но тази, резервната, има такива хубави шарки и седефени копчета. Тя сигурно ще се хареса на папуаската девойка. Жалко, че и на тая риза има дупка на ръкава, но това може да се поправи.
	— Олсен, где е иглата и конеца?
	— Не зная — намусено отговаря Олсен от мястото си.
	Маклай дири и намира игла и конец. Сяда на стола и зашива неумело дупката.
	Отлично! Подаръкът ще се хареса на цялото село. Такава хубава, такава широка риза. И такива забележителни копчета!
	Олсен гледа неодобрително Маклай.
	— Занасяте последната риза?
	Но на Маклай не му се иска да се кара сега с него.
	— Нищо, Олсен, аз как да е ще мина и без нея. Чуйте, Олсен, престанете да се сърдите. Елате с мене. При хората ще ви бъде по-леко.
	Но Олсен е упорит. Той разтърсва светлите си коси, туря ръцете си в джобовете и мълчи.
	— Е, както искате — казва Маклай. — Аз отивам. Не забравяйте само да вземете навреме хинин.


>	Последната нощ

	Всички хора от Хоренду и от Хумбу бяха поразени от подаръка на Маклай. Ризата минаваше от ръце на ръце. Ахкаха над нея и клатеха глави. Малката Маша, на която също показаха ризата, даже захапа с устата си чудното бяло копче и дълго плака, когато й го взеха.
	Особен възторг извика откопчаващата се колосана яка. Невестата я хвана с две ръце, но и младоженецът я хареса също. Натрупалите се папуаси дълго спориха на кого да принадлежи, но мъжете застанаха на страната на младоженеца и Туй, като по-стар брат, тържествено я надяна на шията на Мукай.
	Невестата гледаше през сълзи младоженеца и се усмихваше. Приятно е да бъдеш жена на такъв нагласен и хубав човек. Затова пък копчетата, без спор, дадоха на невестата. Нанизани на конец, услужливо предложен от Маклай, те веднага бяха закачени на ушите на невестата.
	— Ай, ай! — говореха папуасите възхитени. — Ай, ай! Каква хубава дреха. Какви хубави украшения.
	Прибраха подаръците и ги занесоха в колибата.
	Към невестата, която все още стоеше на по-раншното място, се приближи един от старците. Той се опираше на копие, на набръчканата му шия се клатушкаше празнична огърлица. Той протегна ръка към косата на девойката. Като хвана здраво сноп къдрава коса, той я дръпна със сила и заговори напевно:
	— Нека момичето от Хумбу бъде добра жена на човека от Хоренду. Нека храната му бъде винаги изобилна, а огънят му да гори. Нека живеят децата му, а стрелата му да не знае пропуск.
	Подир първия старец се приближи втори, подир втория — трети. И всеки от тях дърпаше момичето за косата, и всеки й казваше да бъде добра жена на Мукай, да пази огнището му, оръжието му, да вари яденето му, да отглежда децата му.
	Невестата гледаше жално старците. Болеше я, но тя се държеше.
	Силен удар на барабан прекъсна речите на старците. Зарадвана, невестата приглади раздърпаните си коси и заедно с другарките си и младоженеца бавно влезе в новия си дом.
	Мъжете седнаха под навеса и започнаха да ядат. Месото на дивата свиня се оказа много вкусно. Туй с мляскане смучеше кости и разказваше без умора, как е горял вчера унан, как се мятала в огъня изплашената свиня, как Маклай опрял о рамото си своята тояга — табу, как из това табу излязъл огън, и свинята паднала, като че ударена от мълния.
	Със свинското месо си пийваха _кеу_, опияняваща напитка, направена от сока на пиперово растение.
	Скоро под звуците на тръби и флейти на площада се завъртяха играчи. Нашарени за празника с цветна глина танцьори подскачаха високо. Настрана, седнали в полукръг, мъжете пляскаха с ръце и пееха:
P>
	В Хоренду дойде девойка от Хумбу,
	тя ще бъде жена на Мукай.
	Тя ще му прави гривни,
	тя ще му готви ядене.

	Утре Мукай ще вземе лък и стрела,
	той ще убие тибол и кускус,
	той ще налови в кошница риба,
	той ще напълни ръцете си с кокоси.

	Яж, девойко! Яж, девойко, от Хумбу.
	Ти ще родиш на Мукай здрав син.
	На хората от Хоренду са нужни нови мъже,
	нови ловци и нови воини.

	В Хоренду дойде девойка от Хумбу,
	тя ще бъде жена на Мукай.
	Тя ще му прави гривни,
	тя ще му готви ядене.
P$
	Запалиха голям огън. Червените отражения затрептяха по високите дървета. Изморените танцьори седнаха край огъня. Замениха ги други.
	{img:chovekyt_ot_lunata_12.png}
	Маклай усещаше, че треската го хваща отново. Огънят не грееше. Звуковете на флейтите и пищялките му се струваха нетърпимо пронизителни. Лицата на танцьорите, боядисани наполовина с черна и наполовина с бяла боя, приличаха на видения от страшен сън. Зъбите му тракаха бързо. По гърба му пролазиха студени тръпки.
	— Ще си ида у дома — каза Маклай и стана.
	Стана и залитна. Саул го придържа.
	— Остани тук, в буамрамра — каза той на Маклай. — Ще ти турнем нова постелка. Защо ще си ходиш сега у дома? Нима не ти е все едно къде ще спиш: тук или у дома?
	„Буамрамра! — помисли Маклай. — Защо пък, добре е. Ще легна на одъра и ще гледам през покрива небето. Никой няма да ме закача, няма да има нужда никого нито да утешавам, нито да успокоявам. Олсен навярно още се сърди, а ако се размисли и поиска да се примирява, значи — цяла нощ разговори, упреци, жалби.“
	— Добре, Саул, ще спя в буамрамра — решава Маклай и върви, като се полюлява, към голямата колиба с разни украшения при входа.
	— Болест ли е това? — питат се папуасите помежду си, като гледат подир Маклай.
	— Не, това е от кеу! — отговарят други. — Маклай е човек от луната. Той не боледува, той не може да боледува. Той просто е изпил много кеу, за да бъдат щастливи Мукай и жена му. Кеу е свързало краката му, и той има нужда от почивка.
	— Нека почива! — решават в хор папуасите и тръбите започват да свирят малко по-тихо, и танцьорите танцуват малко по-бавно.
	В буамрамра е тъмно. През раздърпания покрив светят звезди. Отнякъде мирише на цветя, нощните цветя на Нова Гвинея.
	Но треската е по-силна от всичко и Маклай чува как тракат зъбите му.


>	Дим! Дим!

	Сватбената гощавка продължи цялата нощ. Хората се успокоиха едва към сутринта. Едва на сутринта заспа и Маклай. Отпуснал ръце от одъра, той лежеше бледен, неподвижен, с капки пот по челото. Влажните коси бяха прилепнали към слепите очи. Около очите му имаше сенки. Тънкият му нос изглеждаше още по-тънък. Изпод мустаците му тъмнееха попуканите му от треската устни. В буамрамра нямаше никой. Тънък слънчев лъч, промушил се през покрива, се протягаше като златна пътека. Изрязаните по стълбовете гущери и риби бяха отворили страшните си уста. Нещо шумеше във връзката палмови листа, хвърлени на празните одъри. Може би това е вятърът, минал през отворената врата; може би осмелили се мишки. Лъчът се спусна по-ниско. Ето, той се плъзна по бледата ръка на Маклай, по хлътналата му буза, по тъмните му клепачи. Маклай се размърда. На очите му стана топло от слънцето. Маклай се събуди и изправи глава. Той се ослуша. Някъде далеч-далеч викаха звънки гласове:
	— Тамо-русо! Тамо-русо! Тамо-русо!
	— Що за дяволщина! — избъбри с мъка Маклай и спусна краката си от одъра. — Какво е пък това „тамо-русо“? Тамо-русо — руски хора! Дали не започвам да бълнувам и аз като Олсен? Това ми трябва още!
	Но виковете се приближаваха. Някой тичаше и ясно беше, че тича от брега.
	Леки стъпки преминаха по твърдата площадка. Около колибата от всички страни замърдаха хора. Някой попита нещо някого. Някой извика нещо тичешком. Запискаха деца. Залаяха кучета. И ето нечия сянка закри входния отвор на буамрамра.
	— Маклай! Маклай! Събуди се, Маклай! В морето има дим!
	— Дим?
	— Дим! Аз бях на брега. Край Кар-Кара право из водата излиза дим.
	— Излъгал си се. Това просто хората от Кар-Кара горят унан. От водата не излиза дим.
	{img:chovekyt_ot_lunata_13.png|#Дим! Дим! Тамо-русо! Тамо-русо!}
	— Не, това е от водата. Аз зная какво е това. Това е твоята лодка. Това са тамо-русо!
	Тамо-русо. Руски хора. Бледните бузи на Маклай побледняха още повече. Като че всичката му кръв нахлу в сърцето, в гърдите му стана тясно, в ушите му зашумя.
	— Не може да бъде!
	— Виж сам, Маклай. Погледни и ни кажи. Ако това не са тамо-русо, значи гори морето.
	— Не викайте! Ще видя сам.
	Пръстите му се забъркват във връзките на обущата. Копчето не иска да се закопчае. Коженият пояс сякаш не иска да се затегне. Стиснал зъби, Маклай облича дрехите си, връзва как да е обущата, стяга пояса. Най-после можеше да тича… Да тича с всичка сила, без път, като скача през камъни и повалени дървета, право към брега, право към морето.
	Като се качи на висок камък, Маклай се спря и пое дъх. Дим! Да, в морето наистина имаше дим. Разбира се, това е параход. Той не се вижда още, далеч е, но димът е от параход и той се приближава насам.
	— Маклай, какво е това? Тамо-русо ли са?
	Маклай скача от камъка и тича по брега към дома си.
	Порозовялото от слънцето море лежи почти неподвижно. Камъните и пясъкът са още студени от нощта. В малките заливчета между скалите тихо бълбука водата. По плитчината още лежи лилава сянка — сянка от камъните, от надвесеното над пропастта дърво.
	Но Маклай сега не гледа нито сенките, нито слънцето. Той тича, като покуцва в изпокъсаните си обуща, тича, като не снема очи от бялото неподвижно облаче.
	Дим! Дим!


>	На кораба

	— Олсен, събудете се! Кораб се задава.
	С шум полита някаква кутия. Звъни съборена чаша. Подутият от сън Олсен, само по долни дрехи, изтичва срещу Маклай.
	— Кораб? Кораб ли казвате? За нас ли?
	— Не зная. Може би не. Но все едно, ние сме длъжни да го посрещнем.
	— Кораб!
	Олсен се смее. Олсен пее. Олсен изведнъж се обръща с краката нагоре и бързо обикаля на ръце цялата малка площадка пред дома.
	— Олсен, не трябва да губим време. Трябва да издигнем знамето, да се преоблечем, да вземем писмата и да посрещнем с лодката парахода.
	— Да посрещнем парахода! Параход.
	Олсен не може да говори от радост. Той се обръща още веднъж, удря петите си, плющи с пръсти, пляска Маклай с всичка сила по гърба, изплезва се на морето и на дърветата и тича да се преоблича.
	Маклай издига знамето. Голямото платно послушно пълзи по връвта нагоре. Лек вятър го развява. То се удря и се опитва да лети, също като завързана птица.
	Маклай отива в стаята, за да се преоблече. Обърнатият сандък лежи празен.
	— То няма с какво да се преоблека — смее се Маклай. — Как забравих, че сега нямам даже и запасна риза. Е, не е беда!
	Той взима четката и грижливо чисти обущата си. Голите пръсти недоволно мърдат. Ама че обуща!
	Олсен излиза иззад преградата сияещ и великолепен. Той е поставил пъстра връзка, прощален подарък от жена му, на ръкавите — медни копчета; меката му шапка е накривена малко на страна. От него даже като че мирише на одеколон.
	— Да прибирам ли нещата? — пита той.
	Маклай го гледа.
	— Вашите — да! — казва той след кратко мълчание.
	— А вашите?
	— Моите засега не трябва.
	— Вие искате да оставите всичко това на папуасите?
	— Не зная още. Може би ще остана още тук сам.
	— Тук? Още?!
	Олсен сваля шапката и почва да си вее. Той буквално нищо не разбира. Но Маклай не го оставя да размисля.
	— Хайде към лодката — бърза той. — Аз се уговорих със Саул и Дягусли. Те ще ни закарат до кораба.
	Олсен за последен път обикаля дома. Не, той не е забравил нищо. Портретът на жена му е прибран. Приборът за бръснене също. Сапуниерата с венче от незабравки и надпис „Спомен от Малмьо“ също е вече в куфара.
	— Аз съм готов — казва той.
	Лодката плува бързо и уверено. Сега вече се вижда и целият параход. Вижда се руското знаме. Под борда надпис с познати букви: „Изумруд“.
	Маклай отпуска бинокъла. Корабът расте все повече и повече. Накачили се по мачтите, матросите размахват шапките си и лентите им се развяват по вятъра.
	Папуасите в лодката престават да гребат. Те изплашено се гледат един друг и към Маклай…
	— Колко хора — казват те. Колко тамо-русо! На тая лодка има повече хора, отколкото цялата Хоренду. Ние не искаме да отиваме по-нататък, Маклай.
	— Не бойте се! Нали аз съм с вас.
	— Не, ние се страхуваме, Маклай.
	Матросите по мачтите викат силно „ура“. Гърмят медните тръби на духовия оркестър.
	Познаха Маклай. Приветствуваха Маклай.
	Папуасите треперят цели и запушват ушите си с ръце. Водата отнася изпуснатите весла.
	— Какво правите? — вика Маклай.
	Но папуасите не го слушат. Те размахват ръце над главите си и скачат в морето. Тъмните им ръце разсичат бързо водата. Те плуват към брега. Къдравите им глави с пера подскачат по вълните като топки.
	От „Изумруд“ хвърлят въже. Маклай и Олсен с мъка издърпват лодката до борда на кораба.
	Още по-оглушително гърмят тръбите. Още по-силно се разнася трикратно „ура“. Десетки ръце се протягат към Маклай и Олсен, десетки ръце им помагат да се изкачат на борда.
	И ето, под краката е вече палубата. Всичко блести. По стъклото на капитанската кабина равномерно се клатушкат отраженията на морето и слънцето.
	Някой му стиска ръка. Някой прегръща Маклай. Нечия избръсната, свежа и миришеща още на сапун буза, се притиска до лицето му.
	— Николай Николаевич! Скъпи! Най-после!


>	Разговор в каютата

	— Извинявайте, Николаевич, но аз не разбирам нещо. Вие не искате да пътувате с нас?
	— Аз мисля, че трябва да остана тук.
	— Чакайте, чакайте! Нека говорим разбрано. Колко време прекарахте вие на острова?
	— Петнадесет месеца.
	— Петнадесет месеца! И това ви е малко?
	— Иска ми се да събера повече материали и освен това…
	— Но какво пък още? Говорете, Николай Николаевич.
	— … и освен това, папуасите се привързаха към мене.
	— Хубаво основание за смърт от треска. Та от вас нищо не е останало, Николай Николаевич. Знаете ли, че ние даже не можахме да ви познаем изведнъж. Слаб, жълт, с хлътнали очи. С един крак в гроба, както се казва.
	— Това не е нищо. Вие ще ми оставите хинин и това ще ми бъде достатъчно. Виж, Олсен трябва да вземете непременно. Понякога ми се струваше, че той започва да полудява.
	— И съвсем естествено. Аз също бих си изгубил ума.
	— Уверен съм, че няма. Но за това после. Сега да се уговорим окончателно. Вие ще ми оставите хинин, малко провизии, хартия… Добре ще е, ако се намери чифт ризи и гащи. И обуща. Обуща са ми нужни непременно.
	— И значи, отново за година?
	— До нов параход. Може би и повече от година.
	— Безумие! Чиста лудост! Да бъда проклет, ако ви дам нещо. Нито хинин, нито обуща, нито сухари. Вие ще дойдете с нас, Николай Николаевич.
	— Вие просто се шегувате, капитане. Няма пък да ме откарате насила?
	— Няма, разбира се, няма. И хинин ще ви оставя колкото искате. Но вие трябва още да помислите, Николай Николаевич.
	— Аз мисля.
	— Не ми се сърдете, драги, но аз също мисля като вашия Олсен. Какво пък намирате хубаво у тия диваци?
	— Да, това е също като моя Олсен… Кажете, капитане, вие някога секли ли сте дърво с каменна брадва?
	{img:chovekyt_ot_lunata_14.png|#Бананово дърво}
	— Аз? С каменна брадва? За какво пък?
	— Е, а ако ви се случи да правите това, как мислите, лесно ли ще ви бъде?
	— А ако трябва да направите от кокосов орех хубав, истински хубав съд, с нежни шарки, с интересни рисунки? И то без нож, без пила, без стругарски стан, само с кост и изострена раковина. Ще направите ли това?
	— Не. Мисля, че не.
	— А как мислите, ако във вашия дом, във вашия голям многоетажен петербургски дом, заболее някой, съвсем чужд за вас — не ваш син, нито брат, нито даже ваш приятел — ще оставите ли вие всичките си работи, за да стоите до леглото му, да бинтовате раните му, да му давате лекарство…
	— Е, да, ако има време…
	— Аха, ето, ето! Ако има време! А диваците папуаси правят това, без да мислят за нищо… С каменни брадви те си строят къщи, с остри кости украсяват съдовете и оръжията, от прости треви плетат гривни, на които може да завиди коя да е кокетка. Вие казвате „диваци“… А дайте на тия диваци стоманен трион, дайте им тъкачен стан, дайте им в помощ коне или магарета, крави за децата им, доктори за болните им, и вие ще видите какви диваци ще бъдат.
	— Николай Николаевич, мили. Та вие, изглежда, че ми се сърдите?
	— Не, капитане, не ви се сърдя. Аз просто искам, вие да знаете за какво говорите. Знаете ли за какво мечтая, капитане?
	— Е, е…
	— Аз мечтая да създам на брега на Маклай колония от истински хора. Аз мечтая да уговоря тия, които уважавам и ценя, да се поселят с мен на тоя бряг. Ние бихме докарали със себе си плугове, търнокопи, лопати. Бихме докарали със себе си домашни животни, семена и лекарства. Бихме научили папуасите да се ползуват от всичко това. Ние бихме доказали, че белите хора не са винаги хищници и господари. И какъв прекрасен край би бил това, капитане.
	— Виж, това не е лоша мисъл, Николай Николаевич.
	— Е, да. А гледате на мен като на луд.
	— Защо говорите така?
	— Е, като на чудак, все едно. А тоя чудак иска само едно: да помогне на народ, който заслужава това.
	— Значи, вие трябва да дойдете с нас.
	— Защо?
	— Защото само вие ще съумеете да уговорите тия, които искате да уговорите. Няма аз да правя това. А вие и вашите доклади…
	— Да, би трябвало да направя доклад.
	— Значи, съгласни сте с мене. А при това, вие и едва стоите на крака. Пътувайте с нас. „Изумруд“ ще ви заведе в Европа. Вие ще закрепнете и ще си починете. Ще съберете хора и пари и тогава на работа — обратно в Нова Гвинея.
	— Да, вие сте прав, капитане.
	— Значи, решено?
	— Не зная. Ще помисля още. Почакайте до утре.
	— Добре, ще почакаме до утре.


>	Прощаване

	Папуасите седяха на повалените дървета край дома на Маклай и мълчаха. Лицата им бяха тъжни, очите отправени към земята. Някои, с въздишки се лутаха от страна на страна, като на погребение, когато тялото на умрелия в лек ковчег от палмови листа вдигат в последното му жилище, на напречните греди под покрива в собствената му колиба.
	Маклай събираше нещата си. Капитанът на „Изумруд“ го убеди. Маклай сам трябва да изпълни начертаните планове. Но той ще се върне, това не търпи съмнение.
	Маклай излиза из дома. Той сяда редом с Туй и също мълчи. Тежко му е. Много, много му е тежко.
	— Маклай — казва най-после Туй и вдига към него очи. — Защо си отиваш, Маклай? Нима ти на луната имаш такива братя, като нас?
	— Не, Туй, не. Вие сте ми истинските братя.
	— Остани при нас. Ние ще ти построим по една колиба във всяко село. Ти ще имаш домове и в Хоренду, и в Гарагасси, и в Хумбу, и в Били-Били. Ще ти дадем жени, Маклай. Във всяка колиба ще има жена и във всяка колиба ще има огнище. Където и да идеш, навсякъде ще те чака горящ _буам_. Ние ще посадим за тебе таро. Ние ще ходим на лов за тебе, Маклай.
	— Не ме задържай. Аз ще се върна пак при вас.
	— Върни се скоро, Маклай.
	— Скоро. Да…
	Между дърветата се мяркат огньове. С факли идат от Били-Били и Хумбу.
	— Ела с нас, Маклай — казват те. — В Хумбу са се събрали хората от планините. Там са хората от Тенгум, от Енглам-Мана и от Самбул-Мана. Те искат да погледат лицето ти и да послушат гласа ти.
	Маклай гледа изпокъсаните си обуща. Той така и не успя да ги смени на „Изумруд“.
	— Болят ме краката — отговаря той. — Мъчно ми е да вървя по камъните в Хумбу.
	— Ние ще те занесем на ръце. Виж, ние ще направим от клони носилка и ще те занесем като дива свиня от лов. Не е хубаво, ако хората от планината не те видят сега.
	Носилката, подхваната от силни ръце, едва се поклаща по пътя. И отпред и зад нея вървят папуаси със запалени факли. Сенките на хората се залавят за клоните на дърветата, поклащат се по храстите.
	— Изпейте ми песен — моли Маклай.
	Както винаги, започва Саул. После подхващат и останалите. Дебелият глас на Туй бръмчи като басова струна.
P>
	Ако ти не се върнеш при нас отново,
	ако ние не те видим,
	ще повехнат листата на палмите ни,
	и дъждове ще потопят колибите ни.
	Ако ти не се върнеш при нас отново,
	Тангрин ще разруши земята ни,
	морето ще излезе из бреговете си
	и лодките ще се разбият о камъните.
	Ако ти не се върнеш при нас отново,
	във всяка къща ще има сълзи и мъка,
	ще плача аз, ще плаче Маш-ша,
	ще плаче Туй — силният човек.
P$
	На Маклай му става още по-тъжно от тая песен. Той спуска ръка от носилката и пипа къдравите коси на Саул.
	— Ще се върна! — казва той шепнешком. — Казах ви вече, че ще се върна…


>	Бик! Бик!

	До колене във водата, Саул и Лялу помагат на Маклай да товари нещата си на лодката. Лодката се клатушка. Хванал се за кормилото, Туй, също до колене във водата, с усилие я задържа.
	— Готово! — каза Маклай. — Можем да вървим.
	Той скочи на брега и извика на Туй:
	— Туй! Гледай лодката. Аз сега ще се върна.
	Маклай се изправи посред жилището си и огледа наоколо. Всичко е в ред. Кутиите с колекциите, дневниците, листовете — всичко е вече в лодката. Ножиците, брадвите, два-три ножа, чашките и чайникът остават на папуасите. Жалко, че им оставя толкова малко.
	Под краката му загърмява празна кутия от кафе. Маклай я вдига и се усмихва. Олсен навярно ще му се присмее. Но нищо. Не може пък винаги да се вършат само умни неща. С ловки движения на ножицата, Маклай реже тънкото тенеке. Какви прекрасни обици. Това е за Туй. Това за Лялу, това за Саул, а това колелце с дупка по средата — на Маша за гердан. Когато се върне тук, той непременно ще й донесе червени дрешки и червени обувки. Колко ще се радва тя на всичко това.
	Маклай пъха обиците в джоб и затваря след себе си вратата. Той слиза бавно по стъпалата и бавно върви по пътечката. Ето и стрелката на дървото. Така и не стана нужда да закопава там дневниците си. А там, на друго дърво, дебела дъска и на нея — медна пластинка с кратък надпис:
#	„Витяз“. Септември 1871
#	Миклухо-Маклай
#	„Изумруд“. Декември 1872
	Тая сутрин я поставиха тук по нареждане на капитана на „Изумруд“.
	Вълнение стиска гърлото на Маклай. Петнадесет месеца, цели петнадесет месеца!
	Към лодката той се спуска вече тичешком. Папуасите го гледат. Те разбират, че и на него не му е весело. Туй въздиша високо и клати глава.
	— Нищо, нищо — казва Маклай и като се отдръпва от него, бърка в джобовете си.
	— Ето обици. Това е за тебе, Туй. И за Саул и Лялу.
	Папуасите цъкат силно с езици. Какви хубави обици. В целия Хоренду няма такива блестящи, такива дълги обици. Но и обиците не ги утешават.
	— Маклай! — тихо казва Саул и дърпа Маклай за палтото.
	Но Маклай само махва с ръка.
	— Туй! — казва той. — Саул! Лялу! Елате с мене. Ще ви покажа кораба и белите хора. Не се страхувайте. Аз ще бъда с вас.
	— През всичкото ли време ще бъдеш с нас?
	— През всичкото време.
	— Добре. Ще дойдем с тебе — казва Туй и скача в лодката.
	Саул и Лялу също скачат. Лодката се откъсва от брега. Брегът се отдалечава. Отдалечават се зелените гори. Отдалечава се жилището на колове и белите струйки дим над колибите на Хоренду.
	На борда на „Изумруд“ папуасите нито стъпка не се отдалечават от Маклай. Те го държат за ръкавите, за полите, за свободния край на пояса.
	Белите хора с любопитство разглеждат неочакваните гости. Поставят пред тях чинии с ядене, но папуасите се притискат към Маклай и нищо не ядат.
	Маклай ги завежда в машинното отделение, после на палубата при топовете. Нито топовете, нито машините не се харесват на папуасите. Плаши ги топлината и огънят на пещите, отвръщат се от неподвижните топове, шумът от машините ги кара да треперят целите. Но ето, Маклай ги завежда към преграда на палубата. Две малки бикчета, жив запас за храна на „Изумруд“, лениво преживят сено.
	Папуасите хващат с ръце оградата и замират от възторг. Те се смеят, мляскат, клатят глави.
	— Каква хубава свиня! — викат те. — Какви хубави свини имат тамо-русо. Дай ни свиня, Маклай.
	Туй протяга ръка през оградата и предпазливо се допира до черната наплюнчена муцуна на бика. После премества ръка към рогата.
	— Какво е това? — пита той. — Зъби ли са това?
	Матросите, натрупали се около папуасите, примират от смях.
	— Това не е свиня, Туй — търпеливо казва Маклай. — Това е бик. Кажи силно: „бик“.
	— Бик! Бик! — старателно повтарят папуасите.
	А Туй гледа Саул и казва наставнически и важно:
	— Когато на свинете зъбите растат на главата, наричат ги бик.
	Маклай развежда папуасите по целия кораб.
	След биковете най-много им харесва пианото.
	Маклай сяда на кръглата табуретка и свири валса „Дунавски вълни“.
	От удоволствие Саул даже затваря очи. После, добил кураж, отпуска с размах длан върху белите и черни клавиши. Пианото изгърмява възмутено. Но това се харесва на папуасите още повече, отколкото „Дунавски вълни“. Подир Саул, удря и Лялу, а Туй си избира един отделен клавиш и удря по него с пръст — десет, двайсет, трийсет, четиридесет пъти подред.
	Маклай с мъка откъсва папуасите от инструмента и ги води по-нататък. Те със смях се спират пред големите огледала, пипат масите, поклащат столовете, дърпат завесите.
	Но хората ги плашат. Когато се опитват да заговорят с тях, те се притискат още повече до Маклай и стискат здраво устни.
	— Ай-ай! Колко хора има на луната! — шепне Туй. — Какво ще правим ние, ако те всички дойдат при нас на земята?
	Но време е вече да се сбогуват.
	Маклай ги придружава до въжената стълба. Папуасите подред го прегръщат, като притискат силно до бузата му своите бузи.
	— Кога ще се върнеш, Маклай? — пита още веднъж Туй.
	Маклай се замисля. Той търси подходяща дума и не може да я намери.
	— Скоро, щом само мога — казва той най-после.
	Туй го разбира. Той кима с глава и скача в лодката. Водата върти полека леката лодка; но папуасите все още не хващат веслата.
	Те за последен път гледат наведеното към тях лице на Маклай. За последен път му махат. Веслата се вдигат нагоре. Още минутка и лодката няма да се вижда. Какво да каже на приятелите си на прощаване? Трудно му е на Маклай да говори. Тъмното лице на Туй е тъжно, като на дете. Той също се опитва да каже нещо и също не намира думи. Като сбръчква вежди, той най-после отпуска веслото. Пръски отхвърчават чак до борда на кораба.
	— Еме-ме! Еме-ме! — викат на Маклай папуасите.
	— Прощавайте, приятели! — отговаря им Маклай със същите думи.
	Последните викове се губят в пронизителния писък на парахода. Като обръща носа си надясно, „Изумруд“ завърта бавно тежкото си тяло. Удрят по водата колелата. Водата с шум се отмества пред железните гърди на клипера. И изведнъж, като че в отговор на прощалното свирене на парахода, на брега тревожно и силно започват да бият барабани. Барабани бият в Хоренду, бият в Били-Били.
	„Прощавай, Маклай! — говорят барабаните. — Прощавай, човек от луната. Прощавай, приятелю. Еме-ме! Еме-ме!“
	Маклай сваля шапка. Ръцете му здраво държат медната ограда, шията му е протегната. Той гледа непрекъснато отдалечаващия се бряг, малката лодка.
	— Аз ще се върна пак — шепнат устните му. — Аз пак ще се върна!


>	Заключение

	И Миклухо-Маклай сдържа думата си. При своите приятели папуаси той се връща още два пъти.
	Още два пъти го посрещаха с песни и игри хората от Хоренду, и от Хумбу, от Гарагасси и от Тенгум-Мана. В тежки сандъци, оковани в желязо, той им донесе чудновати подаръци: там имаше и лопати и брадви, търнокопи и пирони и даже цял сандък със семена — портокали, лимони, кафеено дърво, ананас.
	Клекнал над прясно изкопаната земя, той търпеливо ги учеше как се садят тия семена. Той показваше на папуасите как трябва да се грижат за първите слаби стебълца и веднага, като засукваше ръкави, отсичаше със стоманената брадва засенчващите ги клони над тях.
	При последното си идване той донесе даже чифт кози, бикче и теле. С викове и шум разтовариха невижданите животни от клатушкащата се лодка.
	Изплашените папуаси бягаха от рогатите животни. Жените закриваха очите си с ръце, а децата с писък се притискаха към тях.
	И само Туй, храбрият, самоуверен Туй, важно поглеждаше наоколо си и като посочваше с тъмния си пръст, говореше тържествено:
	— Бик! Това е бик. Не се страхувайте, хора! Това е свиня със зъби на главата. Такава свиня белите наричат бик, а Туй знае това…
	Отново дълго живя Маклай в колибите с високи покриви и отново събираше черепи от животни и хора, изучаваше обичаите, езика, привичките на папуасите.
	Заедно със старите си приятели той обикаляше на лодка познатите села. При него пак довеждаха болни, с него се съветваха за войни и мир, във време на дъжд го молеха да прекрати пороя и не му вярваха, когато им казваше, че не може да направи това.
	Всичко изглеждаше сякаш както преди, но с всяко ново идване, Маклай виждаше как бързо върви времето, как всичко се променя около него.
	Кокосовите палми, посадени от него някога на брега край къщата му, са израсли сега високи и здрави дървета. Израсла е и малката Маша, а младият син на Туй Ляляй е станал строен и силен младеж с обици на ушите и пера в косите.
	При последното си идване Маклай до сутринта пирува на сватбата им заедно с другите папуаси.
	Той отново пи кеу и седна на почетно място — между Суал, бащата на невестата, и Туй, бащата на младоженеца.
	Сега вече не Туй, а Лялай играеше пред гостите войнствен танц, като размахваше копието и се целеше с лъка и сега вече Маклай трябваше пръв да дръпне късата коса на Маша и да й каже всичко онова, което изисква обичаят на папуасите. Както по-рано свиреха тръбите и биеха барабаните. И даже месецът беше също такъв тънък и прозрачен. Но на Маклай му беше тъжно и безпокойно на тая гощавка.
	Да, времето вървеше. Времето вървеше много, много бързо, а той все още не бе направил това, което толкова много му се искаше да направи. Така и не му се удаде да създаде селище на брега на Тихия океан. Всичките му молби в Петербург пред правителството пропаднаха напразно.
	Не помогнаха нито лекциите, нито молбите, нито докладите, които той правеше един подир друг. Вярно, докладите му бяха много интересни и всички учени с вълнение говореха за тях. Сух и потъмнял от измъчваща го треска, Маклай говореше с тих, но горещ глас. Малката му, но силна и жилеста ръка, почуквайки с тебешира, пишеше на голямата дъска цифри, рисунки, чертежи.
	В ярките думи оживяваше всичко, което той бе видял там, на далечния бряг на Нова Гвинея. Ето високата колиба на папуасите, направена почти без инструменти, само с каменни брадви и костени ножове. Ето профил на воин в боево облекло. Ето изкусно направен донган. Ето гердан от пъстри раковини. Ето песен, записана по думите на Туй. Ето приказка. Ето и грижливо завързаните снопчета коси, отрязани някога от Маклай от къдравите коси на приятелите папуаси.
	Да, Маклай се върна в Европа не с празни ръце. Всеки факт, съобщен от него, беше точен, всяко доказателство убедително.
	Но всичко това намираше малко отзвук и съчувствие и той виждаше, че не ще може да направи много за приятелите си папуаси.
	Може би именно за това мислеше Маклай при последното свое идване на сватбената гощавка на Маша и Лялай. Ненапразно свиваше той вежди, стискаше силно пръсти, и без това бледите му страни побледняваха още повече. Какво ще стане, ако той не може да помогне на приятелите си? Нима той сам не вижда, че времето не търпи, че трябва да бърза, бърза.
	Вече не една европейска държава поглежда с интерес към тоя цъфтящ кът на земята с тези силни, тъмнокожи хора.
	Все по-често и по-често на бреговете на Нова Гвинея започва да се чува европейска реч. Звънливо ехтят брадви, които изсичат просеки за плантации. Ту тук, ту там се развяват пъстри знамена — немски, холандски, френски.
	Ценно кокосово дърво, евтина работна сила — за всичко това започват вече да говорят в Европа.
	Още няколко години и тоя слънчев бряг ще се изпълни с хищници — търговци плантатори. Маклай знае това и не може да се бори с него, не може да защити от насилие тези прости, доверчиви хора.
	— Защо не се смееш? — страхливо пита Туй Маклай и поставя на коляното му силната си ръка. — Пак ли искаш да ни оставиш? Остани. Ние всички сме ти като братя и ти си наш брат. Остани, Маклай. Остани, човек от луната.
	Маклай изправя глава. Не, докато е жив, той няма да се откаже от плановете си. Всичко, което може да се направи, ще го направи.
	— Сега аз ще замина за малко — тихо каза той. — Ще се върна и ще остана завинаги. Ще си построя дом на островчето Мегасперра и ще живея заедно с вас. Ще се радваш ли, Туй?
	— Ще се радвам — казва Туй. — Ние всички ще те чакаме.
	И този последен път лодчиците на папуасите го изпращат далеч в морето.
	Отново бият барабани. Горят огньове. Отново викат папуасите подир заминаващия параход:
	— Еме-ме, Маклай! Еме-ме!
	Но тоя път Маклай не сдържа думата си. Той вече не се върна в Нова Гвинея.
	Попречи му смъртта.

	* * *

	Казват, че къщата на коловете стояла още дълго. Папуасите пазели жилището на своя приятел. Нито един предмет не бил взет оттам, нито един пирон не бил изваден от стените на малката къщичка.
	{img:chovekyt_ot_lunata_15.png|#Домът на Миклухо Маклай в Нова Гвинея, рисуван от него}	
	И казват още, че дълго идвали папуасите да поседят на високия чардак и дълго там се пели песни за белия човек, човекът от луната, брат на папуасите от Хоренду.
P>
	Къщата му стои здраво,
	погледни в нея, млад месец,
	за хората от Хоренду той е брат —
	твоят син, млад месец.
P$
