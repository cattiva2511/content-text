	Тежката дъбова врата се отвори с едно дрезгаво:
	— Хи-хи-хиииии…
	В хола на запустелия замък беше тъмно и влажно. Гнилите дъски скърцаха под краката ми:
	— Кррръв… крррръв… крррръв.
	А вятърът крещеше неистово в камината:
	— Майчицеееееей…
	Качих се на горния етаж. Часовникът на кулата удари дванадесет часа. Има си хас духът да не дойде! Нищо няма да излезе от репортажа ми тогава.
	В коридора се зачуха тихи стъпки, дрънкане на вериги и тракане на кости. Вратата се отвори сред различни задгробни звуци. Духът застана в рамката й в цялата си прелест.
	— Уааауууу… — каза той кротко.
	— Здрасти — отговорих аз, — може ли да запуша?
	— Пушиии… пушиииии — избуча той. — Това ти е последната цигараааа…
	— … ара … ара … ара — продължи някаква филмово ехо в камината.
	— А, защо! Имам още цяла кутия.
	— Днес завършва твоят жизнен път — той пристъпи към мен.
	— Хайде, бе! Само стойте, моля ви се, по-настрана, защото много миришете на нафталин.
	Духът ме погледна обидено и седна на едно кресло срещу мене.
	— Нима не те е страх? Та аз съм духът на сър Роберт Хауджаубаукеймейлър — кървавия убиец на Йоркфоркиоркмършайд.
	— Приятно ми е, Донев.
	Духът започна да проявява белези на истерика. Той си откъсна главата, подметна я към тавана, след това пак ловко я улови. После от носа му излезе виолетов дим, който миришеше на тамян и мащерка. Кръв подмокри килима.
	— Пазете килима — казах аз. — Макар че е доста стар, би могъл да се даде в заложната къща.
	Духът прие отново нормалния си вид. Той ме изгледа като студент, който се е явил на късмет на сериозен изпит, изхълца два пъти нервно, а след това попита:
	— Но ти наистина ли нямаш нерви?
	— Напротив, имам. При това доста здрави.
	— Как може! Аз от сто осемдесет и четири години плаша народа на окръга, включително и приходящите туристи. Аз прекъсвам коскоджамити църковни служби, аз съм си създал репутация на безупречен дух и изведнъж срещам някакъв ненормален, който…
	— Моля, моля, милорд — обидих се аз. — Съвършено нормален съм. Само че съм софиянец.
	— Не зная такова племе.
	— Като за бивш английски лорд това не е толкова странно.
	— Какво значи това софиянец? Отговорете веднага!
	— Жител съм на столицата на България. По ваше време тя е била още в робство. Сега обаче е свободна и хората в нея всички имат такива нерви като моите.
	— Но как… как го постигате?
	— Драги лорде, чакал ли сте в ресторант келнера да приеме поръчката ви, след това да ви я донесе, след това да дойде за сметката?
	— Не. По мое време…
	— Ясно. Качвали ли сте се на трамвай № 2, когато тридесет хиляди запалянковци отиват на мача Левски — ЦСКА или обратно?
	— По мое време футболът още не беше открит.
	— Блазе ви. А опитвали ли сте се случайно да изтръгнете усмивка от завеждащия щанд „Стъкла“, когато му давате размерите на прозорците си?
	— В моя замък прозорците бяха…
	— Разбирам. А да ви се е случвало да ходите в градската баня със смътната надежда да се окъпете?
	— Слушай, млади човече, забравих ти името! За какви бани ми говориш?
	— Съжалявам ви, милорд. Вие скучаете във вашето задгробно царство. А какъв живот кипи в нашата София! Елате с мен, ще уредя формалностите. Ще поживеете при нас, ще калите нервите си, ще се преквалифицирате, ще си починете…
	Духът изчезна с писък. Часовникът удари един. На мене ми се доспа…
	Събудих се сутринта, целият омотан в паяжини. Реших, че всичко е било сън, че духове всъщност няма. Но когато излизах от замъка, видях на масивната дъбова врата един пресен надпис, изработен красиво с човешка кръв:
C>
	„Вход за софиянци строго забранен!“
C$
