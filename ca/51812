P>
	Дърветата са тъжни, обезлистени,
	просторът е оловен и студен.
	И хората вървят замислени,
	потънали във мръкващия ден.

	Но аз, очи притворил, виждам още
	морето на зелената трева.
	Усещам мириса на летни нощи
	и чувам шепота на влюбени слова.

	И мисля пак за листите зелени,
	окапали по синури, край глъхнал път.
	Макар че покрай тях е вече тление,
	но те все още на живот дъхтят…

	Животът в тленното живее само.
	От тленното избликва всеки зов.
	Без него нямаше да има: „Мамо!“…
	Ни пориви, ни болка, ни любов.

	Да, всичко скъпо нам е тленно.
	Да, тленни сме и ние: аз и ти!
	Без тленното ще бъде тъй студено,
	студено ще е слънцето дори…

	И благославям всичко туй, което
	на хората дарява тленността,
	възпявано от птици и поети
	и сливащо се с вечността!…
P$
