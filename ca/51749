	Един търговец имал глух приятел. Случило се, че търговецът се разболял и глухият тръгнал да го навести. По пътя той решил:
	— Най-напред ще се заинтересувам за здравето на приятеля си. Ще му кажа: „Как е здравето ти, сахиб?“ Той ще ми отговори: „По-добре!“ Тогава аз ще кажа: „Слава богу!“ После ще го запитам: „Какво ядеш?“ Той ще отвърне: „Сушен грах“. Ще му кажа: „Е, да ти е наздраве!“ След това ще му задам такъв въпрос: „Кой те лекува?“ Той ще ми отговори: „Еди-кой си лекар“. Тогава аз ще река: „Дано те изцели аллах чрез неговата ръка!“
	Отишъл глухият при болния, поздравил, седнал до него и почнал да го разпитва:
	— Кажи, приятелю, как е здравето ти?
	— Ох, какво ме питаш! — отвърнал болният. — Цял горя в огън, скоро ще умра.
	Изчакал глухият отговора и рекъл:
	— Слава богу! Да ти помогне в това и всевишният!
	Нещастният болен и без това бил съсипан от болестта, а от тези думи му станало още по-лошо.
	А глухият попитал:
	— Какво ядеш, приятелю?
	Болният отговорил:
	— Нищо, само прахове гълтам.
	— Е, хапвай си, да ти е наздраве! — казал глухият.
	Още повече се разсърдил болният. Най-после глухият запитал:
	— Слушай, приятелю, а кой те лекува?
	Болният, който вече не бил на себе си от гняв, изръмжал:
	— Ангелът на смъртта!
	— Отлично! — извикал глухият. — Дано бог даде повече сила на ръката му.
