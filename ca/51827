P>
	Естествено и аз ще си отида,
	тъй както съм дошъл на този свят.
	И няма за какво да се обидя
	на този прост и ясен кръговрат.

	Аз просто ще отсъствувам оттука,
	тъй както много други преди мен.
	Ще пеят птици, извор ще бълбука,
	нощта все тъй ще преминава в ден…

	Аз мисля — не живях напразно:
	от подлеците не изпитвах страх,
	напусто не обичах и не мразих,
	на този свят излишен гост не бях…

	Не ме боли, че вече ще ме няма.
	В отсъствието с вас ще бъда цял.
	В това е сякаш тайната голяма.
	Аз сливам се с деня, след мен изгрял!…
P$
