P>
	Той беше дребен, сух, но сякаш бе от камък.
	С коса, с мотика, с плуг — работеше за двама.

	А беше едра тя, с очи наивни, сини.
	До него цял живот работеше за трима.

	Погледнеш отстрани — май смешни ти изглеждат:
	когато му приказва, тя малко се навежда.

	Без никаква любов той взе я от Балкана.
	Но вярно я избра — добра жена му стана.

	Отгледаха деца, ядосваха се много:
	все някаква беда, все някаква тревога.

	Превърта се живот и дните се изтичат —
	без думата „Любов“, без думата „обичам“.

	Животът бе за тях това — да се живее.
	Тъй просто песента на птицата се лее.

	И многото тегла, изпитали главите им,
	превърнаха във сплав сърцата и душите им.

	„Брей! Случих на късмет“ — той мислеше за нея.
	Тя мислеше: „Без него как можех да живея!“

	И виждаш: две души — но те в едно са вплетени.
	Едно сърце, душа — във вечността понесени…
P$
