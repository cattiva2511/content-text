P>
E>
	„Гарванът грачи грозно, зловещо…“
@	Хр. Ботев
E$

	Черни врани се суетят
	върху пустата оран.
	Или пищят приглушено
	над съвета общински…
	Нямаш черна забрадка,
	о, майко моя —
	живи и здрави
	са твоите близки…

	Синовете ти преуспяват —
	някъде по върховете…
	Или сред овцете смирени
	търсят тревица…
	На някои само
	им извили ръцете,
	но от изпукването
	не се чуло нищо…

	А врани се вият,
	черни врани се вият…
	Но гласовете им вече
	са пресипнали немощно…
	Какво са те всички,
	сравнени с единия
	гарван,
	който грачи зловещо?…
P$
